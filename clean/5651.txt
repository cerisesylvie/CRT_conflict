Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 74 del 6 ottobre 1983 - Resoconto
OGGETTO N. 74/VIII - APPROVAZIONE DEL BILANCIO DI PREVISIONE
DEL CONSIGLIO REGIONALE PER L'ANNO 1984.
PRESIDENTE:
I Consiglieri hanno ricevuto la bozza del
bilancio della Presidenza del Consiglio con gli allegati. Se i
Consiglieri hanno necessità di altre illustrazioni sono pronto a
darvele.
La parola al Consigliere Mafrica, ne ha facoltà.
MAFRICA - (P.C.I.):
Ho una domanda da fare al Presidente
del Consiglio, cioè se ritiene che la sistemazione attuale dei
Gruppi consiliari nel palazzo qui di fronte sia idonea e se non sia
possibile studiare qualche soluzione diversa. Per il nostro Gruppo
(composto da 6 persone) ci sono a disposizione due scrivanie, per
cui il Consigliere Dolchi ha una scrivania dove sedersi per
lavorare mentre per gli altri diventa difficile. E' stato anche
detto che saremo sfrattati dal secondo piano al quarto e quindi non
ci sembra che i Consiglieri regionali vengano messi nelle
condizioni migliori per fare quello che è il loro dovere.
Quindi chiedo al Presidente del Consiglio se è disponibile a
ricercare qualche soluzione più idonea insieme all'Ufficio di
Presidenza, e alla Presidenza della Giunta. Teniamo presente che, a
nostro giudizio, sarebbe opportuno che i Consiglieri regionali
avessero l'Ufficio proprio in questo palazzo, nelle prossimità, per
lo meno, dei servizi consiliari, dell'archivio, degli uffici della
Presidenza del Consiglio. Chiedo notizie esprimendo
l'insoddisfazione per l'attuale situazione.
PRESIDENTE:
Io l'attuale sistemazione l'ho trovata quando
mi sono insediato in questa poltrona.
Con l'Ufficio di Presidenza sono già stati fatti i necessari
passi per vedere di trovare una soluzione diversa; in questa sede
ci sono delle indubbie difficoltà per la carenza di uffici ed
alcuni Assessorati sono già stati trasferiti. La sistemazione che è
stata trovata nel palazzo qui vicino, presumo sia indubbiamente
temporanea; per quanto tempo durerà, dipenderà dalle decisioni che
prenderà l'Amministrazione. Il passaggio dal secondo al quarto
piano si renderà necessario dal momento che, come voi sapete, a
Regione è stata sfrattata, se non ancora giudiziariamente, per
termine di contratto, dal secondo piano per cui si è trovata questa
sistemazione che dovrebbe permettere, per quanto è possibile, una
disposizione leggermente migliore perchè vi è qualche stanza
disponibile in più.
Credo che nessun Consigliere pensi che questa sia la
sistemazione ottimale; certamente ci adopereremo, così come è già
stato fatto dall'ufficio di Presidenza che ha segnalato la cosa
alla Presidenza della Giunta, per arrivare ad una sistemazione più
consona e quindi, se possibile, ad una sistemazione dei Gruppi nel
palazzo, soprattutto nelle vicinanze della Presidenza del
Consiglio. In questo momento non avrei altro da dire a questo
proposito, pur rendendomi conto che a sistemazione non è delle più
valide.
La parola al Consigliere Torrione, ne ha facoltà.
TORRIONE - (P.S.I.):
Riprendo anch'io l'argomento che ha
formato oggetto della sua risposta, Signor Presidente.
In effetti la sistemazione dei Gruppi è estremamente precaria e
non solo sul piano dell'ubicazione, in quanto costringe, in certi
casi, ad una convivenza fra Gruppi politici che hanno interessi
contrastanti e che quindi, anche nell'espletamento dell'attività di
tutti i giorni, si trovano ovviamente in difficoltà. Le racconto
solo un brevissimo aneddoto: ero nel mio ufficio e combinazione
c'erano altre persone presenti per ragioni di lavoro; mi telefona
un collega e mi dice: "Perchè stamattina sei così reticente?". Ero
reticente perchè non potevo dire con libertà cose che avrei detto
se invece l'Ufficio fosse stato solamente a disposizione del nostro
Gruppo.
Quindi io mi auguro che, anche in questa sistemazione temporanea
al piano di sopra, ci si renda conto che i Gruppi che vogliono
lavorare devono almeno avere una possibilità di essere alloggiati
in stanze singole e non in stanze che consentono una convivenza
anche piacevole, ma che crea degli imbarazzi sul piano pratico.
C'è anche un problema di arredamento, mi consenta, Signor
Presidente: gli arredi dei Gruppi consiliari ci sono però vorrei
che Lei, in un sopralluogo ai Gruppi, si rendesse conto che tutta
l'anticaglia che era presente nel palazzo regionale e di cui ci si
doveva disfare, è finita comodamente ai Gruppi. Se potesse, con un
occhio di riguardo, dare una sistemazione anche agli arredi,
sarebbe più conveniente per quel minimo di prestigio che i
Consiglieri regionali devono avere.
Lei ha parlato di una sistemazione nell'ambito del palazzo: io
credo che un primo impegno con la Presidenza della Giunta l'Ufficio
di Presidenza lo possa prendere, anche se non è a tempi brevissimi.
Mi si è detto che sarà trasferito l'Assessorato dell'Industria e
commercio nell'ambito del cosiddetto Palazzo Littorio (chiamiamolo
così ancora) per comodità di individuazione); se in effetti questo
piano dell'Industria e Commercio non verrà accaparrato da qualche
altro Assessorato, potrebbe in quella zona trovare una prima
sistemazione l'Ufficio Gruppi: è un'idea che io sottopongo
all'attenzione del Presidente della Giunta e del Presidente del
Consiglio.
Per il resto non abbiamo osservazioni da fare se non richiedere
l'opportunità di metterci nelle condizioni migliori per fare il
nostro lavoro e di espletare il nostro mandato.
PRESIDENTE:
Una brevissima risposta al Consigliere
Torrione. E' gia stata convocata una conferenza dei capigruppo per
il 19 di questo mese con all'ordine del giorno la nuova
sistemazione dei Gruppi, sia pure come sistemazione
provvisoria.
Per quanto attiene all'Assessorato all'Industria e Commercio
provvederemo a fare gli opportuni passi nei confronti della Giunta
regionale, vedendo se sarà possibile ottenere questa sistemazione,
che forse potrebbe essere la più congeniale.
Se nessuno chiede la parola metto in votazione l'allegato
all'oggetto iscritto al punto n. 16.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
