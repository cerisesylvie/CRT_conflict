Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1922 del 7 aprile 1986 - Resoconto
OGGETTO N. 1922/VIII - INTERVENTI REGIONALI PER LA
CONSERVAZIONE DI OPERE DI INTERESSE STORICO E PER IL MIGLIORAMENTO
DELLA RICETTIVITÀ TURISTICA IN COMUNE DI AOSTA.
(Interrogazione)
PRESIDENTE
: Do lettura dell'interrogazione in oggetto
presentata dai Consiglieri Torrione e Breuvé:
INTERROGAZIONE.
L'Assessore Borbey, nel rispondere a due interpellanze
presentate dal nostro Gruppo, aveva garantito che:
a) avrebbero provveduto a fare restaurare due pitture murali
poste sulla facciata di un edificio prospiciente il lato sud di
Piazza Roncas di Aosta;
b) avrebbe provveduto "a breve termine" (e sono ormai trascorsi
quasi due anni) a fare effettuare un idoneo intervento sul portale
d'ingresso del palazzo Ansermin di Aosta il cui stato di degrado è
talmente accentuato da costituire un pericolo per gli stessi
passanti;
c) avrebbe provveduto ad affidare un incarico professionale per
la progettazione di massima di un'area da pic-nic da destinare
soprattutto al cosiddetto turismo scolastico da realizzarsi ad
Aosta in fregio a Viale F. Chabod.
Dal momento che sono trascorsi rispettivamente due e un anno
dagli impegni assunti dal predetto Assessore, in sede consiliare, i
sottoscritti Consiglieri regionali
INTERROGANO
l'Assessore competente per conoscere:
a) per quali motivi, nonostante le sollecitazioni, i competenti
uffici regionali non hanno provveduto ad effettuare gli opportuni
interventi atti a salvaguardare le pitture murali di Piazza Roncas
e il portale d'ingresso di Palazzo Ansermin;
b) a quale studio professionale è stato affidato l'incarico
della progettazione di un'area da pic-nic da realizzarsi ad Aosta
in fregio a Viale F. Chabod ed in caso negativo quali sono stati i
motivi ostativi all'affidamento di tale incarico.
PRESIDENTE
: Ha chiesto la parola l'Assessore al Turismo,
Urbanistica e Beni Culturali,Borbey; ne ha facoltà.
BORBEY (D.C.):
Quando era stata presentata la precedente
interpellanza sugli affreschi presenti in piazza Roncas, era stato
risposto che alla fine del restauro dell'ex caserma Challand,
quando si procederà al restauro degli stemmi presenti sulla
facciata del palazzo Ansermin, si coglierà l'occasione per fare
qualche intervento di manutenzione anche sugli affreschi della casa
vicina, cioè allo stemma degli Challand e a quello che rappresenta
una donna affacciata ad una finestra, nonché all'affresco
sull'edicola tra la via Forum e la via San Giocondo, che segnava il
confine della proprietà coperta dall'immunità ecclesiastica. Se
dovessimo intervenire ora, mentre sono ancora in corso i lavori di
ristrutturazione dell'intero fabbricato, dovremmo ripetere
l'intervento di restauro alla fine dei lavori di ristrutturazione
dell'edificio.
L'architetto Montanari ed il Sovraintendente, in seguito ad un
sopralluogo con l'esperto in restauri di pitture murali, hanno
stabilito che un eventuale intervento verrebbe danneggiato dai
lavori di scrostatura e di rifacimento dell'intonaco delle zone
circostanti dell'edificio in fase di ristrutturazione. In una loro
relazione si dice ancora: "D'altro canto delle misure temporanee di
protezione, come ad esempio una velatura, risultano ancora più
dannose se lasciate in opera a lungo, soprattutto all'esterno, dove
possono aumentare gli effetti della differenza di temperatura e
specie del gelo e del disgelo. Si ritiene, quindi, minore il danno
che può avvenire per il lento processo naturale di degrado, in
attesa di intervenire in via definitiva appena ultimata la facciata
del museo, cioè fra un anno e mezzo". Questo è quanto è stato
detto, non soltanto dai responsabili dei nostri uffici, ma anche da
parte dell'esperto che dovrebbe effettuare il restauro degli
affreschi e che è stato recentemente interpellato proprio perché,
approfittando di un suo intervento di restauro di alcuni dipinti
all'interno della caserma dei carabinieri che effettuerà nel
prossimo mese di maggio, noi volevamo cogliere l'opportunità per
intervenire contemporaneamente sui dipinti del lato sud del palazzo
di piazza Roncas, invece ci è stato dato un parere contrario di
natura tecnica.
Per quanto riguarda il portone del palazzo Ansermin, debbo
onestamente dire che si è tentato in ogni modo di raggiungere un
accordo con l'amministratore del caseggiato per non ricorrere ad
una procedura impositiva, che la Regione cerca di evitare, almeno
per quanto le è possibile. Purtroppo le trattative non sono
approdate ad alcun risultato, anche perché l'amministratore della
casa Ansermin si è rivelato una persona piuttosto difficile.
Pertanto ultimamente gli abbiamo inviato una diffida, a termini di
legge, per procedere all'atto impositivo. Se la diffida con la
quale gli abbiamo imposto di consegnarci il portone, non avrà
effetto, faremo intervenire la Forza Pubblica, come previsto da una
precisa disposizione legislativa.
Noi, quindi, abbiamo cercato di fare tutto quello che ci era
possibile per risolvere la questione. È vero che è trascorso del
tempo, come è detto nell'interpellanza, ma ciò è dovuto anche al
fatto che era nostra intenzione provvedere ad una manutenzione
straordinaria di tutto il palazzo Ansermin. Tuttavia non siamo
riusciti a risolvere il problema ed ora abbiamo deciso di
intervenire con la diffida. Se a quest'ultima non sarà data
risposta, si procederà in brevissimo tempo con la procedura
impositiva prevista dalla legge.
Per quanto concerne l'area da picnic, che è situata dove c'è il
gioco delle bocce della Società Aostana, non più usato, si era
concordato con la stessa società che essa avrebbe lasciato libero
il terreno a condizione che, in accordo con il Comune di Aosta, si
fosse costruito un altro gioco di bocce nei pressi della piscina
coperta della località Tzambarlet. Stiamo perfezionando la
trattativa con il Comune di Aosta che sta progettando il nuovo
gioco di bocce, che dovrebbe essere eseguito nella prossima
primavera o comunque prima dell'estate, e così avremo a
disposizione l'area utilizzata dalla Società Aostana.
Come Amministrazione regionale stiamo anche trattando con il
Comune di Aosta sull'assetto urbanistico della Città di Aosta, con
un riguardo particolare a tutto il centro storico, e non è detto
che l'area della Società Bocciofila Aostana non possa essere
utilizzata come una delle aree di penetrazione nella Città di
Aosta. Non è detto che questa area un domani non possa essere in
parte adibita anche a parcheggio, pedonalizzando, magari, la zona
intorno all'Arco d'Augusto. È certamente un progetto di vaste
dimensioni che cerca di porre rimedio allo spettacolo non certo
invitante, come dicono gli esperti, di vedere, all'ingresso della
Città di Aosta, uno dei più preziosi monumenti archeologici quasi
"assediato" dalle numerose automobili in parcheggio od in
transito.
Non vorremmo, pertanto, spendere inutilmente dei soldi per fare
un parco attrezzato per ospitare gite scolastiche. Eliminando il
gioco di bocce, si potrebbe lasciare questo terreno "a
disposizione", attrezzandolo, senza progetti, con panchine e
tavoli, mettendo magari anche qualche servizio igienico di tipo
prefabbricato, per ospitare ugualmente gite scolastiche, anche
perchè per l'assetto definitivo di quest'area passeranno alcuni
anni.
Informo i Consiglieri che hanno presentato l'interpellanza che
nel frattempo stiamo predisponendo un area per pic-nic nella zona
che è dietro la piazza S. Orso e che si trova esattamente tra lo
scavo di S. Lorenzo, il giardino dei bambini e la Bocciofila S.
Orso, e quindi molto vicino al luogo dove una volta il S. Orso
giocava al pallone. Quell'area verrà sistemata ad area per pic-nic
e potrà accogliere circa 150 persone. Lo so che sarà un pò
difficile indirizzare le gite scolastiche in quella zona, ma
provvederemo ad apporre opportuni cartelli, così che quell'area
potrà essere utilizzata per il pic-nic da tutte quelle persone che
ora si fermano nella piazzetta di S. Orso, ai piedi del tiglio e
nella zona circostante.
Questo è il programma a breve termine della Regione.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Dichiaro subito che non sono molto
soddisfatto delle risposte fornitemi dall'Assessore e mi permetto
di consigliargli di andare a vedere in che stato di deplorevole
degrado si trova l'area delle Porte Pretoriane, dove, oltretutto,
lo scavo che mette in luce il piano di campagna romano è ricolmo di
immondizie e ci sono addirittura dei vecchi tavoli che sono un
residuato della Fiera di S. Orso. Non dico di più e lascio ogni
altra considerazione alla sensibilità dell'Assessore.
Per il resto credo di non aver ben capito come agiscano gli
Uffici della Sovraintendenza: i dipinti della Caserma Challand,
visto che doveva essere rifatta la facciata, sono stati coperti;
non ho capito invece perché non poteva essere usato lo stesso
trattamento per le due pitture murali sul lato sud di piazza
Roncas. La velatura andava bene per il primo intervento, ma non
andava bene per il secondo.
(...INTERRUZIONE...)
Non sarà stata fatta la velatura, comunque i dipinti della
facciata dell'ex Caserma Challand sono stati ricoperti e non vedo
perché non poteva essere utilizzato lo stesso trattamento per gli
altri dipinti. Io non sono un esperto e quindi, probabilmente, devo
tacere, ma si tratta comunque di uno dei tanti misteri della
Sovraintendenza alle Antichità e Belle Arti.
Per quanto concerne il Palazzo Ansermin c'è da osservare che
esso è uno degli edifici di cui non solo la Città di Aosta, ma
tutta la Valle d'Aosta potrebbe andare fiera, ma non può. A questo
punto, in senso provocatorio, io vorrei che il portale cadesse
sulla testa di qualcuno, almeno così si sarebbe costretti a
prendere un provvedimento. Perché si deve "lasciare andare in
malora" un bene culturale di quel prestigio? Si tratta infatti del
palazzo rinascimentale di maggiore interesse che abbiamo ad Aosta,
eppure non si fa niente.
Se tutto è rimesso all'amministratore del condominio, vuol
proprio dire che non siamo neanche capaci di vincere le resistenze
di un amministratore di condominio! Abbiamo fatto la diffida,
passeranno altri due anni e dopo, forse, ci si accorgerà che quel
palazzo avrebbe dovuto essere completamente ristrutturato, perché
non esistono solo i problemi che riguardano il portale, ma ve ne
sono altri che riguardano tutto l'edificio che, stranamente, attira
la costante attenzione dei turisti, soprattutto stranieri, mentre
noi lasciamo in uno stato di quasi abbandono la sua facciata!
Assessore, la prego, vada a vedere la facciata di quell'edificio!
Oltretutto la facciata...
BORBEY (fuori microfono):
"...siamo in
trattative...".
TORRIONE:
"Porca miseria!", ma qui non interveniamo mai,
eppure c'è una legge che prevede di intervenire sui beni culturali
e questo è proprio un bene culturale, e non si tratta di un
qualsiasi condominio! So benissimo comunque che abbiamo opinioni
diverse...
BORBEY (fuori microfono):
"Non sono opinioni, perché ci
sono...".
TORRIONE:
Per carità! Ma io penso che con i soldi che
abbiamo potremmo anche accollarci quella spesa. Comunque questa è
una mia opinione del tutto personale.
Prendo atto, finalmente, che l'Assessore ha deciso qualcosa per
quanto concerne l'area da pic-nic. Se riuscirà ad arrivare vicino
alla Bocciofila S.Orso, ciò andrà benissimo, però occorre stare
attenti ad intervenire sull'area in fregio al Viale Federico Chabod
perché, se non vado errato, c'è un vincolo paesaggistico intorno
alla vecchia Collegiata ed io non ho ben capito che cosa si voglia
fare. Mi risulta che, con una delle frequenti "alzate di genio", la
Sovraintendenza alle Antichità e Belle Arti, dopo che era stato
costruito il gioco delle bocce, ha vietato la costruzione di un
fabbricato, pur essendo impensabile che una bocciofila viva senza i
servizi ed un piccolo locale per la distribuzione delle bevande.
Ora, invece, si viene a dire che, tutto sommato, si potrebbe
destinare quell'area a parcheggio, munendola anche di un piccolo
box. Io non lo so, ma chiedo se l'italiano ha ancora un suo preciso
significato.
(...INTERRUZIONE...)
Ma io non do la colpa ai funzionari e io non dico...
(...INTERRUZIONE...)
Per carità! Ma allora facciamo un'autocritica generale. Io sono
d'accordo, perchè non voglio accusare dei funzionari! Non voglio
essere polemico e so già che questo argomento mi mette in
contrapposizione con l'Assessore Borbey, però lo pregherei di fare
un giro attraverso tutti i beni culturali della nostra Regione,
così dopo, ben volentieri, potremo fare un confronto in questo
Consiglio, perché lo stato di degrado dei beni culturali nella
nostra Regione fa vergogna alla Valle d'Aosta! E uso esplicitamente
e provocatoriamente questa espressione: "fa vergogna!" Ma ciò non
per colpa dell'amministratore X o Y, ma solo perché per troppi anni
quel settore è stato dimenticato dagli Assessori e per troppi anni
gli uffici hanno preso alla leggera i loro compiti che pure erano
ben definiti.
PRESIDENTE
: Consigliere Torrione, le devo ricordare che
il tempo...
TORRIONE:
Ho finito, e dichiaro che sono assolutamente
insoddisfatto delle risposte fornitemi dall'Assessore.
