Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 2404 del 21 aprile 2023 - Resoconto
OGGETTO N. 2404/XVI - Interpellanza: "Interventi per
migliorare le procedure amministrative di scelta/revoca del
pediatra specialista di libera scelta".
Bertin (Presidente) -
Punto n. 74. Illustra il
consigliere Sammaritani.
Sammaritani (LEGA VDA) -
Parliamo delle modalità e delle
procedure attraverso le quali si arriva alla scelta del pediatra.
Ci sono arrivate, come diciamo nell'interpellanza, varie
segnalazioni che ci dicono che nel momento in cui un genitore deve
forzatamente scegliere o cambiare pediatra ci sono delle procedure
di scelta che non sono così agevoli, nel senso che richiedono più
accessi agli uffici o comunque numerose telefonate perché il
genitore di volta in volta, nel momento in cui magari si risponde
che non c'è un pediatra disponibile, deve informarsi nuovamente,
deve accedere nuovamente agli uffici di tanto in tanto per capire e
sapere se finalmente queste figure professionali siano disponibili
e così poter operare questa scelta.
Questo nell'interpellanza viene messo anche in relazione 
al fatto che di recente - ma ormai non è più così recente, visto
che il tempo è passato, dal deposito di quest'interpellanza -
c'erano state dichiarazioni degli Assessori regionali
all'innovazione e alla sanità che avevano riferito di importanti
azioni e progetti in corso per la digitalizzazione e la
semplificazione burocratica delle procedure della pubblica
Amministrazione; in quest'ottica questa questione della scelta del
pediatra - come peraltro per i medici di medicina generale e penso
anche a tante altre procedure amministrative in altre materie - si
inserisce sicuramente.
Quindi interpelliamo il Governo se si abbia contezza di queste
criticità segnalate dai cittadini in materia di scelta o
sostituzione del pediatra di libera scelta e se il Governo ritenga
opportuno intervenire per migliorare la procedura in questione e in
generale per semplificare tutte le procedure, come dicevo prima,
appunto, in materia sanitaria ma anche in altre materie, che
prevedano un rapporto fra pubblica Amministrazione e gli
utenti.
Presidente -
Risponde l'assessore Marzi.
Marzi (SA) -
Lo scorso 5 aprile abbiamo deliberato
l'approvazione di uno specifico accordo integrativo sottoscritto in
data 31 marzo 2023 con i sindacati di categoria alle ore 21 - le do
tutta questa serie di specifiche perché so che lei in particolar
modo è molto attento come me e valuta in maniera pacata e io con
lei mi muovo in maniera pacata - grazie al quale si è potuto
supplire a un pensionamento che partiva alle ore 24 dello stesso
giorno.
Quindi sì, collega Sammaritani, condividiamo con lei la contezza
sulla criticità di questo servizio.
La situazione dei pediatri di libera scelta vede a oggi
garantita la scelta di posti per tutti i giovani da 0 a 14 anni;
questo ha consentito di continuare a garantire nella nostra regione
il servizio della libera scelta sino all'età di 14 anni.
Ricordo che a livello nazionale il servizio è garantito fino al
compimento del sesto anno di età, in Valle d'Aosta invece è stato
fatto lo sforzo e sì, a fatica, si continua a garantire che questo,
comunque, continui a sussistere fino a 14 anni.
È importante comprendere che la situazione sui pediatri di
libera scelta, vista la carenza di medici specializzati in
pediatria è, se possibile, ancor più grave di quella dei medici di
medicina generale e dei medici di famiglia ancor più.
Stiamo lavorando con l'Azienda USL nella riorganizzazione delle
procedure sia per velocizzare e facilitare le pratiche che per
evitare lunghe attese agli utenti che si recano personalmente, o
per delega, agli sportelli.
A decorrere dal primo marzo 2023, ai front-office di
scelta/revoca del pediatra di libera scelta e/o del medico di
medicina generale sono state create delle agende di prenotazione ed
è stato esteso l'orario di apertura degli sportelli nella fascia
pomeridiana per tre giorni a settimana, il martedì, il mercoledì e
il giovedì dalle ore 14:00 alle ore 16:00.
È una modalità al momento applicata in via sperimentale nei
distretti socio sanitari 1 e 2 e che successivamente verrà estesa
agli altri distretti.
Sono inoltre in corso azioni di semplificazione nella
presentazione delle istanze con l'inserimento d'istruzioni che
agevolano la comprensione e la compilazione dei modelli attraverso
alcune modifiche funzionali al software di scelta e revoca.
Le implementazioni del software permetteranno anche di fornire
una comunicazione all'utente più immediata ed efficace con
tempestivi aggiornamenti riguardo alle disponibilità dei pediatri
di libera scelta e dei medici di medicina generale.
Inoltre l'Azienda USL ha ampliato la pluralità di canali
d'informazione comunicando le modalità di presentazione delle
istanze anche attraverso comunicati stampa, sito web istituzionale,
indirizzo di posta elettronica, numero di telefono dedicato.
A rinforzo di tali canali è previsto anche l'utilizzo del
Fascicolo Sanitario Elettronico, anche in coerenza con i processi
di digitalizzazione e informatizzazione in atto in tutte le
pubbliche amministrazioni.
È tra l'altro di questa settimana un accordo sul tema del
software di riferimento con tutte le problematiche del caso - e
quindi le proroghe che sono state prese in considerazione - da
parte dell'Azienda nella continua interlocuzione con i medici di
medicina generale in maniera particolare, quindi anche con i medici
di famiglia e PLS.
Aggiungo un piccolo particolare a suffragio di quanto detto
perché è corretto dirlo: noi adesso siamo riusciti, e tra l'altro
apposta le ho dato gli orari di riferimento, a far fronte al
pre-pensionamento di una dottoressa che è andata in pensionamento
creando un certo tipo di disagio per qualche ora, ma è ovvio che
questo tipo di sforzo, qualora dovesse succedere qualsiasi tipo di
cosa, altri pensionamenti eccetera eccetera, comunque continuerà a
essere assoluto, perché, sia a livello ospedaliero che a livello di
PLS, la situazione sulla pediatria in generale - a maggior ragione
in Valle d'Aosta per la scelta di tenerla fino a 14 anni - è una
situazione delicatissima e attenzionata.
Presidente -
Per replica, consigliere Sammaritani.
Sammaritani (LEGA VDA) -
Avevo visto le notizie in ordine
a quell'accordo integrativo che garantiva la copertura di quella
posizione professionale e quindi anche il servizio per chi era
rimasto senza il pediatra di libera scelta.
Come dicevo prima, quest'interpellanza è un po' trasversale, nel
senso che da un lato parla del problema specifico dei pediatri,
quindi della scelta dei medici di base in generale, ma anche un
poco delle procedure amministrative per arrivare a risolvere i
problemi dei cittadini e quest'indicazione in ordine all'agenda di
prenotazione mi sembra una scelta opportuna, perché forse le
criticità che ci erano state segnalate erano proprio in questo
senso, cioè che il cittadino, anziché segnalare una sola volta la
necessità o la volontà di fare una scelta, doveva più volte
accedere, più volte informarsi e ci sembrava una procedura inutile,
perché nel momento in cui io dico all'Azienda USL "Non ho il
pediatra, ne devo scegliere un altro" o "Non ho il medico di base,
ne devo scegliere un altro", non è che poi ogni X giorni devo
andare a chiedere: "Ma scusate, se ne è liberato uno? ". Questo era
un po' il concetto e il sunto di quello che avevamo percepito.
Molte volte nei procedimenti amministrativi... basta poi qualche
volta la volontà anche del singolo operatore che può risolvere il
problema, altre volte dei protocolli, delle procedure, magari un
poco più semplificate, perché sennò tanto vale che parliamo sempre
di semplificazione, di sburocratizzazione e poi alla fine non
riusciamo a venire fuori dal pantano neanche con procedimenti o
operazioni che, tutto sommato, sono abbastanza semplici e sono
soltanto un minimo di organizzazione in più.
Quindi accogliamo favorevolmente quest'intendimento e queste
operazioni che sono state fatte a livello di organizzazione
amministrativa della USL e speriamo che si vada sulla strada da un
lato dell'efficientamento e dall'altra parte della semplificazione
delle procedure.
