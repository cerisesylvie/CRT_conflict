Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Alcolismo e tossicodipendenze
Assistenza socio-sanitaria



Oggetto del Consiglio n. 2441 del 6 giugno 2012 - Resoconto
OGGETTO N. 2441/XIII - Interrogazione: "Iniziative per
garantire la sicurezza del personale addetto al servizio del SERT
di Verrès".
Interrogazione
Nelle scorse settimane si sono verificati presso il SERT di
Verrès episodi di aggressione verbale nei confronti di personale
dell'USL in relazione all'attività svolta in loco per la
somministrazione di farmaci;
i sottoscritti Consiglieri regionali
Interrogano
l'Assessore alla Sanità, Salute e Politiche sociali per
conoscere:
1) quali misure siano state adottate per garantire la
sicurezza e l'incolumità del personale e il regolare svolgimento
delle attività previste presso il SERT di Verrès;
2) se siano state assunte iniziative per differenziare i
percorsi di accesso ai servizi del SERT rispetto agli altri servizi
ambulatoriali erogati presso il locale consultorio.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
È sicuramente condivisibile la preoccupazione per la tutela
della sicurezza e incolumità del personale dell'Azienda USL che
traspare dal senso dell'interrogazione, anche se si ritiene che
l'utenza di cui si parla abbia eguali diritti di accesso ai
servizi, ma questo credo sia un concetto condivisibile. Per tale
motivo da alcuni anni è stata fatta la scelta di decentrare il
servizio per alcuni giorni della settimana sul territorio,
utilizzando locali appositamente messi a disposizione all'interno
dei poliambulatori e dei consultori.
Per quanto riguarda le misure adottate per garantire la
sicurezza e l'incolumità del personale, in particolare presso il
consultorio di Verrès per permettere il regolare svolgimento
dell'attività del SERT, per il momento non si ritiene di adottare
ulteriori misure diverse da quelle collaudate e sinora utilizzate
consistenti nel servizio di vigilanza durante gli orari di apertura
del SERT, ossia il mercoledì dalle 13,30 alle 15,00 e il venerdì
dalle 12,30 alle 14,30.
Seconda domanda:
"se siano state assunte iniziative per
differenziare i percorsi..."
, questo è stato preso in
considerazione, tanto che gli operatori del SERT hanno ricevuto
disposizioni di far utilizzare per quanto possibile agli utenti
l'ingresso posteriore del consultorio. È in fase di valutazione una
modifica strutturale per mettere a disposizione dell'ambulatorio
SERT spazi più ampi e controllabili. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Sono certo che all'Assessore non sfugga la delicatezza della
questione, perché mi pare che sia stato anche in quel di Verrès non
molto tempo fa a parlare delle problematiche relative agli abusi di
alcol e di droga, ma qui il problema è di natura
tecnico-organizzativa e la ragione per la quale abbiamo tirato un
campanello di allarme è molto semplice. Ci sono stati negli ultimi
tempi degli episodi ripetuti - e qui mi sono limitato ad indicare
episodi di aggressione verbale, ma, in realtà, ci sono stati anche
dei fatti di aggressione fisica nei confronti di dipendenti della
struttura - e quello che a noi preme mettere in evidenza - lei
conosce i locali e sa di cosa stiamo parlando - è che, rispetto ad
un servizio, con indubbiamente dei caratteri molto particolari, che
consiste nella distribuzione di farmaci sostitutivi alle dipendenze
abituali, con un'utenza molto particolare, bisogna andare subito
alla differenziazione dei flussi. Non è possibile che chi si reca
per ragioni collegate alla maternità e alle vaccinazioni si trovi a
convivere dal punto di vista dell'attesa dei servizi con dei flussi
che possono anche dare luogo a problemi di ordine pubblico o di
particolare reattività delle persone!
Senza voler creare delle segregazioni, quindi lei è sicuramente
conscio dell'importanza di individuare molto rapidamente delle
strutture. Il fatto che al momento si dica che ci può essere
tutt'al più una vigilanza - non abbiamo capito di che natura: se in
permanenza assicurata da forze dell'ordine o da altri soggetti - è
una risposta piuttosto blanda, ma vorremmo che lei prendesse anche
degli impegni più precisi per quanto riguarda le misure di
possibile differenziazione che lei ha attualmente accennato. È una
bella cosa prenderle in considerazione, ma vorremmo sapere in cosa
consistono e quando si ipotizza che possano essere realizzate,
perché non crediamo che questa situazione possa durare troppo a
lungo. Non vorremmo neanche che fosse foriera di decisioni
drastiche, come quella di concentrare il servizio ad Aosta. Lei sa
bene che le distanze, i costi e i tempi del trasporto non
consentirebbero di gestire adeguatamente in modo centralizzato
questo servizio. Assessore, quindi, le chiediamo di prevedere che
la distribuzione dei farmaci sostitutivi da parte del Servizio
dipendenze patologiche sul comune di Verrès, su comuni limitrofi,
in questa e in altre strutture, venga organizzata secondo modalità
diverse e percorsi differenziati. Grazie.
