Classificazione
CASA DA GIOCO



Oggetto del Consiglio n. 2987 del 23 novembre 2023 - Resoconto
OGGETTO N. 2987/XVI - Interrogazione: "Notizie in merito
all'attivazione del "Billia Club" da parte della Casino de la
Vallée SpA.".
Sammaritani (Presidente) -
Passiamo adesso alle
interrogazioni nuove, quindi punto n. 56 all'ordine del giorno. La
parola per la risposta al presidente Testolin.
Testolin (UV) -
Gli interroganti chiedono se abbia deciso
di attivare il "Billia Club" a fronte d'indagini di mercato e
valutazioni di confronto su tipologie di offerta similare da parte
di società competitrici e, in caso positivo, quali ne siano i
relativi contenuti.
Il "Billia Club" si ascrive all'interno di una serie di attività
commerciali, volte alla maggiore fruizione dei servizi disponibili
presso la struttura alberghiera, che la Casinò de la Vallée SpA
propone al mercato: ospitalità, ristorazione, attività congressuale
e svago.
L'intento è generare flussi positivi tesi alla maggiore
occupazione della struttura e all'incremento dei ricavi. Moltissime
attività commerciali sono solite proporre forme di fidelity ai
propri clienti, praticando agevolazioni e sconti su prodotti e
servizi.
Le strutture di maggior prestigio stabiliscono anche una quota
di partecipazione.
Il mercato turistico alberghiero presenta molti members club di
successo: tra questi, il Soho House, forse il più diffuso al mondo,
o il più recente ClubHouse di Brera, nato nel 2016 nel cuore di
Milano. Tutti sono caratterizzati da ambienti riservati e
confortevoli dove incontrare clienti, organizzare meeting, pranzi
di lavoro ma anche regalarsi momenti di relax; testimonianza di una
crescente richiesta della ricerca di un luogo iconico in cui
identificarsi e dove trascorrere del tempo.
Alla luce di queste esperienze di settore e dall'assenza di
onere d'investimento per il sostegno della proposta commerciale, la
società non ha ritenuto necessaria alcuna indagine di mercato che
avesse potuto essere anche, per certi versi, onerosa.
La seconda domanda chiede "Se abbia identificato una clientela
di riferimento specifica per il "Billia Club" e, in caso positivo,
quale sia o possa essere.
L'iniziativa è rivolta a un target selezionato di clientela
locale di prossimità, che possa frequentare da sola o con la
propria famiglia la struttura alberghiera e i suoi servizi per le
proprie attività di business, ricreative o di intrattenimento.
Gli inviti alla serata di presentazione sono stati indirizzati
in prima battuta a professionisti, opinion leader e imprenditori,
ma la proposta è in genere rivolta a tutti coloro che possono
identificarsi nei valori storici di accoglienza e di condivisione
che il "Billia" presenta.
In tal senso si sono anche registrate delle candidature
spontanee, segno che lo spirito dell'iniziativa è stato recepito
dal pubblico. Naturalmente, per ragioni organizzative, sarà
previsto un numero chiuso di partecipazioni.
La terza domanda: "Se abbia mai attivato proposte commerciali
similari o di tipologia assimilabile al "Billia Club".
Il "Billia Club" ha una tradizione storica per il Grand Hotel
Billia: creato per la prima volta nella seconda metà degli anni
'80, è stato riproposto nel 1995 raccogliendo un discreto
interesse. In tal senso l'attuale offerta rappresenta il rilancio
di proposte già sperimentate al fine di favorire un più stretto
legame tra l'azienda e il territorio.
È infine strettamente importante che il Grand Hotel Billia, una
struttura di grandi dimensioni, di grande impatto, sia sentito come
un riferimento immediatamente fruibile per le necessità personali,
familiari e di lavoro di una potenziale clientela di
prossimità.
Presidente -
Consigliere Aggravi.
Aggravi (RV) -
Io ho ascoltato la risposta che
probabilmente le ha preparato l'Azienda e penso che l'audizione che
si organizzerà in IV Commissione sia molto necessaria. Faccio
alcune osservazioni su quello che ho sentito: mi è piaciuto il
termine "Intento", nel senso che mi sembra un po' un intento, e mi
è piaciuto anche il termine "Luogo iconico", magari un luogo
iconico sano ma vecchio, tanto per citare quello che abbiamo
sentito ieri.
Io sono abbastanza stupito - e abbastanza basito direi - perché
da un lato si citano esempi come il Brera Club o Soho o altri club
esclusivi e poi, dall'altro lato, si parla di clientela di
prossimità.
Le members club o comunque i club esclusivi, non fanno
riferimento - ma non ci vuole una società di consulenza o un grande
esperto di queste cose per saperlo - a una clientela di
prossimità.
Sul numero chiuso: forse il numero chiuso è stato deciso dopo
che si è visto come è andata l'inaugurazione, perché oggettivamente
io sono altrettanto basito.
Una mattina uno si alza e oltre a dire: "Servono 40 milioni per
sistemare una struttura su cui si è già speso notevolmente" si fa
una member card che ha avuto un discreto interesse nel passato.
A me sembra che ci sia molta confusione, qualche idea così ogni
tanto che magari... Riproponiamo "Le Grolle d'oro", una volta
andavano, oggi le rifacciamo.
Lo dico in maniera abbastanza strana, anche perché
oggettivamente io rilancio, o comunque propongo, una membership per
una clientela di prossimità e una bella mattina la clientela di
prossimità apre il giornale e trova che si dice che la struttura è
vecchia e che servono 40 milioni per ristrutturarla.
Io mi dico: ma chi si studia queste cose, ragiona quando
parla?
