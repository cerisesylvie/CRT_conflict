Classificazione
ASSISTENZA SOCIALE



Oggetto del Consiglio n. 2907 del 26 ottobre 2023 - Resoconto
OGGETTO N. 2907/XVI - Interpellanza: "Avvio dell'attività del
Centro per il sollievo a Gressan".
Bertin (Presidente) -
Punto n. 41. Consigliere Restano ne
ha facoltà.
Restano (GM) -
Quest'interpellanza tratta di una
struttura che, nell'idea dell'Amministrazione regionale e di tante
altre persone, voleva essere un'eccellenza valdostana e posso dire
che, almeno per la parte che è stata avviata, a oggi tale, si è
dimostrata. Si tratta del Centro educativo assistenziale che si
trova in frazione Taxel a Gressan.
È una struttura importante, operativa fin dal marzo 2018 a
livello sperimentale, che rientra nella rete dei servizi e
interventi dedicati alle persone con disabilità, inaugurata
definitivamente nel luglio 2019. Il Centro è stato realizzato
grazie alla donazione del terreno da parte di una famiglia di
Gressan; i lavori sono iniziati a metà del primo decennio 2000 per
arrivare all'apertura, almeno in via sperimentale, nel 2018.
Nel corso dei lavori, attraverso un accordo di programma siglato
con i proprietari dei terreni, l'Amministrazione regionale ha
concordato la destinazione definitiva della struttura, così,
attraverso una variante in corso d'opera, a regime la struttura
ospiterà -almeno tra gli obiettivi era così - al piano terreno il
Centro educativo assistenziale e al primo piano un Centro per il
sollievo e non più uffici e sale riunioni, com'è previsto nella
prima progettazione.
Il Centro educativo di cui stiamo trattando può ospitare dalle
venticinque alle trenta persone e si articola, come anticipato, su
due livelli: il primo dei quali è dedicato all'ospitalità diurna
con soggiorno, sala lettura, sala tv, sala psicomotricità, stanza
per musicoterapia, stanza per massaggi, laboratori, palestra,
camera per il riposo, sale da pranzo, cucina e servizi accessori;
il secondo piano sarà dedicato all'attività di sollievo, con
quattro camere per utenti e una camera per
l'assistente/operatore.
Attualmente il primo piano, che avrebbe una destinazione per
Centro del sollievo, viene utilizzato temporaneamente per ospitare
il CEA di Aosta che è in corso di ristrutturazione e che a breve
sarà riaperto? È una domanda che faccio fuori dall'interpellanza
all'Assessore, pertanto il primo piano della struttura di Gressan
ritornerà disponibile e finalmente potrà essere adibito a Centro
per il sollievo - così come indicato dalla famiglia che ha donato
il terreno - che, con tanta attesa, si sta aspettando.
Durante il Consiglio scorso dell'11-12 ottobre, avevo presentato
un'interpellanza dal titolo: "Intendimenti in merito
all'esternalizzazione del personale dipendente della Società
Servizi Valle d'Aosta".
Abbiamo ascoltato la risposta del Presidente della Regione e
siamo stati attratti dalla parte che riguardava gli indirizzi
politici forniti dal gruppo di lavoro che si sta occupando di
questo dossier. Abbiamo quindi preso atto che è intenzione
dell'Amministrazione regionale uniformare i servizi resi
all'utenza, compresi quelli del CEA di cui stiamo trattando.
Pertanto, sollecitati da questa risposta e dall'imminente -
speriamo - apertura del Centro di sollievo, interpelliamo
l'Assessore competente per sapere quando si pensa di dare avvio
all'attività del Centro per il sollievo e con quali modalità
operative, viste le caratteristiche strutturali che ho descritto
dell'edificio di cui si parla, ovvero posto su due piani con
un'unica cucina; chiediamo anche come si intende procedere per far
coesistere l'attività di CEA e quella per il sollievo, mantenendo
nello stesso tempo - da quanto dichiarato dal Presidente della
Regione - un'uniformità dei servizi resi all'utenza e, nello stesso
tempo, rispettando le intenzioni delle persone che hanno donato il
terreno.
Presidente -
Risponde l'assessore Marzi.
Marzi (SA) -
Stiamo valutando, tra le soluzioni, quella
di procedere il prossimo anno con l'affido del servizio sollievo e
del centro diurno.
L'esigenza di realizzare un Servizio di sollievo, come da lei
tra l'altro richiamato, è manifestata dalle famiglie sin dagli anni
2009-2010 ed è diventata più pressante a partire dagli anni
2015-2016. Stiamo quindi parlando di una necessità che le famiglie
dei ragazzi con disabilità evidenziano oramai da tempo.
Attraverso il sollievo, infatti, le famiglie possono vedere
ancora più coinvolti i familiari disabili, con un aumentato impegno
nella loro assistenza e cura quotidiana.
Il servizio del sollievo sostituisce la famiglia o il caregiver
in alcune ore della giornata o su più giornate, anche nei casi in
cui i familiari debbano far fronte a situazioni impreviste o di
emergenza, ad esempio problemi di salute del familiare che segue di
più il ragazzo con media e grave disabilità, perché quello che lei
ha richiamato, cioè il CEA di Gressan, è assolutamente - e tra
l'altro lei l'ha reso evidente - una punta di eccellenza della
nostra assistenza alle persone con disabilità in Valle d'Aosta.
Questo supporto consente alla persona disabile di fruire delle
opportunità senza che sia necessaria la presenza della famiglia e,
nel contempo, aiuta i familiari a mantenere le necessarie energie
fisiche e psicologiche da reinvestire nell'assistenza
quotidiana.
La tipologia del Centro del sollievo richiede la coesistenza
delle attività diurne, di assistenza notturna e festiva e anche,
come abbiamo già richiamato, delle emergenze di pronta accoglienza.
I locali al primo piano del Centro di Gressan, che sono stati
destinati al sollievo, devono quindi essere integrati con i
restanti ambienti della struttura: la cucina, la sala da pranzo e i
locali per svolgere le attività diurne.
Ciò comporta di dover assicurare le diverse mansioni e le
condizioni lavorative - che ora nel Centro sono svolte dal
personale regionale - con le figure degli educatori. Tra l'altro,
le figure degli educatori presenti su tutto quanto il territorio
regionale, quindi anche all'interno del CEA di Gressan, hanno una
professionalità e un'esperienza guadagnata sul campo di assoluto
primo livello.
L'orientamento generale che attiene a queste tipologie di
servizi, che devono coesistere all'interno della stessa struttura,
volge a una soluzione che prevede un'unica modalità di gestione
dell'intero servizio, sia del sollievo che del diurno.
Lei, all'interno delle domande che ha evidenziato con
quest'interpellanza, ha colto un vulnus che, allo stesso tempo, è
un punto nodale nella gestione del servizio. C'è assoluta volontà a
livello progettuale, dopo che una famiglia privata ha voluto donare
alla Regione Autonoma Valle d'Aosta questa struttura, perché la
struttura avesse questa finalità, per motivi assolutamente nobili
ma anche legati ad un'esperienza diretta con questo genere di
problematiche. Aggiungo che, però, c'è stata assolutamente volontà
di espressione da parte di questo nucleo familiare che il CEA di
Gressan non soltanto svolgesse la funzione di accoglienza nei
confronti di ragazzi con media e alta disabilità, ma che fosse
anche prevista a livello strutturale la coesistenza tra
l'assistenza, l'accoglienza diurna e il sollievo. Per tali motivi
c'è assoluta necessità, anche in termini di rispetto di questa
volontà, che il sollievo, oltre alle necessità che arrivano dalle
famiglie, venga seguito. Per com'è fatta la struttura, lei, da
persona che interviene in maniera amministrativa correttamente su
quest'aspetto, sa che non si può pensare che questi due servizi
possano essere svolti da personale pubblico e privato
contemporaneamente: il personale o è tutto pubblico o è tutto
privato.
Proprio l'esternalizzazione del servizio consentirebbe, da un
lato, di equiparare il trattamento del personale e dall'altro di
soddisfare le necessità di nuovi educatori, figure che sempre più
risultano difficili da reperire rispetto alle esigenze dei servizi.
L'opzione dell'esternalizzazione è rafforzata dalla valutazione che
la compresenza tra gestione pubblica e privata della struttura e
delle parti comuni comporterebbe problematiche relative alla
gestione e alla tutela del personale, alla gestione dei piani di
sicurezza e delle interferenze e, inoltre, in ordine alla gestione
delle utenze e delle manutenzioni.
In relazione a quanto dichiarato, tra l'altro dal Presidente
della Regione, relativamente alla costituzione di un'azienda
pubblica con la finalità di razionalizzare i servizi all'eventuale
gestione esternalizzata della struttura di Gressan, questa -
l'azienda pubblica - potrebbe comunque partecipare, essere anche il
futuro ente gestore, nel senso che il fatto che ci sia un'azienda
pubblica che interviene su alcune figure professionali per la
gestione dei servizi alla persona non ha nulla a che vedere con il
fatto che quest'azienda pubblica un domani possa anche gestire, o
direttamente o per il tramite di esternalizzazione, determinati
tipi di servizi. Questo perché, come abbiamo avuto modo di dire
anche durante la presentazione del DEFR, le due cose non sono
assolutamente distinte. Anzi, un conto è rendersi conto - e questo
con l'azienda pubblica di gestione dei servizi alla persona è un
grande passo avanti, condiviso anche con le rappresentanze
sindacali, una svolta nella differenza di equiparazione del
percepimento dello stipendio tra chi oggi lavora all'interno del
pubblico e chi non lavora all'interno del pubblico - e un altro
conto è il fatto che quest'azienda pubblica un domani non soltanto
possa operare direttamente, qualificando queste figure
professionali, ma arrivi anche a prevedere una gestione diversa da
questa attuale. Naturalmente tutto quanto questo è assolutamente in
divenire.
È da rilevare però, ed è utile dirlo, che l'unica
sperimentazione a oggi effettuata per il servizio di sollievo è
stata svolta tramite il ricorso all'esternalizzazione.
I locali al primo piano della struttura CEA di Gressan destinati
al sollievo dallo scorso mese di gennaio sono temporaneamente
occupati dagli utenti e dal personale della struttura CEA di Aosta
che è interessata da importanti lavori di ristrutturazione. Tali
lavori sono finalizzati a migliorare la funzionalità, la fruibilità
e la sicurezza degli ospiti del centro di Aosta e hanno ricompreso,
tra gli altri: il rifacimento dei servizi igienici; l'adeguamento
degli impianti elettrico, idraulico e termico; il rifacimento della
rampa d'accesso, dei rivestimenti e delle pavimentazioni; la
sostituzione dei serramenti interni, le opere in cartongesso e di
finitura.
Gli interventi sono pressoché ultimati e, per questo motivo,
ringraziamo la struttura dell'ingegner Balagna dell'Assessorato
presieduto dal collega Sapinet.
A seguito dei collaudi tecnici dei singoli impianti, confidiamo
che, entro la fine dell'anno, la struttura di Aosta sarà nuovamente
disponibile per il rientro in sede dei pazienti e del personale
attualmente ospitati dal CEA di Gressan.
Secondo me è utile fare una finale puntualizzazione, visto che
la sua iniziativa si concentra soprattutto su una necessità che è
chiara all'interno del mondo delle persone con disabilità della
nostra regione, cioè quella del sollievo per le famiglie che, di
fatto, hanno a oggi assistenza diurna ma che, oramai, da più di
dieci anni fanno richiesta anche per quanto riguarda il sollievo.
Per quanto riguarda la struttura di Gressan, questo è assolutamente
già previsto anche da un punto di vista strutturale e tutto ciò è
altresì voluto anche dalla proprietà che ha ceduto la struttura
finché si svolgesse questo tipo di servizio.
C'è assolutamente la richiesta da parte delle famiglie dei
ragazzi con media e grave disabilità che le strutture che oggi
svolgono assistenza diurna (i CEA) anche un domani possano avere
degli spazi per il sollievo. Oggi questo tipo di servizi è gestito
per il tramite di dipendenti della Regione Autonoma Valle d'Aosta;
gli educatori svolgono un servizio avendo acquisito tra l'altro
un'esperienza eccezionale e, per tali ragioni, questo servizio non
soltanto vuole essere confermato, ma addirittura vorrebbe essere
arricchito.
Nel contempo noi abbiamo bisogno di dare sviluppo a un servizio
che spesso è stato ugualmente richiamato sul territorio regionale
rispetto alle persone con disabilità - che, come lei conosce, è
Educativa territoriale - e la figura centrale degli educatori, a
maggior ragione quelli regionali per l'esperienza che hanno,
risulta essere assolutamente importante.
Tutto questo e questi interessi, del tutto legittimi, si
incrociano con l'assoluta necessità oggi di reperire un tipo di
figura professionale, tra le altre che svolgono servizi per questo
tipo di peculiarità, di necessità di servizi alla persona che, a
tutti gli effetti, oggi in alcuni casi - l'abbiamo già detto -
difficile da reperire sul territorio. Ecco perché la futura azienda
pubblica avrà fondamentalmente un doppio compito:
1) equiparare le differenze che oggi ci sono in termini di
retribuzione a svantaggio degli operatori che svolgono servizi per
la persona che non operano nel settore pubblico;
2) garantire, al contempo, per i lavoratori del settore pubblico
di mantenere la loro professionalità e le loro tutele, ma anche
cercare di essere efficace e aumentare la possibilità che questo
tipo di figure professionali, dalle assistenti sociali per arrivare
fino agli educatori e agli OSS, abbiano la possibilità di essere
ancora più reperite, trovate e assolutamente valorizzate per gli
importanti ruoli che svolgono all'interno della gestione dei
servizi alla persona sul territorio valdostano.
Tutto questo perché noi oggi - e non soltanto su queste figure,
ma soprattutto su queste - abbiamo un'assoluta difficoltà a
reperire figure professionali.
Presidente -
Consigliere Restano a lei la parola.
Restano (GM) -
Abbiamo capito quale sarà il destino della
struttura di Gressan però deve però chiarirmi un aspetto - e avrà
modo di farlo in futuro - perché non ho capito bene, per limiti
tutti miei, cosa lei intende per azienda pubblica. Questo perché
abbiamo parlato sempre di ente strumentale e, secondo me, tra
l'ente strumentale e l'azienda pubblica c'è una sottile differenza,
che è quella che uno ha una gestione distaccata dalla pubblica
amministrazione mentre l'ente strumentale no. Io ho vissuto, per
interposta persona, al passaggio dalla Regione alla USL e le dico
che i miei colleghi, quando sono andati in pensione, ancora
piangevano per il trasferimento dalla Regione alla USL, non ad
un'azienda pubblica o un piccolo ente strumentale.
Detto questo, convengo con lei sull'alta professionalità dei
dipendenti regionali che hanno una grandissima esperienza e, mi
permetto di aggiungere, una provata formazione professionale
fornita dall'Amministrazione regionale, oltre alla grande
esperienza, che permette di lavorare in maniera egregia e di
fornire un grande servizio.
Questa struttura sarà esternalizzata, se non si può fare in
maniera diversa; ebbene, le posso dire che in tal caso non mantiene
fede a quanto ci ha detto la volta scorsa il Presidente della
Regione che si è espresso dicendo: "Vogliamo uniformare i
servizi".
Esternalizzando i servizi si corre il rischio di non
uniformarli, proprio perché la professionalità del personale, che
lei ha richiamato, è di elevatissimo profilo, mentre invece noi non
conosciamo l'ente che andrà a gestire questa struttura. Lei oggi
non ci ha detto se saranno dei privati, se sarà l'ente pubblico, se
sarà un ente strumentale. Leggiamo quanto viene scritto in altre
Regioni e ci rammarichiamo del fatto che una struttura nuova - oggi
ho avuto modo di dirlo - sulla quale abbiamo investito tanti
milioni di euro possa essere data in mano ai privati che ce la
restituiranno, al termine della propria gestione, sicuramente
consumata e obsoleta, con grande necessità d'investimenti per la
sua ristrutturazione.
Detto questo, come ho espresso già la volta scorsa, siamo anche
preoccupati per il destino del personale pubblico che potrebbe
rischiare di finire all'interno di un'azienda pubblica o di un ente
strumentale. In giro si va raccontando che è un passo avanti; a mio
modo di vedere potrebbe essere un grande passo indietro, almeno
fino al primo rinnovo del contratto. Questo perché abbiamo visto
cosa è successo al Corpo forestale e ai Vigili del fuoco, poverini,
che ancora oggi stanno aspettando risultati positivi e risposte da
parte nostra.
Le lancio una suggestione: nell'elencare tutte le
professionalità che lavorano attorno a questi centri, ve ne è una
nuova, almeno dal 2016, che è quella del case manager; questa
grande esperienza e quest'elevata professionalità maturata da
quelle quindici persone, non sono tantissime, può essere utilizzata
nell'Amministrazione pubblica per svolgere questo servizio.
Io spero che lei mi dia retta e valuti quest'opportunità.
