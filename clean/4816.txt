Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 514 del 6 ottobre 1982 - Resoconto
OGGETTO N. 514/VII - INIZIATIVE VOLTE A VERIFICARE LO STATO
PRODUTTIVO ED OCCUPAZIONALE DELLA COGNE-NUOVA SIAS. (Trattazione di
interpellanza e approvazione di mozione).
PRESIDENTE:
Do lettura dell'interpellanza presentata dal
Consigliere Carlassare:
INTERPELLANZA
Rilevando con estrema preoccupazione la grave crisi che sta
investendo tutto il settore siderurgico nazionale con caduta
verticale della produzione e delle commesse, mancanza di liquidità
e senza prospettive di trovare nuovi sbocchi di mercato;
Preoccupazione confermata dalle dichiarazioni fatte
dall'Assessore Chabod, che nel corso dell'ultima seduta consiliare,
riferendosi alla situazione della "NUOVA SIAS", in particolare per
ciò che riguarda lo stabilimento "COGNE" di Aosta, ha affermato che
i prossimi sei mesi saranno durissimi in quanto siamo di fronte ad
un calo del 35% delle commesse;
Ricordata inoltre la mozione approvata dal Consiglio il 26
maggio scorso che impegnava la Giunta regionale:
1) ad accertare attraverso incontri con le parti interessate
al problema (Ministro delle PP.SS., Direzioni Aziendali,
Organizzazioni sindacali), la reale situazione che viene
delineandosi;
2) a relazionare nel merito al Consiglio regionale nel più
breve tempo possibile;
INTERPELLA
la Giunta regionale per sapere:
a)
se gli incontri previsti dalla deliberazione
consiliare del 26.5.1982 sono stati effettuati e quale esito hanno
avuto;
b)
quando si intende relazionare, organicamente, nel
merito al Consiglio;
c)
in riferimento alle affermazioni dell'Assessore
Chabod sulla situazione di crisi della "Cogne" cosa intende fare
l'esecutivo regionale.
PRESIDENTE:
Do lettura della mozione dei Consiglieri
Mafrica, Tonino, Cout, Carral, Bajocco e Péaquin:
MOZIONE
Alcuni dati resi noti dal Consiglio di Fabbrica della
COGNE-Nuova SIAS sono sintomi di una situazione molto preoccupante
dell'azienda valdostana:
1)
si è registrato un crollo degli ordini con
contraccolpi immediati in importanti reparti dello
stabilimento;
2)
sono state colate e spedite nel primo semestre 1982
quantità di acciaio molto inferiori a quelle previste;
3)
continua un lento esodo, soprattutto di operai,
attraverso il blocco delle assunzioni;
4)
si manifestano difficoltà crescenti della rete
commerciale della Nuova SIAS;
5)
resta ad alti livelli il deficit presunto della
società che, scaduta la legge per le aziende ex-EGAM, non disporrà
più di interventi statali a copertura delle perdite.
Al fine di verificare il reale stato dell'azienda, attraverso
un contatto diretto con il Consiglio di Fabbrica ed i
lavoratori,
IL CONSIGLIO REGIONALE DELLA VALLE D'AOSTA
DELIBERA
di impegnare il Presidente del Consiglio ad organizzare entro
il mese di ottobre, prendendo gli opportuni contatti con la
direzione aziendale e con il Consiglio di Fabbrica, una visita dei
gruppi consiliari agli impianti della COGNE-Nuova SIAS, visita al
termine della quale i Consiglieri possano partecipare ad
un'assemblea aperta all'interno dello Stabilimento per discutere
con i lavoratori i problemi della azienda.
PRESIDENTE:
La parola al Consigliere Mafrica per
l'illustrazione della mozione; ne ha facoltà.
MAFRICA - (PCI):
Oggi continuiamo a parlare di industria,
ovviamente ne parliamo perché ce n'è necessità.
La situazione della COGNE, come tutti sappiamo, è difficile in
questi giorni. Sono state infatti decise tre settimane di cassa
integrazione per 4100 lavoratori sui 4300 attualmente impiegati
alla COGNE; nel periodo tra marzo 1981 ed oggi si sono persi, per
il blocco delle assunzioni, oltre 300 posti di lavoro.
Il processo di ristrutturazione procede alla COGNE non
rispettando previsioni. Alcuni impianti sono stati chiusi ma non
vengono portati a termine quegli impianti che più sarebbero
necessari per gli acciai speciali. E' stato chiuso l'altoforno, è
stato chiuso l'LD, non è stato avviato il nuovo forno elettrico,
non viene ancora messa in funzione la nuova acciaieria sotto vuoto
che potrebbe essere più importante per produrre acciai speciali
altamente qualificati.
A questa situazione più generale si aggiunge una situazione
congiunturale di calo di ordini e della produzione.
Nei primi sei mesi di quest'anno, invece delle 125 mila
tonnellate previste ne sono state fatte solo 114 mila. Gli ordini
sono calati in maniera rilevante e quindi si può presumere che
complessivamente quest'anno il deficit aziendale sia ancora
superiore a quello degli anni passati. Negli anni passati le
perdite erano coperte dalla legge che era stata fatta al momento
della chiusura dell'EGAM, a partire dall'anno prossimo le perdite
non saranno più coperte.
In una situazione di questo tipo è necessario che il Consiglio
regionale affronti, con la dovuta tempestività, il problema.
Nel mese di giugno, insieme al Consigliere di Nuova Sinistra,
avevamo presentato una mozione che impegnava l'Assessore
all'Industria a relazionare, entro termini brevi, a questo
Consiglio. Questa relazione non è stata fatta, quindi con questa
nostra mozione proponiamo che, entro il mese di ottobre, venga
organizzata una visita agli impianti per una verifica sul posto,
onde individuare quali impianti nuovi sono stati portati a termine
e per indire un'assemblea con i lavoratori ed avere direttamente
con loro il quadro della situazione.
Quello che possiamo dire è che il piano FINSIDER, su cui il
Consiglio regionale aveva dato l'anno scorso un parere negativo,
soprattutto riguardo agli acciai speciali, è saltato perché era
impostato su alcune previsioni rivelatesi poi false; era basato su
un certo calcolo del possibile andamento del dollaro che è stato
completamente smentito dai fatti: infatti da 1.100 è salito a
l.400-1.500 lire. La previsione del consumo di acciaio non ha retto
rispetto alla realtà.
Questo piano è saltato e non è mai riuscito ad essere
riconosciuto dalla CEE come un piano valido anche per la politica
del governo, molto carente in questo campo.
L'Italia, pur avendo una situazione differente da quella degli
altri paesi, è continuamente sottoposta a misure che limitano la
produzione, mentre i concorrenti a livello europeo, avendo una
situazione diversa, hanno già provveduto per tempo a ristrutturare
i propri impianti, adesso cercano di impedire la ristrutturazione
degli impianti italiani, con una liberalizzazione probabilmente
rispetto all'art. 58 negli anni futuri. Cioè, proprio quando gli
impianti della siderurgia italiana devono essere rinnovati, con una
stretta a livello europeo, probabilmente quando ci sarà una
irreversibilità nei mercati, si arriverà ad una liberalizzazione in
questi mercati.
Una situazione di questo tipo, quindi, va affrontata molto
seriamente; anche la nostra regione dovrà riuscire a far valere il
suo parere premendo sul governo affinché si arrivi ad un piano di
settore per gli acciai, diverso da quello preso in esame l'anno
passato e che, soprattutto, crei spazi effettivi per gli acciai
speciali, consentendo il mantenimento dell'attività economica e dei
livelli occupazionali alla COGNE.
Debbo dire che continua ad essere sempre elevato il livello di
importazione nel campo degli acciai speciali; la COGNE, pur essendo
stati previsti una serie di interventi, non ultimati in quanto ci
sono ritardi, fa sempre meno fronte alle possibilità che avrebbe in
questo campo. Questo anche perché è stata mantellata la rete
commerciale preesistente e i metodi attuati oggi non si rivelano
idonei. Ci sono quindi vari problemi da esaminare che riteniamo
debbano essere risolti positivamente dal Consiglio regionale.
Presentando questa mozione, pensiamo di portare ad un confronto
diretto con i lavoratori della COGNE in tempi brevissimi.
PRESIDENTE:
La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
E' vero, stiamo
discutendo molto di industria, ma purtroppo ho l'impressione che ne
parleremo ancora per parecchio e sempre di più anche per problemi
di crisi e non per fare delle scelte in previsione di un aumento
dei livelli occupazionali.
Ho presentato un'interpellanza perché, sin da quest'estate, si
era avuto sentore di una possibile situazione di crisi generale, ed
in particolare della COGNE.
Il Consiglio aveva approvato, in data 26 maggio 1982, un ordine
del giorno dove, tra le altre cose, la Giunta si impegnava a
relazionare nel più breve tempo possibile, nel merito alla
situazione esistente alla COGNE, o Nuova SIAS. Ritengo che il più
breve tempo possibile può essere un'interpretazione molto larga, ma
sono passati 4-5 mesi; quindi è evidente che il più breve tempo
possibile è decisamente trascorso.
Non voglio con questo fare riferimento a tutti gli elementi di
crisi a livello internazionale e nazionale che ha fatto Mafrica,
voglio soltanto fare riferimento alle affermazioni dell'Assessore
Chabod che, nella seduta consiliare della scorsa estate, ha
preannunciato una gravissima situazione per la nazionale COGNE, la
Nuova SIAS. Ha annunciato una caduta del 35% degli ordini, elemento
questo che si aggiunge all'imposizione che deriva dalla CEE,
elemento che dimostra chiaramente una diminuzione di circa il 40%
della produzione dell'acciaio, e che si aggiunge all'aumento del
deficit finanziario.
Faccio riferimento a certe battute che sarebbero state
pronunciate dal Presidente della Giunta, e che mi sono state
riportate, in sede di confronto con le Organizzazioni sindacali; il
Presidente della Giunta avrebbe detto che si sarebbe anche potuto
arrivare tranquillamente alla chiusura della COGNE. A questo punto
ritengo sarebbe opportuno, come Consiglio, essere informati per
sapere come operare, in quale direzione muoversi, per non trovarsi
nella medesima situazione creatasi per la Châtillon e cioè la
chiusura dello stabilimento, che ci ha trovati assolutamente
impreparati.
Pertanto chiedo alla Giunta se gli incontri previsti dalla
deliberazione consiliare del 26 maggio 1982 con la dirigenza della
Nuova SIAS sono stati effettuati e con quale esito; quando la
Giunta intende relazionare organicamente, con una documentazione
possibilmente scritta, su quanto essa ha potuto rilevare; cosa
intenda fare la Giunta per approfondire questa conoscenza e per
evitare la situazione sopracitata, cioè che i giochi siano già
tutti fatti, per cui non potremo far altro che andare a lamentarci
a Roma o magari a Bruxelles.
Vorrei inoltre far riflettere il Consiglio, ed in particolare
l'esecutivo, sul fatto che in dichiarazioni non ufficiali (il più
delle volte sono le prese di posizione più reali), i dirigenti
tecnici della Nuova SIAS propugnano il ridimensionamento dei
livelli occupazionali dello stabilimento di Aosta intorno ai 2000
occupati. Sui giornali appaiono articoli in questo senso, per cui
si può intuire la veridicità di soluzioni di questo genere.
Nell'associarmi alla mozione presentata da Mafrica su una serie
di fatti da elaborare, onde poter entrare all'interno di questo
problema, voglio sollecitare la Giunta ed il Consiglio per essere
costantemente informato sulla situazione in modo da consentire a
noi, agli operai, alle organizzazioni sindacali, di ipotizzare una
strategia atta ad evitare una situazione ancora più pesante sul
piano occupazionale, di quella che stiamo già subendo. Dobbiamo
tenere presente che le varie fabbrichette non sarebbero sostitutive
di questi posti di lavoro persi, anche perché, stando a
dichiarazioni fatte dal Presidente della Giunta, possiamo
constatare che piccole industrie tipo la COROS costate parecchi
miliardi, stanno entrando in crisi prima ancora di diventare
totalmente efficienti.
Certo, non sarà colpa loro, sarà forse colpa della crisi
generale, però sicuramente non possiamo pensare di poter recuperare
i livelli occupazionali con piccole attività artigianali,
industriali o commerciali; in questo momento dobbiamo cercare di
difendere il più possibile l'esistente, magari con
ristrutturazioni, riconversioni produttive. Se perdiamo
l'esistente, sono convinto che non riusciremo più a recuperarlo per
molto tempo.
PRESIDENTE:
La parola al Consigliere Tamone; ne ha
facoltà.
TAMONE - (UV):
E' evidente che noi dell'Union Valdôtaine
non possiamo che essere convinti che uno stato di crisi stia
coinvolgendo l'industria, non solo quella valdostana, ma
l'industria dell'Europa occidentale se non l'industria del mondo
intero. Però è evidente che oggi si deve parlare di casa nostra e
si devono affrontare, a nostro avviso, i problemi che ci trovano
più vicini e dei quali siamo maggiormente responsabili.
Il drammatico problema della MONTEFIBRE e il modo come si è
sviluppato, debbono insegnarci qualcosa.
Sono abbastanza d'accordo con Carlassare quando dice che non
dovremmo trovarci troppo impreparati di fronte a quello che avverrà
dello stabilimento COGNE di Aosta. Dobbiamo dirci alcune verità:
purtroppo le cose alla COGNE, a nostro avviso, vanno molto
male.
Quando a fine settembre si registra un deficit, già raggiunto,
di 170 miliardi, questo significa chiaramente che qualcosa non
funziona. Quindi, secondo noi, dovrà essere attuata una revisione
totale e globale della politica all'interno di questo stabilimento.
Se questo discorso non sarà portato avanti, temo che un giorno un
Ministro, o un rappresentante del Governo o un Presidente del
Consiglio, ci imporrà la chiusura dello stabilimento.
La Comunità Europea obbliga tutti i fabbricanti di acciaio
dell'Europa occidentale a diminuire la produzione del 42%: questo è
un dato oggettivo che non coinvolge solo la COGNE, ma tutte le
acciaierie d'Europa.
Questo fatto però non mi preoccupa, è relativamente importante
perché è un momento di congiuntura che potrà anche passare; il
problema grave è che i costi del nostro stabilimento di Aosta non
sono concorrenziali con i costi di stabilimenti analoghi esistenti
in Europa.
Il problema è dovuto al fatto che l'accordo FINSIDER, votato dal
sindacato ed accettato, è un accordo castrante per la COGNE. Questo
ce lo dobbiamo dire con la massima sincerità e con la massima
chiarezza.
Percorrendo l'autostrada, da Torino verso Aosta, si incontrano
file di TIR che portano via dalla COGNE i lingotti: questo fatto
non potrà mai significare che l'azienda avrà un avvenire o una
speranza, ed è questo il discorso di fondo.
Oltre al piano FINSIDER ci viene fatto digerire anche un patto
con la FIAT, provocato dall'ottobre caldo del 1980, fatto dal
Governo centrale, che prevede un accordo fra pubblici e privati
sulla TEKSID, nel campo degli acciai speciali. Nessuno di noi ha
potuto dire una parola su questo fatto perché questo accordo era
già stato siglato tra la FIAT ed il Governo centrale; a questo
punto è evidente che il ruolo della COGNE è stato
ridimensionato.
Per non parlare poi del piano FINSIDER che, nella sua somma
follia, vuole accomunare lo stabilimento COGNE con lo stabilimento
di Piombino.
Queste sono pazzie che dal punto di vista tecnico si pagheranno
carissime. Lo stesso abbiamo detto anche riguardo ad altre scelte
sbagliate fatte dalla COGNE.
Questa scelta, se sarà portata avanti, porterà allo
smantellamento della COGNE, altro che i 2.000 posti di lavoro!
Dobbiamo pertanto metterci al tavolino per discutere se siamo
d'accordo con la mozione, salvo qualche piccola modifica che
proporremo. Dicevo, dunque, che dobbiamo ampliare più generalmente
questo problema della COGNE, per far sì che questo venga posto
laddove è necessario, in modi diversi, perché quando l'Assessore
Chabod, che noi critichiamo, qualche volta troppo, si è permesso di
dire queste cose al Ministro De Michelis, questi gli ha buttato in
faccia il suo incartamento, non violentemente, ma glielo ha buttato
là dicendogli: "Caro Chabod, qui si prende o si lascia."
Questo è un discorso che non fa una grinza per lui, ma per noi è
indice di un discorso irreversibile e non più recuperabile se non
operiamo in modo concreto da questo momento in poi.
Noi siamo sicuri e convinti che per gli acciai speciali esiste
ancora uno spazio larghissimo; però dovranno essere concorrenziali
sul mercato per poter essere venduti. Sono le condizioni
sostanziali ed essenziali perché la COGNE possa continuare ad
esistere.
E' per questo che ci dobbiamo battere se vogliamo che lo
stabilimento abbia ancora un domani, altrimenti verranno qui per
farci lo stesso discorso della MONTEFIBRE: di viscosa nel mondo se
ne vendono ancora 300 mila tonnellate, però le 2.500 tonnellate che
vengono prodotte a Châtillon non sono più concorrenziali, pertanto
chiudiamo lo stabilimento. Ci verranno a dire che nel mondo si
producono ancora 10-20-30 milioni di tonnellate di acciai speciali,
di quelli veramente speciali. Non stiamo ad andare nelle tabelle
della CEE, ma di quelli speciali che facciamo anche noi. Però è
evidente che se le 250-300 mila tonnellate prodotte dalla COGNE non
saranno più concorrenziali, chiuderemo lo stabilimento.
Qual è dunque la nostra proposta? Noi accettiamo la mozione,
però è necessario allungare ed allargare il tiro per prendere in
mano il discorso più globalmente. Non so se saremo capaci di farlo
da soli; con il sindacato non è stato possibile in quanto non ci ha
seguiti su questa strada, sbagliando un'altra volta.
Abbiamo detto e ribadito al sindacato che bisogna seguire una
nuova strada per far sì che la COGNE diventi nuovamente
quell'azienda produttrice di acciai speciali, che esegue ad Aosta
lavorazioni che non sono solamente di colata, ma vanno ben oltre e
che queste siano concorrenziali sfruttando le tecnologie più
avanzate.
Se questo non avverrà, abbiamo la brutta impressione che in
tempi brevissimi la COGNE farà, e lo diciamo con amarezza, una
bruttissima fine.
Per quel che riguarda il deliberato della mozione, noi
proporremo, anche perché abbiamo partecipato altre volte ad
incontri di questo genere, anziché indire un'assemblea aperta,
generalmente disertata dai lavoratori, di fare un incontro con il
Consiglio di Fabbrica. Quindi, la mozione può essere così
modificata: "I Consiglieri regionali possono partecipare ad un
incontro con il Consiglio di Fabbrica, all'interno dello
Stabilimento, per discutere con i rappresentanti dei lavoratori i
problemi dell'azienda."
PRESIDENTE:
La parola al Presidente della Giunta; ne ha
facoltà.
ANDRIONE - (UV):
Solo per una mozione d'ordine, perché
concordo con quanto ha detto il Consigliere Tamone. Chiederei però
che il Consiglio, così come ha fatto quando è stato pubblicato il
libro bianco sulla Cogne, stabilisca anche un'audizione dei
responsabili della Nuova SIAS, perché la mozione, anche se ha molti
pregi, è squilibrata, nel senso che le informazioni non sono
complete in quanto non riporta la opinione dei responsabili
dell'azienda.
PRESIDENTE:
La parola al Vicepresidente Mappelli; ne ha
facoltà.
MAPPELLI - (DC):
Questa mozione ha il pregio di darci la
possibilità di riaprire un capitolo che sembrava chiuso; invece,
come la catena di S. Antonio, non finisce mai.
Purtroppo, lo dobbiamo ripetere, lo stabilimento COGNE, come
tutti sappiamo, è nato in conseguenza di due fattori: uno era
quello dell'energia, su cui dovremo discutere, perché la
ristrutturazione dell'azienda comporta costi diversi di
energia.
Questo discorso va legato alle risorse ed alle disponibilità
attuali di energia, cioè il potenziale possibile per produrre e
quello che invece si produce. Ma non voglio entrare adesso in
questi dettagli, anche se importantissimi.
Fin dal 1967 il sottoscritto chiedeva conto ai responsabili
della COGNE, adesso questi personaggi non ci sono più, però non
possiamo dimenticarli e metterli in un angolo, questi grandi padri
eterni che hanno scoperto neanche l'acqua calda! Personalmente ho
avuto una crisi terribile per la chiusura della miniera di Cogne,
non essendo convinto della validità di quell'iniziativa e,
purtroppo, piano piano, i tempi stanno maturando e sarebbe triste
dare ragione a chi, come me, gridava come un'aquila che questo
avrebbe significato la chiusura della nazionale COGNE di Aosta.
Amici, questa è la realtà! E' troppo comodo oggi che un Ministro
dica: "Non è conveniente". Chiunque sia il Ministro, noi sappiamo
che i miracoli non si fanno, però sono mancati il buon senso nella
conduzione della cosa pubblica e la serietà, soprattutto l'onestà,
che dubito sia esistita nella conduzione dell'azienda, e queste
sono cose che a noi hanno fatto male al cuore.
Riguardo all'attuale mozione, sono convinto che la discussione è
sempre utile in quanto è una ricerca del meglio per portare avanti
questo discorso, però non vi è dubbio alcune cose sono reali. Se
cioè è reale la crisi mondiale e: di -conseguenza -la crisi
italiana degli acciai speciali, non vi è però alcun dubbio che
nella siderurgia alcuni accia speciali non sono in crisi. Il nostro
Paese acquista acciai speciali per migliaia di miliardi. Bisogna
pertanto verificare l'attuale nuovo tipo di produzione, che noi
tecnicamente chiamiamo verticalizzazione del prodotto, fino a che
punto è stata realizzata e fino a che punto il Ministro delle
Partecipazioni Statali, o per esso chi lo rappresenta a livello di
azienda, è cosciente ed ha la volontà di realizzare questa modifica
di struttura e di produzione.
Un discorso che in questo momento può sembrare non molto
importante, ma chi vi parla vi assicura che è invece basilare, è il
discorso dei costi. Infatti, l'azienda COGNE deve rimanere
un'azienda con costi concorrenziali e, perché questo avvenga,
occorre che la materia prima, in questo caso l'energia elettrica,
le sia fornita a prezzi convenienti. Questo significa che (e questo
lo metterò agli atti poi, quando un giorno non sapendo più cosa
fare, farò il mio libro, non bianco, ma giallo, di tutte le cose
che ho detto, valide o meno), dobbiamo stare attenti perché non
vorremmo che ad un certo momento il trenino abbia bisogno di
200-300 milioni per poter continuare la sua attività.
Giustamente, la regione aveva le sue riserve, la direzione della
società non ha creduto, anche perché aveva un altro programma di
modifica all'interno dello stabilimento, di potenziare questa
struttura ed i costi sono notevolmente aumentati.
Quindi, è stato determinante questo aspetto del trasporto, per
la continuità della miniera di Cogne. Non vorrei che ad un certo
momento ci fosse il discorso dell'energia elettrica.
Mi risulta che, contrariamente ai programmi, la fetta di energia
elettrica che necessita allo stabilimento ed il suo conseguente
costo, abbia un peso notevole per la Nuova SIAS; cosa possiamo fare
noi a questo punto? A mio parere dobbiamo esaminare la possibilità
di aumentare l'attuale produzione di energia elettrica. Se la
società sarà in grado di affrontare questi eventuali investimenti,
bene; diversamente potremmo fare un programma quinquennale,
quadriennale, decennale ... in base a queste eventuali
disponibilità e necessità, al fine di potenziare la produzione di
energia elettrica.
Se noi potessimo ovviare a queste necessità con un programma,
nostro o della società di investimenti, certamente faremmo una
barriera nei confronti delle valutazioni di altre sedi, cioè di non
poter continuare questo tipo di produzione, a causa degli alti
costi.
Occorrerà che qualcuno di noi - ed io sono disponibile, essendo
quello il mio lavoro all'interno della società - cerchi di vedere
cosa è possibile fare per aumentare l'attuale produzione di
energia.
Come secondo discorso, penso che da parte del Presidente della
Giunta non vi siano difficoltà, propongo di avere, a fine anno, i
dati precisi delle reali necessità di consumo di energia, dello
stabilimento siderurgico. Su queste due basi dovremmo valutare
disponibilità da parte della società per effettuare eventuali
investimenti e da parte nostra tutta la buona volontà possibile,
anche perché, in mezzo a tutto questo lungo discorso, si inserisce
il problema dell'ENEL.
Anche in questo caso noi non rischiamo assolutamente nulla,
perché se vi sarà una nuova concessione per la nazionale COGNE, vi
potrà essere una maggiore garanzia per la continuità dello
stabilimento, in quanto i costi rimarranno gli stessi. Se però, in
base alle leggi che stanno venendo avanti, questo non dovesse
succedere, l'aumento di energia sarà fonte di entrata da parte
della Regione e quindi, comunque vadano le cose, la Regione avrà
solo dei vantaggi, sia per lo stabilimento siderurgico, qualora
rimanessero le centrali alla nazionale COGNE, sia qualora le
centrali, in base alle nuove leggi, dovessero andare all'ENEL.
E' evidente che, come avete capito, se le centrali andranno
all'ENEL, mi pare che questo discorso sia stato abbozzato dal
Presidente ed accettato dall'ENEL, in base alla legge istitutiva
dell'ENEL, fino al 2000 vi sarebbe un prezzo politico per
l'ammortamento ecc., con il risultato che non rischieremmo molto
sotto questo aspetto. Sono però dell'avviso che bisognerebbe
possibilmente aumentare la produzione.
Per il resto, mi amareggia parlare, perché sarebbe la rivincita
di Pirro, quello che lo stabilimento va ridimensionato con tutte le
conseguenze che possiamo immaginare sul piano sociale, economico e
per la città di Aosta.
Possiamo discutere con tutti quelli che volete, ma dobbiamo
tenere presenti alcune cose e su queste dobbiamo essere impegnati;
in primo luogo la Giunta, affinché solleciti da parte del Ministero
il completamento di queste iniziative e, da parte nostra, vi sia la
disponibilità per eventuali necessità onde poter garantire
l'energia ai costi attuali. Perché, state certi, e lo possiamo dire
con tutta franchezza, che se dovessero essere applicate le tabelle
ENEL, in base alle necessità di consumi della nazionale COGNE,
allora non avremmo bisogno di ricorrere a nessun Ministro perché,
automaticamente, la situazione sarebbe già risolta in modo tragico
per i lavoratori.
Ho cercato di portare il mio piccolo contributo
all'individuazione dell'eventuale strada da percorrere affinché si
possa in qualche modo garantire la continuità concorrenziale per la
produzione di acciai speciali, ormai già ben avviata.
Con un po' di buona volontà la produzione dovrebbe essere
competitiva a livello europeo e di conseguenza salveremmo i 2.000
posti di lavoro attualmente in pericolo - non sono 800 bensì 2.000
e noi tutti lo sappiamo. Se però, riusciremo a completare la
ristrutturazione tecnica, con il buon senso che occorrerà ancora e
garantendo l'energia elettrica a bassi costi, come attualmente,
sarei un po' meno pessimista.
E' la seconda volta che intervengo su questo problema; purtroppo
la realtà, che avevo rilevato 2 o 3 anni fa, si è puntualmente
rivelata. Mi auguro fermamente che attuando le iniziative cui
accennavo, che necessitano di una mole di investimenti, si possa
garantire la continuità dello stabilimento siderurgico di Aosta, il
che mi farebbe molto felice.
PRESIDENTE:
La parola al Consigliere Lustrissy; ne ha
facoltà.
LUSTRISSY - (DP):
Solo per dire di non fare una
discussione generale oggi sul problema della COGNE, che tutti ormai
conosciamo, se non per rievocare episodi storici.
Ritengo valida la proposta della Giunta: di udire non solo il
Consiglio di Fabbrica, ma anche i responsabili della società,
perché da notizie avute, sembra che in quello stabilimento siano
accadute cose abbastanza strane, per cui ritengo estremamente
importante l'audizione anche dei responsabili della società.
La mozione andrebbe modificata in quel senso e cioè oltre
all'incontro con il Consiglio di Fabbrica, si preveda un incontro
allargato anche ai responsabili della società.
PRESIDENTE:
La parola al Consigliere Tamone; ne ha
facoltà.
TAMONE - (UV):
Per comunicare l'emendamento. Dopo il
punto, il Presidente del Consiglio aveva suggerito: "di
predisporre, inoltre, sempre nel corso del mese di ottobre,
un'audizione con i massimi dirigenti della Nuova SIAS-FINSIDER al
fine di ottenere da questi una precisa informazione sulla
situazione della società."
PRESIDENTE:
Mi pare che ci sia il consenso generale del
Consiglio, pertanto metterei al voto la mozione nel testo emendato
dal Consigliere Tamone.
Mi sembra chiaro che l'audizione avviene separatamente. Quindi:
visita dei gruppi consiliari agli impianti della COGNE-Nuova SIAS,
visita al termine della quale i Consiglieri regionali possono
partecipare ad un incontro con il Consiglio di Fabbrica,
all'interno dello stabilimento, per discutere con i rappresentanti
dei lavoratori i problemi dell'azienda.
In seguito, sempre nel corso del mese di ottobre, un'audizione
con i massimi dirigenti della Nuova SIAS-FINSIDER, al fine di
ottenere da questi una precisa informazione sulla situazione della
società.
Do lettura del deliberato della mozione, nel testo testé
concordato:
IL CONSIGLIO REGIONALE DELLA VALLE D'AOSTA
DELIBERA
di impegnare il Presidente del Consiglio ad organizzare entro
il mese di ottobre, prendendo gli opportuni contatti con la
direzione aziendale e con il Consiglio di Fabbrica, una visita dei
gruppi consiliari agli impianti della Cogne-Nuova SIAS, visita al
termine della quale i Consiglieri regionali possano partecipare ad
un incontro con il Consiglio di Fabbrica all'interno dello
stabilimento, per discutere con i rappresentanti dei lavoratori i
problemi dell'azienda; a predisporre inoltre, sempre nel corso del
mese di ottobre, un'audizione con i massimi dirigenti della Nuova
SIAS-FINSIDER al fine di ottenere da questi una precisa
informazione sulla situazione della società.
PRESIDENTE:
Se non ci sono dichiarazioni di voto, metto
in approvazione la mozione così modificata:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità.
