Classificazione
AGRICOLTURA
ASSISTENZA SOCIALE
Disabili



Oggetto del Consiglio n. 625 del 26 maggio 2004 - Resoconto
OGGETTO N. 625/XII - Utilizzo del Centro agricolo per disabili
di "Ollignan" in Comune di Quart. (Interpellanza)
Interpellanza
Richiamate le proprie precedenti iniziative relative
all'utilizzo del Centro di "Ollignan", a Quart;
Osservato che la struttura appare oggi sovradimensionata
rispetto ad un'utenza ridotta ai minimi termini;
Preso atto del contenuto della deliberazione n. 1075/04 della
Giunta regionale, relativa all'utilizzo temporaneo di alcuni locali
del Centro agricolo per disabili gestito dalla Fondazione
"Ollignan", come nuova sede del Centro Educativo Assistenziale
(C.E.A.);
Ritenuta opportuna una riflessione sull'esperienza maturata
in questi anni ad "Ollignan" e sul futuro della struttura in
questione;
il sottoscritto Consigliere regionale
Interpella
il Presidente della Regione per sapere:
1) quali sono le ragioni che hanno portato al sostanziale
fallimento dell'esperienza del Centro agricolo per disabili di
"Ollignan";
2) cosa intende fare alla scadenza del termine previsto (22
dicembre 2004) per l'utilizzo temporaneo di alcuni locali da parte
del C.E.A.;
3) se vi è un progetto complessivo per un utilizzo razionale
(ed eventualmente produttivo) dell'importante Centro in
esame.
F.to: Curtaz
Presidente - La parola all'Assessore alla sanità, salute e
politiche sociali, Fosson.
Fosson (UV) - Rispondo volentieri sul Centro agricolo di
"Ollignan", perché questo centro si presta a grandi potenzialità e
a grandi soluzioni, che forse bisogna modulare insieme, però è una
struttura notevole e un grosso punto di partenza.
La deliberazione regionale del '99 prevedeva che il Centro di
"Ollignan" avesse come obiettivo fondante la creazione di
prospettive lavorative per persone con handicap psichici o malattie
mentali, in quanto risultava adeguato allo svolgimento di numerose
attività lavorative: questo era il compito istituzionale che la
Giunta aveva dato a questa struttura, la quale si presta a grandi
interventi, sempre nell'ambito della disabilità.
Nella sua domanda, cercando di rispondere in modo preciso, si
parlava di
"sostanziale fallimento"
... io non direi! Direi,
invece, che la struttura in questo momento è sottoutilizzata per le
sue potenzialità; sottoutilizzata perché non molti disabili possono
essere idonei a un lavoro continuativo e di tipo agricolo, in
pratica i disabili che vengono applicati a questo lavoro svolgono
la loro attività solo in qualche ora del giorno e non sono molti,
in Valle d'Aosta, coloro che la possono fare. Non solo, ma i
prodotti agricoli che essi coltivano, non entrati in una rete di
vendita sufficiente, hanno dei problemi ad essere smerciati, per
cui ecco il problema economico che non è secondario nella gestione
di "Ollignan", mentre si prevedeva che questo centro agricolo
diventasse autosufficiente dal punto di vista economico.
Se lei conosce la struttura di "Ollignan", saprà che è su 2
piani e, al piano di sopra, le stanze non erano utilizzate se non
come casa-vacanze, data in gestione a gruppi; attività che
purtroppo negli ultimi anni non ha portato a grossi risultati. Cosa
abbiamo pensato di fare partendo da questa situazione di
sottoutilizzo? Intanto abbiamo preso nota di una situazione del
"CEA" di Quart, che non era sicuramente idonea; l'ultimo piano di
uno stabile dedicato ad ufficio non era idoneo per gestire ragazzi
disabili e comunque non confacente, tanto che tutte le estati
questi ragazzi venivano trasferiti in scuole o allontanati da
questa sede, anche se in questo momento è entrato in funzione un
sistema di condizionamento.
C'è stata una mozione, la settimana scorsa; purtroppo è mancato
proprio il marito di questa famiglia che aveva offerto una
donazione... la Regione, in attesa di recepirlo, aveva promosso uno
studio di fattibilità in Gressan, per realizzare una struttura di
questo tipo, che sarà pronta fra diversi anni. Esistendo questa
situazione di disagio del "CEA" di Quart, è parso giusto alla
Giunta trasferire in modo provvisorio il suddetto "CEA" in questo
stabile di "Ollignan", in questo 1° piano che non era utilizzato a
tempo pieno.
Cosa si intende fare per il futuro? Giustamente si dice che a
fine dicembre cesserà la convenzione fatta dalla Regione con la
fondazione che, in questo momento, gestisce quel centro;
chiaramente si valuterà l'operatività di questa fondazione e
comunque il tempo per verificare questi progetti c'è ancora, anche
se già siamo partiti per richiedere questa progettualità a chi è in
grado di darla e a chi l'aveva data precedentemente
all'assegnazione a questa fondazione della gestione.
Sicuramente, a mio avviso, bisognerà mantenere il centro
agricolo così come è costituito, perché ci sono delle serre, ci
sono degli operai con una grossa professionalità. Ritengo però che
si possa riservare parte di questa struttura proprio ai disabili
del "CEA" e che avvicinare i disabili a questo discorso di centro
agricolo sia particolarmente utile. Penso ad un centro agricolo con
cascina; adesso si fanno degli studi anche di zoo-antropologia, nel
senso che gli animali impiegati nel recupero dei disabili o
nell'aiuto del superamento delle loro disabilità è vista come una
ipotesi fra le più moderne.
Sono dell'avviso quindi che si possa mantenere l'attività del
centro agricolo, affiancandole questa struttura del "CEA". Da qui
viene un progetto complessivo, comunque un sogno che si sta
formando e che credo possa essere una grossa realtà per la nostra
Valle, vale a dire far diventare questo centro agricolo... con
tutta l'area verde che ha attorno, con delle cascine che ha al di
sopra della casa attualmente utilizzata, le quali possono essere
ristrutturate ed adibite "ad hoc" - e sono cascine di proprietà
regionale - ... ecco, un progetto complessivo che faccia diventare
quel centro un centro per il disabile, senza l'idea di ghetto, ma
un centro diurno, in cui il disabile possa essere accolto in questa
situazione di verde e di parco estremamente favorevole.
In questo progetto entrano anche tutti i laboratori
occupazionali, che sono le realtà più moderne dell'introduzione
lavorativa della persona con disabilità. Qui si possono prevedere:
un agriturismo, un ristorante gestito da disabili "Down", come
avviene in altre realtà che siamo andati a vedere. Penso che questo
Centro di "Ollignan", mantenendo questa sua vocazione agricola che
può servire a questa tipologia di utenti, possa allargare tale
progetto e divenire una risposta a tutte queste situazioni verso le
quali, in attesa di costruire una casa a Gressan per tale tipo di
utenza, non c'è ancora molto.
Presidente - La parola al Consigliere Curtaz.
Curtaz (Arc-VA) - Ringrazio l'Assessore per la risposta. Devo
dire che, nella sostanza, condivido la sua analisi e le
prospettive, anche se sono state illustrate a livello generale,
perché poi bisognerà dettagliare maggiormente l'idea. Certo, forse,
con l'Assessore ci divide il giudizio sul passato. Lei, Assessore,
è stato molto diplomatico nell'analizzare in maniera assai breve
cosa è avvenuto finora ad "Ollignan".
Noi, nell'interpellanza parlavamo di
"sostanziale
fallimento"
, non perché si volesse puntare il dito oppure
utilizzare questo termine in senso giuridico, ma perché l'idea che
era stata fatta propria dalla precedente amministrazione, quella di
un centro agricolo destinato a portatori di handicap che potesse
essere autosufficiente, non funziona. Poi si potrà dire che noi lo
avevamo detto, poco importa francamente, anche perché si parla di
persone con problematiche particolari, quindi gli sforzi vanno
fatti sia da parte di chi governa, sia da chi sta all'opposizione
per trovare soluzioni migliori.
Oggi il centro è frequentato da pochissimi utenti: da qui, la
totale insoddisfazione rispetto a quel progetto, anche perché - su
questo siamo in sintonia - il centro, per le sue dimensioni e la
sua qualità complessiva, si presta invece ad un utilizzo più
razionale, ad un utilizzo che dia migliori risultati in termini di
aiuto alle persone portatrici di handicap e alle famiglie, perché
spesso sono anche le famiglie ad essere sollevate quando le persone
più bisognose riescono ad essere seguite.
Ciò precisato, ritengo che la sua idea di istituire un centro
per disabili, a cui si affianchi un'attività agricola o
agrituristica, sia da perseguire, senza grandi illusioni, ma
cercando di dare dei servizi a questi utenti più sfortunati, di
mantenere questo centro nella sua destinazione agricola, perché si
addice particolarmente a questo tipo di destinazione.
Credo che avremo, in futuro, ancora occasione di confrontare se
avremo delle idee migliori di dettaglio sull'iniziativa, in modo da
immaginare una soluzione che sia adeguata.
