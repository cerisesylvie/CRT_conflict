Classificazione
TRASPORTI E VIABILITÀ
Aeroporti



Oggetto del Consiglio n. 2702 del 18 aprile 2017 - Resoconto
OGGETTO N. 2702/XIV - Interpellanza: "Intendimenti in merito
alla revoca della convenzione tra la Regione e la società AVDA
S.p.A. per la gestione dell'aeroporto".
Rosset (Presidente) -
Punto n. 18 dell'ordine del giorno.
Per l'illustrazione, chiede la parola il collega Marguerettaz, ne
ha facoltà.
Marguerettaz (UV) -
Devo riconoscere che il collega
Bertin è più tollerante, quindi generalmente questi argomenti erano
un suo dominio e non ha manifestato particolari intolleranze come
altri soggetti. Ora, rispetto a questo tema, non è che vi sia
particolare accanimento, ma ci sono stati due fatti che mi hanno
acceso la curiosità: uno è all'interno dell'interpellanza e uno è
successivo, perché ho visto delle dichiarazioni simpatiche dove, a
fronte di un incontro tra l'Amministrazione regionale e i
sindacati, le affermazioni sono state: "grazie all'impegno
dell'Amministrazione regionale, si pagano gli stipendi ai
dipendenti di AVDA". Questa cosa mi ha lasciato un po' perplesso,
perché chi deve pagare gli stipendi ai dipendenti di AVDA è AVDA e
l'Amministrazione regionale deve pagare il suo corrispettivo ad
AVDA e se il corrispettivo ad AVDA non viene pagato, è perché il
DURC non è a posto, perché ci sono delle attività che non vengono
fatte. Quindi che si voglia contrabbandare che questo nuovo corso
consente di pagare gli stipendi ai dipendenti di AVDA, mi
permetterà Assessore Restano, mi pare un po' fuori dal vaso, perché
il pagamento degli stipendi è una competenza di AVDA e anche
nell'ambito delle attività, senza voler togliere nulla né a lei, né
al sottoscritto, le attività sono fatte dagli uffici, quindi il
pagamento del lodo arbitrale, dei corrispettivi è una competenza
degli uffici. Lei quindi potrà essere più bravo, più gentile del
sottoscritto, che notoriamente non è gentile, ma lei incide zero,
quindi queste attività sono delle attività che dipendono dai
funzionari, ma ovviamente questa non è l'interpellanza.
L'interpellanza invece trae origine da una sua affermazione:
"vogliamo riavvicinarci a Costantino". Io a quel punto chiedo: cosa
vuol dire "riavvicinarsi alla famiglia Costantino"? Mi sono
permesso di...ma immagino che la conosca, che noi non è che
dobbiamo riavvicinarci alla famiglia Costantino, noi abbiamo una
delibera adottata, dove revochiamo la concessione. Questa
concessione improvvida che Bertin tutte le volte butta sul tavolo
dicendo che fu una scelta sciagurata, e salutò con grande
entusiasmo la risoluzione della concessione. Ora, lei non vorrà
fare un torto a Bertin dicendo che vuole riavvicinarsi a Costantino
e rimettere in gioco per altri 25 o 20 anni - perché ne sono
passati 10 - questa concessione. Bertin è suscettibile, ha un
brutto carattere. Ripeto: che cosa vuol dire "riavvicinarci alla
famiglia Costantino"? Io le ho ricordato questa delibera, perché
nella delibera abbiamo risolto, perché c'era "l'utilizzo per
finalità estranee al rapporto concessorio delle somme erogate per
il pagamento del quarto SAL, oltre le false rassicurazioni fornite
alla successiva costante omissione di informazioni". Potrei
continuare. Delle cose gravissime. La delibera è dell'ottobre 2015,
lei potrebbe obiettare: se è dell'ottobre 2015, perché non avete
già proceduto? Perché ovviamente c'erano dei ricorsi, perché
giustamente o ingiustamente AVDA, ma allora il commissario, ha
chiesto al TAR di annullare questa delibera. Vedete, l'11 ottobre
2016 questa delibera il TAR non l'ha annullata, anzi il TAR ha
detto che legittimamente, motivatamente la delibera era corretta.
Nessuno sottovaluta, quindi io non le ho posto la domanda quando
farà la revoca, perché la revoca è condizionata alla nomina di un
commissario. Mi permetta, conoscendo abbastanza bene l'argomento,
so che è un percorso complicato e complesso e gli uffici ci stavano
lavorando. Io quindi le chiedo semplicemente non tanto quando,
perché immagino che le attività saranno delle attività che
potrebbero occupare gli uffici ancora per settimane, forse qualche
mese: nominare un commissario, vedere, confrontarsi con ENAC. Non
le chiedo quando quindi, ma solo se intende procedere o meno,
perché quest'affermazione: "vogliamo riavvicinarci a Costantino",
al di là del fatto che lei voglia apparire più gentile del
sottoscritto, è un'attività che io non comprendo. Anche perché
quando ci sono dei contenziosi - ma è un consiglio -, lasci parlare
gli avvocati, lasci parlare gli uffici legali, non si inventi delle
procedure stravaganti, dove andiamo a infilare l'Amministrazione in
grandi problemi.
Io, siccome ho passato tutte le fasi del lodo, io mi ricordo le
affermazioni che ha fatto Costantino nei confronti degli allora
politici che avevano trattato direttamente con lui, ed è tutto a
verbale ed è tutto registrato, quindi tutte le audizioni erano
registrate. Io voglio solo sapere se questa delibera intende
revocarla o intende darle applicazione, i tempi li deciderà lei,
cosa ha voluto dire con quella frase. Poi le altre due sono delle
domande semplicemente perché non conosco se è già operativo
l'incarico per la revisione del
master plan
, altro argomento
che mi sollecitava il collega Bertin, quindi so che era stato
aggiudicato, però gli uffici non ho idea se l'hanno già completato
o meno e se ha avuto modo - che è un po' conseguente alla terza
domanda - di incontrare ENAC per le varie fasi del prosieguo di
questo dossier.
Presidente -
Ha chiesto la parola l'Assessore Restano, ne
ha facoltà.
Restano (PNV) -
Indubbiamente questo è un altro argomento
spinoso, come quello della ferrovia di cui abbiamo discusso prima,
e non intendo certo sottrarmi nella consapevolezza che sul
pagamento degli stipendi io ho inciso sicuramente zero; lei,
invece, ha inciso in tante altre cose, ma purtroppo a volte
negativamente, sennò non saremmo qua.
Per quanto riguarda l'argomento in questione, e non è un caso se
ho iniziato la precedente interpellanza dividendo le competenze
politiche di indirizzo e gestione da quelle che spettano alla
dirigenza amministrativa, non è assolutamente intenzione di questo
Governo andare ad invadere le competenze dell'Avvocatura regionale.
Inizio dicendo che invece è nostro intendimento affrontare con un
nuovo metodo tutti gli argomenti e non l'abbiamo mai nascosto. Ciò
detto, va ricordato che la delibera n. 507 che lei ha richiamato è
del 15 aprile 2016 e che l'efficacia di questa delibera è
subordinata alla nomina di un commissario per la gestione operativa
dello scalo. Tale adempimento non ha avuto attuazione nell'anno
trascorso, evidentemente perché si tratta di un dossier molto
complesso e delicato, come lei ha sottolineato.
Non è assolutamente intendimento del Governo regionale revocare
la delibera n. 507/2016 che reca la risoluzione della convenzione
con AVDA. Com'è noto, la delibera in questione è stata impugnata -
e lei ce lo ha ricordato - davanti al TAR della Valle d'Aosta, che
con sentenza n. 48 dell'11 ottobre 2016 ha riconosciuto la
legittimità del provvedimento di risoluzione. È quindi di tutta
evidenza che la revoca della risoluzione della convenzione andrebbe
irragionevolmente contro le ragioni dell'Amministrazione regionale,
pienamente riconosciute dal Tribunale amministrativo. La sentenza,
peraltro, è stata impugnata da AVDA davanti al Consiglio di Stato
con la richiesta di una sospensiva. Da intese intercorse tra
l'Avvocatura regionale e i legali di AVDA, in data 13 marzo 2017,
la società ha rinunciato all'udienza del 16 marzo 2017 riguardante
la sospensiva con fissazione dell'udienza di merito al 14 dicembre
2017. La Regione avrebbe pertanto atteso l'esito di tale udienza e
la relativa sentenza definitiva per nominare il commissario per la
gestione aeroportuale, dando così piena efficacia alla delibera di
risoluzione della convenzione. In pendenza di contenzioso non
sarebbe infatti opportuno procedere alla gestione commissariale,
che, oltre ad essere certamente impugnata da AVDA, alimentando
ulteriormente il già ingente contenzioso, comporterebbe
immediatamente una riduzione dell'operatività dell'aeroporto per
l'attività di aviazione generale in relazione alla perdita delle
certificazioni ENAC in capo ad AVDA con ripercussioni
sull'occupazione a fronte del rischio di dover poi ripristinare la
situazione precedente nel caso in cui il Consiglio di Stato si
discostasse dalla pronuncia di primo grado.
Per quanto riguarda il secondo quesito: "cosa intende per la
ripresa dei contatti con la famiglia Costantino", la Giunta attuale
ha espresso in più occasioni la volontà di cambiare metodo con cui
si prendono le decisioni, promuovendo sempre e comunque il
confronto, il rispetto e il dialogo, in questo senso va intesa la
frase sulla "ripresa dei contatti". In qualità di nuovi
rappresentanti del Governo regionale, abbiamo ritenuto opportuno
programmare un incontro con la controparte per fare il punto della
situazione e chiarire le reciproche posizioni. Se è evidente che le
risorse pubbliche e la collettività valdostana devono essere
adeguatamente tutelate, è quindi verosimile che i principali
contenziosi in corso debbano concludersi in sede giurisdizionale. È
altrettanto vero che un confronto con la famiglia Costantino,
doveroso per cercare di prevenire nuovi contenziosi, può aiutare a
definire alcune delle numerose partite in sospeso.
Terza domanda: "se ha già avuto degli incontri con i
professionisti che si occupano della revisione del
master
plan
già previsto e affidato ai sensi della risoluzione del
2015". Il procedimento per l'affido del servizio di aggiornamento
del piano di sviluppo aeroportuale (master plan) si è concluso con
un provvedimento dirigenziale del 6 febbraio 2017, con il quale la
Regione ha preso atto dell'aggiudicazione definitiva a favore della
società 3TI Progetti Italia Ingegneria Integrata S.p.A. con sede a
Roma e ha perfezionato il relativo impegno finanziario pari a
34.770 euro. Il provvedimento dirigenziale è stato trasmesso,
unitamente alla garanzia presentata dall'affidatario, alla
struttura regionale competente in materia di contratti pubblici per
la stesura del contratto. Tale attività risulta tuttora in corso.
Non appena sarà sottoscritto il contratto, sarà tempestivamente
promosso un incontro con il soggetto affidatario.
Quarta domanda: "se ha già avuto modo di prendere contatto con
ENAC". La nuova Giunta si è insediata lo scorso 13 marzo (circa un
mese fa) e inizialmente si è preferito approfondire il "dossier
aeroporto" internamente all'Amministrazione e con gli interlocutori
presenti sul territorio. Ad oggi, pertanto, non si sono presi
contatti con ENAC.
Presidente -
Ha chiesto la parola il Consigliere
Marguerettaz per la replica, ne ha facoltà.
Marguerettaz (UV) -
Collega Restano, non se ne abbia, ma
faccio veramente difficoltà a seguirla. Rispetto alle sue premesse,
non ho capito niente rispetto a quello sul quale lei ha inciso, non
ha inciso o se io ho inciso negativamente. Il discorso è molto
semplice: gli stipendi sono da pagare con AVDA; dopodiché, il farsi
belli perché c'è il DURC che viene regolarizzato, io credo che non
vada tanto bene. Ho avuto modo di dirlo: qua ogni volta che c'è
qualcosa che non va troviamo della polvere sotto i tappeti e ogni
volta che c'è qualcosa che va invece vi prendete tutti i meriti.
Rispetto a questo, mi perdoni, era magari una precisazione
superflua, ma - torno a dire - la Regione ha sempre fatto quello
che doveva e quindi i vari funzionari hanno pagato i corrispettivi
quando c'erano le condizioni; quando non hanno pagato c'erano ampie
motivazioni che sono state trasmesse.
Per quanto attiene all'interpellanza, intanto sono contento di
capire che non c'è nessuna intenzione di revocare. Io gliela dico
così: se lei parla di "eventuali danni" per un ipotetico responso
negativo del Consiglio di Stato in merito ad una delibera, io le
pongo un'altra riflessione, collega. Se dall'altra parte qualcuno
dice che a fronte di una delibera in cui c'è una revoca valutata
positivamente dal TAR e lei mi parla di abilitazioni che - come
dice e mi ha detto enne volte Bertin - non servono a nulla perché
giustamente non ci sono dei traffici aerei, vuol dire che voi state
pagando delle abilitazioni che non servono a nulla. Allora le dico:
se ha la possibilità di revocare e lei continua a pagare 200 mila
euro al mese quando potrebbe pagarne molti di meno, la faccia
questa riflessione, perché i danni si devono guardare a 360
gradi.
Dopodiché io sono d'accordo con lei, fate tutte le attività
cordiali, bevete il tè con la famiglia Costantino, fate tutto
quello che volete, ma torno a dire: nessuno ha mai mancato di
rispetto ai nostri interlocutori e ogni volta che abbiamo avuto dei
contatti lo abbiamo fatto in presenza dei dirigenti regionali e
degli avvocati. Qua non si tratta di essere simpatici o poco
simpatici, a meno che non ci sia qualcos'altro, a meno che non ci
siano delle prossimità, degli avvocati amici con degli amici, però
avremo modo di indagare su questo. Sulle altre due domande prendo
atto.
Presidente -
A questo punto chiudiamo i lavori del
mattino. I lavori riprenderanno alle 15:30.
---
La seduta termina alle ore 13:02.
