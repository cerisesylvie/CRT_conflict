Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 111 del 1° ottobre 2008 - Resoconto
OGGETTO N. 111/XIII - Interpellanza: "Mancato utilizzo degli
autobus in servizio ad Aosta per il trasporto delle persone a
mobilità ridotta".
Interpellanza
Ricordato che, nell'autunno scorso, la flotta degli autobus
in servizio ad Aosta è stata potenziata con 13 nuovi automezzi
della BredaMenarinibus acquistati dalla società concessionaria del
servizio di trasporto urbano con un finanziamento di 3 milioni di
euro erogato dall'Amministrazione regionale;
Vista anche la delibera n. 2455 del settembre 2007 in seguito
modificata dalla deliberazione n. 1648 del 2008 che approva
l'erogazione di contributi per l' ammodernamento del parco rotabile
regionale;
Evidenziato che tali mezzi sono predisposti anche per il
trasporto disabili e che riportano correttamente il simbolo
internazionale riconosciuto per questo tipo di trasporto;
Sottolineato che il finanziamento pubblico regionale è
servito anche all'acquisto dei dispositivi necessari al trasporto
disabili;
Verificato che, nonostante la disponibilità personale degli
autisti, il servizio trasporto disabili con questi automezzi non è
attualmente fornito;
Appreso che tra la concessionaria del servizio di trasporto
urbano e l'Amministrazione regionale non vi è nessun accordo in
merito all'utilizzo degli autobus per il trasporto delle persone a
mobilità ridotta, seppur tali mezzi siano concepiti anche a tale
scopo, e che conseguentemente il servizio non rientra tra le
mansioni attribuite agli autisti;
i sottoscritti Consiglieri regionali
Interpellano
l'Assessore competente per sapere:
1) quali sono le intenzioni del Governo regionale in merito
all'utilizzo degli autobus sopracitati;
2) se la Giunta regionale non ritiene uno spreco di risorse
pubbliche il mancato utilizzo dei sopra indicati mezzi anche per il
trasporto delle persone a mobilità ridotta;
3) se e quali iniziative intende avviare la Giunta regionale
per ovviare alle disfunzioni evidenziate.
F.to: Bertin - Morelli Patrizia
Président
- La parole au Conseiller Bertin.
Bertin (VdAV-R)
- Riprendo brevemente quanto è riportato
nell'interpellanza. Nell'autunno scorso la flotta degli autobus in
servizio ad Aosta è stata potenziata con 13 nuovi automezzi della
BredaMenaribus - sono le navette verdi che si vedono girare in
città, che fra l'altro vanno metà a gasolio e in parte a metano -,
questo acquisto è stato finanziato da parte dell'Amministrazione
regionale con un finanziamento complessivo di circa 3 milioni di
euro. Tali mezzi sono predisposti e concepiti anche per il
trasporto dei disabili, in quanto sono pensati con spazi diversi,
hanno una pedana fatta apposta per consentire a persone con
mobilità ridotta di accedere. Bisogna dire conseguentemente che
l'Amministrazione ha finanziato anche questi dispositivi che sono
necessari a permettere tale tipo di trasporto particolare. In
effetti tali mezzi riportano correttamente - si vedono tutti i
giorni girare in città - il simbolo internazionale riconosciuto per
questo tipo di trasporto, cosa che peraltro succede in tutto il
mondo, da Barcellona, Lione, ecc. ovunque dove vi è tale simbolo vi
è la possibilità di salire sull'autobus. Naturalmente tutte le
città del mondo tranne Aosta, dove, nonostante la disponibilità
personale degli autisti che si sono prodigati nel cercare di
ovviare alla cosa, il servizio non è fornito: non è fornito perché
anzitutto non è compreso fra le loro mansioni, questo è dovuto al
fatto che tra la concessionaria del servizio di trasporto urbano e
l'Amministrazione regionale non vi è un accordo che preveda tale
tipo di utilizzo dell'autobus. In sostanza abbiamo acquistato e
finanziato l'acquisto di un mezzo che è sottoutilizzato e che, da
un certo punto di vista, è uno spreco di denaro pubblico, oltre che
a non consentire una possibilità di mobilità ad un numero maggiore
di persone. Al di là del caso specifico, ho l'impressione che sia
una situazione un po' generale che i soldi vengono spesi... poi
come... se vengono utilizzati al cento percento o al cinquanta...
se si ottiene il risultato è una variabile secondaria, in realtà
quello che conta è il fatto di aver speso i soldi. Con tale
interpellanza si vuole capire cosa vuole fare l'Amministrazione
regionale in questo caso specifico.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Il problema che
viene posto nell'interpellanza dal collega Bertin è sicuramente una
questione importante, quindi, senza volerla né sottovalutare, né
sottostimare si fonda nell'ambito delle premesse su un dato che è
inesatto, nel senso che l'allestimento dei dispositivi necessari al
trasporto disabili non ha determinato un maggior costo sulla
fornitura, ma è stato offerto dalla ditta fornitrice nel prezzo di
vendita. Noi avevamo una dotazione ed è stata una fornitura
aggiuntiva, che non ha comportato dei costi per l'Amministrazione
regionale, ma questo non vuole non farci affrontare il tema, perché
comunque, essendoci la dotazione, verifichiamo quali sono le
possibilità. I bus a metano sono utilizzati nell'ambito urbano e
suburbano e sul bacino Aosta e cintura di competenza della SVAP. Al
momento dell'acquisto la possibilità di una dotazione supplementare
dei dispositivi per gli utenti disabili è stata colta come
un'opportunità, per di più gratuita, anche se fin da subito si era
consci delle carenze strutturali che in più di un'occasione
avrebbero impedito l'utilizzo di tali dispositivi. Il Consigliere
Bertin dice che non c'è un accordo, è vero, ma ci sono dei problemi
che prescindono dall'accordo.
Due sono gli aspetti che condizionano tale utilizzo: le aree di
fermata degli autobus urbani ed extraurbani di Aosta e cintura, di
competenza dei vari Comuni, rendono particolarmente difficoltoso
l'utilizzo corretto delle pedane, ovvero la possibilità di
appoggiare sul marciapiede di fermata. In particolare, la recente
realizzazione di alcuni golfi di fermata non sufficientemente
estesi nel Comune di Aosta non consente all'autobus di allinearsi
alla fermata, quindi impedisce la possibilità di appoggio della
pedana, perché per appoggiarla bisogna che l'autobus sia
esattamente parallelo e non può entrare di punta, perché non ci
sarebbero le condizioni fisiche. In altre occasioni l'assenza di un
marciapiede impedisce l'utilizzo della pedana, perché
determinerebbe una pendenza di salita tale da renderne
impraticabile l'utilizzo.
Altro problema: la movimentazione delle pedane, incernierate ed
apribili con un movimento a ribalta, deve essere fatta manualmente
da un operatore. Nel caso di utenti senza accompagnatore, tale
azione dovrebbe essere eseguita dagli autisti, compito non previsto
dal relativo contratto di lavoro e che a detta dei sindacati di
rappresentanza porrebbe qualche problema di responsabilità. Al
momento attuale per le motivazioni sopra riportate, tenuto conto
che non tutti i mezzi SVAP sono dotati di pedana, solo i nuovi
mezzi a metano, gli utenti disabili non usufruiscono dei mezzi
attrezzati finanziati, sebbene, qualora un disabile si presentasse
ad una fermata idonea con il proprio accompagnatore, potrebbe
effettuare il viaggio sul mezzo attrezzato.
Ho già risposto alla seconda domanda:
"se la Giunta regionale
non ritiene uno spreco di risorse pubbliche il mancato utilizzo dei
sopra indicati mezzi anche per il trasporto delle persone a
mobilità ridotta"
, il mancato utilizzo dei sopracitati mezzi
per gli utenti disabili non è stato uno spreco di risorse, perché,
come riportato, tale fornitura non ha determinato alcuna incidenza
sul prezzo di acquisto; rimane un problema non di natura economica,
di servizio.
"Se e quali iniziative intende avviare la Giunta regionale
per ovviare alle disfunzioni evidenziate"
, da un recente
incontro avuto con la società SVAP e il Mobility Manager del Comune
di Aosta, si è deciso di effettuare un monitoraggio per
identificare puntualmente le fermate non idonee e consentire
l'utilizzo delle pedane, per stabilire quali interventi affrontare
e sollecitare gli enti locali di riferimento a porre in atto gli
interventi necessari. L'intenzione è quella di agire per linee,
cominciando dalle due navette urbane di Aosta, per poter in tempi
brevi presentarle come linea accessibile ai disabili, identificando
in prima battuta le fermate utilizzabili. Sull'altro versante
sembra che alcuni autisti di SVAP abbiano dato la loro
disponibilità per offrire il servizio di aiuto alla salita dei
disabili e che tale mansione potrebbe essere formalizzata
ufficialmente; per poter consentire l'utilizzo reale dei mezzi,
occorre quindi uno sforzo congiunto dei Comuni interessati e degli
operatori sul campo.
Il tema posto dal collega Bertin è un tema importante, stiamo
cercando di dare una soluzione affinché possa essere utilizzato
appieno il servizio per i disabili.
Président
- La parole au Conseiller Bertin.
Bertin (VdAV-R)
- Per quanto riguarda l'acquisto degli
autobus Breda, è ovvio che la Breda costruisce quegli autobus,
anche perché la Breda prevede quell'utilizzo; chi ha fatto la
richiesta di quegli autobus obbligatoriamente doveva prevedere
anche quel tipo di utilizzo. È in questo che c'è uno spreco delle
risorse pubbliche, nel senso che le potenzialità sono quelle,
perché non utilizzarle al 100%? Al di là degli aspetti tecnici dei
marciapiedi... fra l'altro, aggiungerei anche altri aspetti, tipo
quello dei tempi di percorrenza perché, prevedendo anche questo
tipo di trasporto, i tempi di percorrenza aumenterebbero un po',
per cui sorgerebbero anche altri problemi... erano problemi da
prendere in carico fin dall'inizio, adesso mi sembra tardi... però
le dico che per un anno questi pullman hanno continuato a girare, è
un anno che girano con il simbolo per "trasporto disabili" e che di
fatto non può essere utilizzato. Sul fatto che poi non si possano
utilizzare ho verificato personalmente, ho qui il biglietto, fra
l'altro glielo regalo, ne faccia buon uso così può farsi un giro in
autobus... Ne ho due, ho preso l'andata e anche il ritorno, il
ritorno lo do al Presidente Cerise, l'autobus può essere
un'alternativa al nuovo SUV Mercedes del Consiglio regionale, so
che ci tiene molto all'immagine del Consiglio, un Presidente che va
in autobus per venire in Consiglio può essere un fatto
positivo.
