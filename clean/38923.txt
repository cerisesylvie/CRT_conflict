Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 2336 del 21 settembre 2016 - Resoconto
OGGETTO N. 2336/XIV - Interpellanza: "Intendimenti in merito
al sistema dei controlli sui prelievi delle acque ad uso
idroelettrico".
Rosset (Presidente) -
Punto n. 24 dell'ordine del giorno.
Per l'illustrazione, ha chiesto la parola il Consigliere Roscio, ne
ha facoltà.
Roscio (ALPE) -
Un'illustrazione breve perché su questo
argomento già sono uscite diverse notizie sulla stampa e quindi il
tema è piuttosto noto, inoltre già ampi sono stati i dibattiti in
Consiglio. Recentemente vi è stata una contestazione da parte del
gestore dei servizi energetici nazionale ad alcune compagnie
valdostane idroelettriche, in cui si contesta un'indebita
produzione di energia elettrica che supera i limiti consentiti
dall'autorizzazione. Da qui derivano tutta una serie di problemi e
principalmente vi è la sospensione dei cosiddetti "certificati
verdi": quelli che fanno pagare di più a tutti i contribuenti
l'energia prodotta in un certo modo e il successivo ricorso poi
delle aziende interessate. Questo pone diversi interrogativi,
soprattutto alla luce di una normativa che è ancora di là da essere
completata nel suo aggiornamento: mi viene in mente l'ampliamento
delle competenze regionali sull'uso delle acque, che va anche alla
produzione di energia elettrica che non si limita più come in
passato e ovviamente il piano di tutela delle acque, che dovrebbe
essere poi concluso entro la fine dell'anno, questa come premessa.
Al di là di questo, è evidente che i controlli del passato hanno
perso qualcosa per la strada se poi sono possibili questi episodi.
Ecco qua quindi la ragione dell'interpellanza: si chiede se in
divenire si vogliono inserire altre procedure di controllo più
stringenti, più capillari, cadenzate ad intervalli precisi per
evitare comportamenti scorretti e per consentire che la produzione
avvenga secondo quelle regole che rispettano l'ambiente da una
parte, ma dall'altra parte consentano anche quel legittimo sviluppo
delle imprese com'è corretto. Altre considerazioni le faremo
successivamente, aspettiamo la risposta dell'Assessore.
Presidente -
Ha chiesto la parola l'Assessore Baccega, ne
ha facoltà.
Baccega (SA) -
È almeno la terza o quarta volta che
torniamo sull'argomento dei controlli, io proverò ad essere più
chiaro rispetto all'attività di controllo effettuata dall'Ufficio
Gestione Demanio idrico dell'Assessorato, che è concentrata sui
prelievi idrici a scopo idroelettrico mediante lo svolgimento di
almeno tre attività: la verifica delle portate prelevate e
calcolate a partire dalle produzioni mensili e annuali di energia,
sulla base sia delle autodichiarazioni dei gestori degli impianti
elettrici, sia dai dati forniti da Terna, che è la società che
gestisce la trasmissione di energia elettrica in ambito nazionale,
la verifica del rispetto dei periodi di esercizio stabiliti negli
atti di concessione la verifica del rispetto del rilascio del
corretto quantitativo di deflusso minimo vitale mediante le
misurazioni sul sito stesso.
Per quanto riguarda la verifica delle portate, tutti i titolari
delle principali subconcessioni di derivazione d'acqua a scopo
idroelettrico, con cessione dell'energia prodotta in rete, sono
tenuti a trasmettere alla Regione i dati relativi al quantitativo
di energia prodotta su base mensile da ciascun impianto. A partire
dai dati di produzione forniti e dalle caratteristiche di ciascuna
derivazione, l'ufficio provvede a calcolare le portate più elevate.
La stessa struttura inoltre, a seguito dell'acquisizione dei dati
da Terna, provvede a comparare le informazioni fornite
all'Amministrazione regionale dai gestori degli impianti. Queste
verifiche, oltre ad appurare la congruità dei dati dichiarati dai
titolari delle subconcessioni di derivazione, risultano funzionali
al controllo del rispetto delle condizioni alle quali sono state
assentite le subconcessioni stesse e, nel caso di superamenti delle
portate di prelievo assentite, oltre all'applicazione di una
sanzione amministrativa, alla quantificazione dell'ammontare dei
canoni e degli eventuali sovracanoni derivanti dall'esubero di
prelievo. A seguito di specifici accordi intercorsi con il Corpo
forestale della Valle d'Aosta, le violazioni inerenti il
superamento delle portate di subconcessione vengono comunicate al
suddetto Corpo per la contestazione e i relativi addebiti.
Per quanto riguarda la verifica del rispetto dei periodi di
esercizio, a partire dai dati di produzione e dalle caratteristiche
di ciascuna derivazione, l'ufficio provvede a verificare il
rispetto dei periodi di esercizio stabiliti negli atti concessori.
Anche in questo caso, le violazioni inerenti il mancato rispetto
dei periodi di esercizio indicati vengono comunicati al Corpo
forestale della Valle d'Aosta per la contestazione dei relativi
addebiti.
Per quanto riguarda la verifica del rispetto dei rilasci del
corretto quantitativo del deflusso minimo vitale, quest'attività di
verifica viene espletata mediante sopralluogo presso l'opera di
presa dell'impianto idroelettrico oggetto del controllo, con la
misurazione diretta delle quantità di acque rilasciate a valle
dell'opera di derivazione. I controlli vengono effettuati dal
personale dell'ufficio, di concerto con il personale dell'Ufficio
vigilanza ambientale del Corpo forestale della Valle d'Aosta e
delle stazioni forestali territorialmente competenti. Di ciascun
sopralluogo viene redatto apposito verbale, il quale viene
trasmesso, oltre che al titolare della subconcessione, alla
stazione forestale territorialmente competente, al comando del
Corpo forestale della Valle d'Aosta e, qualora vengano riscontrate
delle violazioni delle disposizioni contenute nella deliberazione
concernente la valutazione di impatto ambientale, anche alla
struttura Pianificazione e valutazione ambientale. Le sanzioni
amministrative previste nel quadro normativo di riferimento vengono
contestate direttamente anche in questo caso dal Corpo forestale
della Valle d'Aosta ai gestori degli impianti idroelettrici. Dove
vengono riscontrate delle violazioni delle disposizioni contenute
nella delibera, quelle delle valutazioni di impatto ambientale,
compete ovviamente alla struttura Pianificazione e valutazione
ambientale procedere alla contestazione dei relativi addebiti e ad
impartire le prescrizioni in merito al ripristino delle condizioni
imposte in sede di VIA, stabilendo anche un termine per
l'ottemperamento delle stesse.
È ovviamente questo il percorso che va ad essere attuato da
parte dell'ufficio dell'Assessorato, un percorso che ovviamente ci
ha permesso di fare dei controlli sul territorio piuttosto
importanti. Questo è quanto possiamo dire in questo senso.
Presidente -
Per la replica, ha chiesto la parola il
Consigliere Roscio, ne ha facoltà.
Roscio (ALPE) -
Grazie Assessore. Porti pazienza, ma sa
che
repetita iuvant
e quindi ogni tanto si torna a
riprendere alcuni argomenti, ma soprattutto per un motivo: un conto
sono le regole, le norme, le leggi che tutti dovrebbero rispettare
e un conto è la realtà dove si vede che invece queste regole non
vengono sempre rispettate e ci sono dei problemi. Mi sembra che il
fatto sia avvenuto, la contestazione è avvenuta e quindi la nostra
preoccupazione non ci sembra del tutto illegittima, ma vorrei
tornare un attimo sulla parte della nostra interpellanza dove nelle
premesse parliamo di criticità sulla correttezza dei prelievi,
perché vi sono molte possibilità per non essere corretti nei
prelievi, in alcuni casi in maniera abbastanza blanda, come si suol
dire, in altri casi in maniera più accurata e magari con danni
maggiori, che però sono anche difficili da scoprire e da trovare ed
ecco il motivo del chiedere notizie sui controlli. Il fatto che si
facciano dei controlli, delle verifiche sui dati mensili...noi
sappiamo che se in un mese, soprattutto nei periodi in cui vi è più
abbondanza di risorse, si sfora rispetto al consentito, che è la
possibilità di avere un conguaglio in altri mesi e che alla fine
riportano la media annuale a norma senza troppi problemi né in un
verso: quello ambientale, né dal lato economico. Diverso è poi se
vi è un superamento nella produzione di energia, per cui l'impresa
ha ovviamente maggiori introiti, però quegli introiti non sono
dovuti. Siccome gli introiti sono incentivati dai certificati
verdi, che sono soldi pubblici e sono tarati in base a certe
potenze previste, se si supera, si sta facendo un'appropriazione di
denaro, che ovviamente non è giustificata. Curiosa è
un'affermazione che è stata detta in base alla quale non si
potrebbe fare diversamente, pena non riuscire a stare in piedi
economicamente, questa è un'affermazione curiosa che andrebbe
approfondita. Se è vero che, per far stare in piedi economicamente
una centrale idroelettrica, occorre sforare sulla produzione, viene
da porsi delle domande di altro genere: se ha un senso perseguire
ancora questa strada, oppure vale la pena di battere altre
strade.
Ancora più gravi sono alcune segnalazioni che sono arrivate,
dove si dice che, laddove alcune imprese, per mancate manutenzioni
o per scelte errate sui macchinari, sulla strumentazione, hanno dei
problemi sul rendimento e si ovvia all'abbassamento del rendimento
aumentando indebitamente il prelievo, quindi a danno di quel
deflusso minimo che la legge prescrive, difficilmente ce ne si
accorge perché la produzione rimane costante, ma, ahimè, le portate
sono indebitamente prese per mantenere costante la produzione per
via del fatto che il rendimento è più basso. Questo diventa
estremamente difficile da controllare, se non con
un'intensificazione proprio sui punti di prelievo da parte di chi è
preposto. Siccome queste cose vengono dette e lasciano questi
sospetti, che sarebbe meglio non avere, ecco da dove nascono le
nostre sollecitazioni alla volontà, al di là di quello che c'è
scritto, di intensificare ancora di più. Questo, secondo noi, è
qualcosa da approfondire: da un lato, per vedere se quello che
viene detto, la
vox
comune corrisponde al vero o meno,
perché ovviamente poi si creano delle leggende che, se sono vere, è
un danno e quindi vanno perseguite; in caso contrario, vanno
smentite perché a chi lavora correttamente venga consentito di
proseguire nella sua attività.
