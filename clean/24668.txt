Classificazione
AMBIENTE
Stoccaggio e smaltimento rifiuti



Oggetto del Consiglio n. 53 del 24 settembre 2008 - Resoconto
OGGETTO N. 53/XIII - Interrogazione: "Modalità di smaltimento
della discarica di Brissogne".
Interrogazione
Visti il Programma della XIIIa legislatura, presentato in
Consiglio regionale il 1° luglio 2008, che tra i punti di rilievo e
priorità riguardo all'Ambiente cita "la soluzione tecnica più
adatta per uno smaltimento definitivo e per eliminare i depositi
nella discarica di Brissogne", e la delibera di Giunta del 21 marzo
2008, che indica nella realizzazione di un inceneritore l'unica
soluzione in grado di risolvere il problema della gestione rifiuti
per un periodo relativamente lungo;
Preso atto con favore della disponibilità dimostrata
dall'Assessore Territorio e Ambiente a confrontarsi con le proposte
di Legambiente;
Tenuto conto delle risposte fornite dall'Assessore competente
a un'interpellanza del Gruppo consiliare
Vda Vive-Renouveau,
con le quali veniva ribadita l'intenzione della Giunta a procedere
alla costruzione di un inceneritore soprattutto allo scopo di
procedere al cosiddetto Landfill mining, ossia l'escavazione della
vecchia discarica, per ricavarne combustibile per
l'inceneritore;
Considerato che di tali operazioni relative all'intervento su
vecchie discariche ne sono state effettuate solo tre o quattro in
tutta Europa per necessità quali il passaggio di strade o il
recupero di terreni, ma mai, in nessun caso, per recuperare del
materiale combustibile;
i sottoscritti Consiglieri regionali
Interrogano
l'
Assessore
competente per sapere:
1) quanto rifiuto assimilabile agli urbani è presente nella
discarica in percentuale, quante tonnellate di rifiuti si pensa di
scavare e in quanto tempo;
2) di ciò che si scaverà, quanto sarà il materiale combustile
e quanto lo scarto, in percentuale;
3) quali sono i valori ipotizzati del potere calorifero (PCI)
e del grado di umidità del combustibile ricavato;
4) quanto costerà ricavare un chilogrammo di combustibile e
quanto RUB (rifiuto urbano biodegradabile) conterrà.
F.to: Donzel - Rigo - Fontana Carmela
Président
- La parole à l'Assesseur au territoire et à
l'environnement, Zublena Manuela.
Zublena (UV)
-
Merci, M. le Président
. In
relazione all'interrogazione darò una risposta generale, non
specifica per ogni singolo punto. L'ipotesi di procedere ad una
bonifica delle aree di discarica in esercizio presso il Centro
regionale di trattamento dei rifiuti urbani e assimilati di
Brissogne nasce dai primi risultati che sono emersi dalle
valutazioni conseguenti ai quesiti formulati con la mozione votata
da tale Consiglio in data 21 dicembre 2005. Questo atto impegnava
la Giunta regionale - cito -:
"... a presentare... una
valutazione tecnica, economica ed ambientale delle diverse
possibilità di valorizzazione energetica dei rifiuti valdostani
compresi eventuali accordi con impianti ubicati fuori dal
territorio regionale, oppure attraverso l'ipotesi di realizzazione
in Valle d'Aosta di un impianto di termovalorizzazione ad uso
esclusivo dei rifiuti termovalorizzabili prodotti e/o già stoccati
in Valle d'Aosta, comprendendo la valutazione di percorsi
amministrativi per attuare le diverse soluzioni"
. È stato
quindi fatto uno studio comparativo fra i vari sistemi di
trattamento e smaltimento dei rifiuti in Valle, che è stato
approvato dalla Giunta il 20 marzo 2008 con la deliberazione n. 807
che riporta:
"Prime indicazioni propedeutiche sulla fattibilità
o meno delle operazioni finalizzate alla bonifica delle aree di
discarica in esercizio annesse al Centro regionale di trattamento
dei rifiuti urbani di Brissogne"
.
Il punto di partenza dello studio complessivo su questi
interventi è rappresentato dalle risultanze delle analisi
merceologiche sul rifiuto conferito in discarica, analisi che
vengono svolte dalla ditta Valeco, che è la società gestore
dell'impianto e che sono state fatte fin dall'apertura della
discarica, quindi dal 1989. Ho una serie di dati che poi vi
fornisco ma, tanto per citare alcuni valori in forma molto
sintetica, vi sono valori medi del rifiuto conferito che si
riferiscono al periodo 1989-2002 e 2002-2007, ossia per
differenziare anche i tempi di conferimento. Queste medie portano a
differenziare il rifiuto in termini di sottovaglio, materiale
cellulosico, materiale plastico, metalli, inerti e sostante
organiche. Non credo di dover leggere puntualmente i numeri, ma poi
ve li fornisco. Naturalmente sono dati di sintesi, sono disponibili
dati molto più di dettaglio riferiti ad ogni singolo anno.
Nello studio comparativo sono state effettuate alcune indagini
anche all'interno del corpo di discarica oggetto del potenziale
smantellamento, al fine di avere ulteriori indicazioni sulla
qualità merceologica dei rifiuti depositati nello stesso, oltre che
su ciò che chiedete, ossia potere calorifico inferiore di tali
rifiuti, in considerazione naturalmente del tempo trascorso dal
rifiuto in discarica dal momento di conferimento e quindi dalle
successive evoluzioni a seguito di processi chimici di
modificazione... Sulla base di espressa richiesta formulata dalla
III Commissione consiliare permanente, è stato affidato un
ulteriore studio al prof. Raffaello Cossu, professore ordinario
presso l'Università di Padova, che è un esperto in tecniche di
bonifica di discariche. L'incarico aveva come oggetto quello di
effettuare approfondimenti e verificare sia la necessità di un
intervento di bonifica, sia la fattibilità tecnica dell'intervento
stesso. Questo documento, che costituisce un ulteriore
approfondimento, riporta delle valutazioni in ordine ad aspetti di
carattere ambientale, di carattere igienico-sanitario, di sicurezza
territoriale, urbanistico riferite alla situazione delle
discariche. La sintesi delle varie analisi indica come auspicabile
l'intervento di rimozione completa della discarica, con particolare
riferimento non tanto alla situazione in atto, quanto soprattutto
alle prospettive future in ordine a problemi di gestione del
territorio. Lo stesso documento riporta anche delle valutazioni
sulla fattibilità tecnica dell'operazione di smantellamento,
assumendo a tal fine i primi risultati della caratterizzazione
qualitativa dei rifiuti risultanti dalle indagini preliminari, ma
anche da esperienze analoghe, che sono già state svolte in Europa e
in Italia, come anche ricordato nell'interrogazione. Nel documento
viene poi evidenziata la necessità di supportare queste prime
valutazioni con approfondimenti di carattere tecnico, finalizzati
ad una più puntuale caratterizzazione della discarica dal punto di
vista geotecnico - quindi stabilità -, merceologico, emissivo e
anche del potere calorifico, ossia di determinare in modo
definitivo quegli elementi che sono oggetto dell'interpellanza.
Sulla base di tali considerazioni, sono state avviate, con la
collaborazione tecnica dell'Università di Padova e del Politecnico
di Torino, a partire da questa settimana - se non sbaglio, da
lunedì - le seguenti indagini volte alla caratterizzazione del
corpo di discarica: indagini geofisiche, indagini geotecniche,
valutazioni sulle emissioni diffuse in atmosfera e realizzazione di
carotaggi sia per l'estrazione dei rifiuti e successiva
caratterizzazione di tipo qualitativo più puntuale, sia anche per
predisporre dei pozzi che sono necessari per prove di pompaggio,
test di reazione, eccetera.
In conclusione la determinazione di valori utili all'analisi di
tipo progettuale non strategica in ordine ai parametri richiesti
dall'interpellanza non era prevedibile in una fase di valutazione
preventiva delle soluzioni, ma sarà determinata e determinabile al
termine delle indagini appena avviate. Il quadro conoscitivo che
deriverà da tali indagini consentirà, al di là dei tecnicismi, una
valutazione anche politica, sociale ed economica delle decisioni di
eseguire lo smantellamento delle aree di discarica indicate;
informazioni che consentiranno di rispondere in modo puntuale ai
quesiti che vengono posti nell'interrogazione in oggetto e che ci
impegniamo a fornire non appena disponibili in modo completo e
elaborati.
Presidente
- La parola al Consigliere Donzel.
Donzel (PD)
- Ringrazio naturalmente l'Assessore. Vorrei
chiarire che lo spirito dell'interrogazione era volto ad acquisire
quegli indispensabili dati tecnici che possono consentire anche a
noi della minoranza una valutazione più consapevole delle scelte
che si stanno mettendo in atto e quindi di intervenire in modo non
ideologico sulla questione, ma con quel pragmatismo costruttivo che
il problema della gestione dei rifiuti necessita in una zona
delicata come una valle alpina.
Visto che l'Assessore ci ha garantito - lo ringraziamo - che ci
fornirà, successivamente alle indagini che sono in atto, i dati
tecnici e ha fatto alcune considerazioni più generali, mi permetto
anch'io di rimarcare il perché abbiamo puntato l'attenzione sulla
questione della discarica, perché effettivamente non è che vi siano
precedenti così consolidati rispetto alla questione del
landfill
mining.
Si tratta di evitare il rischio di un esperimento
locale di tipo straordinario. Sappiamo che nell'opinione pubblica
l'atteggiamento è molto superficiale, si fa riferimento a puzze
mefitiche e cose del genere, senza sapere quali siano le complesse
procedure che vanno messe in atto per evitare questa cosa e che non
è certo l'escavazione della discarica che risolve quel problema
nell'immediato. Resta tuttavia evidente che il tema del
landfill
mining
della discarica è solo un passaggio di quella più
complessa ed articolata questione che va sotto il nome di gestione
dei rifiuti, che per noi in Valle d'Aosta è il tassello più
importante. È decisivo che la maggioranza riesca a costruire un
piano regionale di gestione dei rifiuti come punto di partenza,
superando quel fai da te che sta imperando in Valle con dei costi
enormi per la Comunità, perché - faccio riferimento qui al
documento europeo - in una realtà come la nostra che dovrebbe
vedere i comuni consorziati, che lavorano insieme fra di loro,
spesso ci sono azioni individuali, singoli comuni che percorrono
strade anche molto interessanti, ma non in modo sinergico con altri
comuni. Avendo piccole realtà, questa cosa comporta dei costi di
gestione altissimi; è bello fare esperimenti, ma è bello anche che,
siccome i cittadini sono poi quelli che pagano le tasse, quindi,
proprio in linea con questo, la sollecitazione ad un lavoro
sinergico dei comuni a livello di comunità montana, perché non può
essere che nella stessa comunità montana uno fa quello che
vuole.
L'altra questione su cui mi permetto di sollecitare l'attenzione
in relazione a questo è la necessità di favorire anche la
cooperazione interregionale, la quale è facilitata anche da
finanziamenti comunitari, che è una cosa molto importante anche
questa, non è solo una questione di soluzione tecnica, ma è una
questione politica. Vuole la Valle d'Aosta su questioni così
importanti come questa allacciare relazioni intercomunitarie con
altri Paesi - e ne è data possibilità anche con ingenti
finanziamenti europei - o con altre Regioni? Questa è la
sollecitazione che faccio.
