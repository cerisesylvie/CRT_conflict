Classificazione
ASSISTENZA SOCIALE
Politiche giovanili
ISTRUZIONE PUBBLICA



Oggetto del Consiglio n. 3541 del 17 aprile 2024 - Resoconto
OGGETTO N. 3541/XVI - Interpellanza: "Intendimenti per
contrastare atteggiamenti di stampo fascista tra i
ragazzi".
Marguerettaz (Presidente) -
Iniziamo le interpellanze,
punto n. 24 all'ordine del giorno. Per la presentazione, la parola
al collega Perron.
Perron (LEGA VDA) -
Quest'iniziativa prende spunto da
fatti realmente accaduti, ma questo non è un Tribunale, grazie a
Dio, e quindi si danno giudizi soltanto di tipo politico se proprio
si deve giudicare; giudicare non è mai bello ma a volte va fatto.
Lasceremo quindi fuori sia il legittimo operato degli insegnanti
sia le responsabilità personali negli accadimenti; questo è un
altro campo, è un Consiglio regionale, e non penso debba scendere
su quei dettagli, ci sono altri organi deputati a farlo.
Non nascondo che in quest'interpellanza ci sarà una sorta di
modalità-sarcasmo, "Sarcasmo Mode On", ci fosse un pulsantino qua
sotto sarebbe da schiacciare, spero che tutti lo comprendano.
Veniamo alla tesi, qual è la tesi che circola? Diciamo che in
Valle si stia insinuando un pericoloso clima di derivazione
fascista/nazista che si palesa con maggiore forza soprattutto nelle
scuole, con dei segnali nelle scuole tra ragazzi dagli 11 e i 14
anni, questo è quanto a noi è dato sapere, poi magari si scende
ancora più giù o riguarda anche le materne, le elementari, questo
non lo sappiamo, comunque questo è quanto abbiamo visto sino a
oggi.
Vediamo quali sono i fatti che abbiamo richiamato
nell'interpellanza, richiamiamo le notizie che abbiamo visto sui
giornali, io riporto qua Tgcom24: "Aosta, svastica in classe, non
viene trovato il responsabile, gita annullata. Una svastica
disegnata su una lavagna in un'aula comune, altre sulle pareti e
sui banchi della scuola media di Saint-Vincent, episodio a cui
seguono altri danni, fotografie che rimbalzano nei telefoni degli
studenti e poi anche in quelli degli adulti, ma anche immagini
modificate di professori vestiti come Hitler o comunque presi in
giro con l'uso di App", ho citato il virgolettato.
Tra l'altro organizzazioni sindacali di un certo orientamento
(...scopritele voi) dicono: "Un segnale inquietante della piega
antidemocratica che sta prendendo il nostro Paese, che, attraverso
l'atteggiamento indulgente di chi governa, giustifica atteggiamenti
neofascisti".
Poi vengono ricordati, nello stesso articolo di Tgcom24, anche
l'esposizione nel 2018 di simboli nazisti sui cancelli di accesso a
una casa, che aveva portato a una condanna penale per il
proprietario.
Inoltre noi aggiungiamo un altro elemento; non ho citato da dove
ci è arrivata l'informazione perché non vogliamo fare dei bersagli
su qualcuno, ma ricordiamo avvenimenti dello stesso tenore
riscontrati in altre scuole medie, 11-14 anni, nelle quali alcuni
professori lamentano il fatto che, nel momento in cui si affrontano
in classe temi storici piuttosto delicati, ci sia veramente poca
serietà da parte dei ragazzi che sghignazzano o fanno battute non
consone.
Viene riferito, e qui siamo allertati anche noi, che alcuni di
essi hanno pericolosi atteggiamenti di stampo fascista, i quali
violano addirittura il dettato di norme penali.
Ricordo che parliamo di ragazzi tra gli 11 e i 14 anni.
Invocherei l'intervento degli psichiatri e degli psicologi,
probabilmente non per i ragazzi.
Questi sono i fatti, ma a questo punto, visto che il tempo me lo
concede, aggiungerei altri teoremi che sono venuti ad aggiungersi a
quest'immagine di una Valle d'Aosta tinta di nero e quasi sul punto
di un'insurrezione: la scorsa estate - così mi tolgo anche qua un
sassolino dalla scarpa - ci fu una grande polemica sulla conferenza
legata alla meditazione delle vette del filosofo ed esoterista
Julius Evola a Gressoney, i colleghi magari ricorderanno, sennò
cerchino un po' a mezzo stampa.
Le forze a sinistra sono insorte, chiamarono a raccolta anche
personaggi di calibro nazionale come Gad Lerner che, tra l'altro,
fu militante di otta continua, leggo articolo Secolo d'Italia, così
è tutto virgolettato e citato: "Gad Lerner difende Lotta continua,
macché terrorismo, non mi pento della mia militanza", primo maggio
2021 il Secolo d'Italia; quindi non mi invento nulla, mi prendo la
responsabilità di tutto, ma cito.
Da lì poi ci fu putiferio anche sui social, un ex Assessore
regionale definiva "Topi di fogna", virgolettato anche questo, "I
relatori della conferenza" che, tra l'altro, sono persone stimate
dall'elevata caratura non solo intellettuale ma anche etica, che
sono intervenute in quel convegno che, ricordo, era di
filosofia.
Tra l'altro questo tema arrivò anche in aula, con l'iniziativa
delle due colleghe di PCP che tentavano un po' di far dire alla
Regione che doveva dissociarsi da eventi fatti sui Comuni, nel
territorio, dimenticandosi chiaramente che c'è una legge regionale,
la n. 54, che all'articolo 8 comma 2 recita: "Il divieto di
intromissioni procedurali da parte della Regione nell'esercizio
delle funzioni e compiti dei Comuni".
In questo caso colgo l'occasione, onore al Sindaco - è
Alessandro Girod - che ha dimostrato spalle larghe e intelligenza;
non è un sindaco della nostra parte, quindi nemmeno abbiamo la
questione per cui dobbiamo essere di parte.
Onore a lui che ha portato avanti la cosa e, grazie a Dio, ha
evitato fastidiose interferenze.
In ultimo aggiungiamo l'ultimo elemento - non so chi mi
risponderà, se l'assessore Guichardaz relativo alla scuola o il
presidente Testolin - sempre in questo teorema preoccupante: veniva
fatta balenare l'esistenza di un possibile complotto, forse la
preparazione addirittura di un golpe in questa Valle che, come
dico, pare tingersi di nero, che era collegata all'iniziativa
dell'associazione italiana volontari "Stay Behind" a
Pré-Saint-Didier, quindi in questo caso veniva fatto di tutta
un'erba un fascio - proprio corretta in questo caso - e sembra che
ci sia un qualcosa pronto a esplodere.
Qua chiudo, schiaccio il pulsante del sarcasmo, lo tolgo, e
faccio la domanda a questo punto al presidente Testolin al quale
chiediamo: "Tali atteggiamenti rappresentano per il Governo
regionale la spia di una seria minaccia sovversiva di stampo
nazi-fascista in Valle d'Aosta?" e "Se si ritenga che vi siano
collegamenti tra questi fatti e altre iniziative promosse in Valle
nei mesi precedenti, nonché fra i fatti menzionati e gruppi
politici o culturali specifici". In ultimo a questo punto -
ovviamente se le risposte sono "Sì, prima bisognerà intervenire" -
"Quali intendimenti si abbiano per contrastare questo preoccupante
fenomeno tra i ragazzi di età compresa tra gli 11 e i 14 anni";
magari si può andare anche un po' più indietro o partire già dagli
asili e vedere se negli scarabocchi qualcuno fa qualcosa che possa
ricordare dei simboli, si intervenga precocemente per evitare ogni
deriva!
Chiudo soltanto dicendo che penso che chiunque abbia un po' di
esperienza con gli adolescenti sa benissimo quante stupidaggini
fanno; noi all'epoca facevamo le A di anarchia, ci sarà qualcuno
che fa le svastiche, ci sarà qualcuno che fa la falce e il
martello, che forse è un po' più complessa e quindi è un po' più
difficile da fare, ma riteniamo che anche un po' di buon senso,
prima di creare dei teoremi, la cui assurdità io penso sia
piuttosto chiara...
Comunque ascoltiamo le sue parole, presidente Testolin, e
capiremo di più.
Presidente -
Per la risposta, la parola al presidente
Testolin.
Testolin (UV) -
Era percepibile un velato sarcasmo nello
sviluppo dell'interrogazione, tuttavia, usando il buon senso,
abbiamo cercato di dare una risposta seria a un argomento che, di
suo, ha degli elementi di forte serietà da analizzare, soprattutto
nel percorso scolastico, quindi da questo punto di vista cercheremo
di rispondere.
Credo che la questione sollevata dall'interpellanza sia
effettivamente importante e che debba essere vista in senso molto
più ampio dei singoli episodi.
Intanto non pare - in quanto Amministrazione regionale non
abbiamo conoscenza diretta di dati di rilevanze in questi ambiti -
che ci siano in Valle d'Aosta minacce sovversive di nessuno stampo
ideologico, ripeto però che l'Amministrazione regionale non ha
nessuna competenza né strumenti di conoscenza approfonditi in
questo contesto.
Lo stesso dicasi per quanto riguarda la seconda domanda, per la
quale una risposta puntuale e argomentata richiederebbe competenze
e informazioni che esulano da quanto è a disposizione
dell'Amministrazione regionale.
Che cosa resta quindi? Restano degli episodi, come quello citato
nell'interpellanza, per lo meno quelli verificati e non riferiti
per sentito dire.
Si tratta di fenomeni sicuramente da non banalizzare,
conseguenze dei tempi in cui viviamo, e, senza voler essere
bacchettoni o ingenui, degli attuali mezzi e modi di comunicazione
di massa, oltre che forse di un certo lassismo di lunga data nei
confronti di fenomeni e di espressioni che, per lungo tempo, sono
stati tollerati perché legittimati a pochi nostalgici.
Per dirlo chiaramente, non è una questione di colorazione
ideologica perché in Italia, forse, più che in altri Stati, non si
riesce mai a fare il conto con il passato e a far rispettare le
leggi che pure esistono, per cui per esempio assistiamo a
occupazioni perenni d'immobili da parte di gruppi di sinistra, come
di destra, oppure a commemorazioni come quella che abbiamo
sottomano sovente.
Lo stesso si potrebbe dire delle commemorazioni di Lenin, non
certo una figura democratica, ma anche delle occupazioni delle
Università o dei boicottaggi delle collaborazioni con le Università
israeliane che, oltre a essere paradossalmente antisemite, sono
sbagliate, perché, come ha detto il presidente Mattarella sabato
scorso, le Università sono da sempre luogo del libero dibattito,
della critica e del dissenso verso il potere, e interrompere i
collegamenti tra Atenei aiuta il potere, quello peggiore, che ha
sempre cercato di tenere isolate le Università del proprio Paese,
di impedirne il collegamento con quelle oltre confine.
Si chiede cosa si possa e cosa s'intenda fare per contrastare
questi fenomeni: si potrebbe dire che intanto bisognerebbe
abbassare i toni, incominciando dalla discussione politica, che
certo può essere dura e aspra ma che deve fare attenzione ai
messaggi che trasmette, evitando sempre connotazioni razziste,
sessiste o comunque prevaricatorie.
Poi l'unica e la più importante azione da mettere in campo non
può che essere quella dell'educazione e dell'informazione che,
assieme al buon senso, fa parte di quei percorsi che sono sempre
virtuosi; bisogna moltiplicare con ogni mezzo e con ogni linguaggio
le occasioni per spiegare gli errori e i drammi del passato, perché
non basta studiare la storia sui testi scolastici per capire che
cosa hanno causato il fascismo e il nazismo in Italia, o il
comunismo in altre parti del mondo, in termini di dolori e di
sofferenze.
È un compito tanto più difficile quanto più perdiamo con il
passare del tempo i testimoni diretti di quel periodo e non
riusciamo ad arrivare proprio a questa fascia di popolazione
richiamata nell'interpellanza, che si trova in un momento
particolare dello sviluppo, particolarmente esposta a esempi non
corretti, che però possono risultare affascinanti.
È sicuramente un compito difficile ma irrinunciabile, in cui la
scuola certamente è uno degli attori più importanti, ma che deve
vedere l'impegno di tutte le istituzioni e di tutte le forme
aggregative che possono essere messe in campo, io direi a partire
dalla famiglia.
Presidente -
Per la replica, la parola al collega
Perron.
Perron (LEGA VDA) -
Grazie, Presidente, per la risposta
che, a questo punto, direi condividiamo. È ovvio che il sarcasmo
non fosse sulla serietà del tema, chiaramente, - perché stiamo
parlando d'ideologie da ogni lato, che hanno creato gravissimi
problemi, lo sappiamo benissimo, inutile ripeterlo - ma sulla
narrazione che viene fatta di queste tematiche, che a volte ha più
dello psicotico che del critico, quindi questo era il nostro
intento.
Riguardo poi alla questione scuola, l'inasprimento delle pene
sulle aggressioni ai professori, l'ho visto prima, sono state
proposte adesso a livello italiano; il partito che rappresento in
questo caso ha il Ministero, quindi si sa che si deve intervenire
perché casi, ad esempio, di aggressioni, casi di indisciplina
molto, molto grave, li vediamo molto spesso. È un problema, quindi
va ripristinato il rispetto per gli insegnanti, va ripristinato
anche il senso della disciplina a scuola, dell'autodisciplina dei
ragazzi, che devono imparare a gestire le loro emozioni,
eccetera.
C'è tanto da fare, è un invito però e secondo me un insegnamento
a tutti noi, appunto, nell'abbassare i toni, quando si vedono certe
cose - sono fatti brutti ma che possono sicuramente capitare -
farci dei teoremi sopra non giova a nessuno, anzi, probabilmente
per i ragazzi a quell'età più si butta benzina sul fuoco della
stampa, peggio è.
Utilizziamo quindi il buon senso e la razionalità e dormiremo
tutti piuttosto tranquilli, anche tra il 7 e l'8 dicembre prossimi
probabilmente potremo stare tranquilli che non ci saranno dei golpe
strani in Valle d'Aosta.
