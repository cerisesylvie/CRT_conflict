Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
TRASPORTI E VIABILITÀ
Aeroporti



Oggetto del Consiglio n. 3938 del 19 settembre 2024 - Resoconto
OGGETTO N. 3938/XVI - Interpellanza: "Revisione dell'appalto
per l'esternalizzazione dei servizi antincendio dell'aeroporto
regionale per garantire maggiore efficienza al servizio".
Bertin (Presidente) -
Punto n. 39. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
Torniamo su un tema che sta a cuore
al nostro gruppo politico, che è quello dell'elisoccorso.
Le notizie riportate dagli organi di stampa in merito
all'incendio di Aymavilles e alle problematiche legate al sistema
di elisoccorso, hanno fatto emergere alcune problematiche che da
tempo segnaliamo in questo Consiglio e che, secondo noi,
necessitano di risposta.
Come sappiamo, esistono convenzioni, accordi, appalti e norme
che disciplinano le collaborazioni per gli interventi immediati, i
servizi pubblici essenziali, l'organizzazione della CUS, dei
servizi antincendio e del soccorso pubblico. Sappiamo anche essere
l'attuale appalto di servizio per l'elisoccorso in scadenza, quindi
questa può essere l'occasione per migliorare alcune delle cose che
da tempo segnaliamo, coinvolgendo tutti gli appartenenti alla
Protezione civile valdostana.
Nell'estate ho avuto modo anche di approfondire il tema e
verificare di persona alcune delle criticità che mi avevano
segnalato e che effettivamente esistono, diverse poi sono le note
del CONAPO e anche le osservazioni del Comandante del Corpo dei
vigili del fuoco in sede di Comitato di pilotaggio per chiedere
alcune cose che riporto nell'interpellanza, ossia inserire il Corpo
forestale dei vigili del fuoco all'interno della Commissione
Elicotteri, la richiesta di formazione dei diversi settori del
Corpo per verricellarsi in autonomia o per addestrare i cani delle
loro unità cinofile, la revisione delle procedure CUS per
l'attivazione e l'effettivo uso degli elicotteri da parte del Corpo
valdostano dei vigili del fuoco, il rinnovo della convenzione con
il Ministero dell'interno per il supporto dei reparti volo del
Corpo nazionale dei vigili del fuoco, la stipula di ulteriori
convenzioni con il Ministero dell'economia e della difesa per
l'utilizzo di elicotteri della Guardia di finanza e
dell'Esercito.
Dalle emergenze infatti sia di Aymavilles che di Cogne abbiamo
potuto cogliere con estrema chiarezza l'importante apporto in
questo settore proprio fornito dai due Corpi nazionali, quindi dal
Corpo nazionale dei vigili del fuoco e anche dall'Esercito. In
questo senso però cogliamo negativamente quanto appare invece nella
bozza del piano regionale dei trasporti, che ancora una volta,
rispetto all'aeroporto Corrado Gex, individua solo come attori
rispetto alla Protezione civile, la Protezione civile in
coordinamento con il Soccorso alpino e il Servizio sanitario
regionale per l'elisoccorso in montagna, quindi per la parte
sanitaria, ma non parla della parte di soccorso pubblico e indica
quell'esternalizzazione dei servizi antincendio che attualmente non
c'è, ma che sappiamo comunque che doveva esserci dal 1° luglio, ma
attualmente non è ancora in essere, che sappiamo essere una volontà
di questo Governo regionale, che naturalmente non ci vede
d'accordo. Questo dimenticando - perché è molto chiaro il piano,
parla solo dell'aspetto sanitario - tutti gli altri soccorsi,
quindi quelli non sanitari, ma legati a situazioni di emergenza,
gli incendi, le alluvioni, gli incidenti stradali senza feriti, il
recupero di persone in zone non impervie.
Facendo delle ricerche poi abbiamo appreso che l'Esercito
italiano possiede un CH47, ossia un aeromobile estremamente
versatile che ha condotto missioni sia di carattere prettamente
operative che interventi di carattere umanitario sul territorio
nazionale e estero.
Viste tutte queste premesse, chiediamo al Presidente della
Regione: "se per quello che riguarda l'emergenza di Cogne è stato
richiesto il coinvolgimento dell'Esercito, se ritiene che l'attuale
sistema di elisoccorso valdostano presenti delle criticità, anche
alla luce di quanto ho detto; se sia intenzione del Governo
rivedere l'appalto per garantire maggiore efficienza al servizio e
coinvolgere il Comando regionale del Corpo valdostano dei vigili
del fuoco, componente importante della Protezione civile; lo stato
dell'arte e il cronoprogramma per addivenire al nuovo
servizio".
Presidente -
Per la risposta, la parola al Presidente
della Regione.
Testolin (UV) -
Per quanto riguarda il primo quesito: "se
per l'emergenza Cogne è stato richiesto anche il coinvolgimento
dell'Esercito", come ha già visto dall'ampia documentazione che le
è stata inoltrata su sua richiesta, la risposta è negativa, non è
stata richiesta l'attivazione dell'elicottero dell'Esercito, in
particolare il CH47 richiamato nelle premesse dell'interpellanza,
anche perché, sentiti i tecnici che già in passato ci hanno
lavorato, pare che questa macchina sia tutt'altro che versatile.
Infatti questo mezzo di norma risulta adibito a trasporto di
materiale di truppe e non di civili, ma soprattutto necessita di
ampi spazi per la manovra di atterraggio, cosa che lo rende
incompatibile con gli spazi utilizzati principalmente nel campo
sportivo di Aymavilles.
Soprattutto l'operazione di evacuazione delle persone rimaste
bloccate a Cogne è stata definita in tempo zero, tenendo conto di
fattori particolari: in primo luogo le persone da evacuare non
erano all'addiaccio o in situazioni di pericolo imminente; il
numero di addetti di terra disponibili per le operazioni di imbarco
e sbarco delle persone era limitato, tra tecnici, specializzati
delle ditte elicotteristiche, guide alpine, del SAV; il numero di
addetti antincendio da dispiegare per le operazioni di
rifornimento, anch'esso era limitato, i vigili del fuoco. Infine
coordinare mezzi civili e militari è tutt'altro che semplice già
solo per i diversi sistemi di comunicazione che adottano gli
elicotteri con gli addetti da terra.
A Cogne, oltre ai mezzi commerciali, quelli dell'appalto di
trasporto aereo in capo a Sky Aviation, più quelli di E+S Air
(Pellissier), Sky Work Sky (ex Helimontblanc) e Airgreen, sono
intervenuti due elicotteri dei Carabinieri, uno della Guardia di
finanza e uno dei vigili del fuoco, che in alcuni momenti hanno
lavorato tutti contemporaneamente, una situazione quindi tutt'altro
che semplice da gestire. Una diversa configurazione ad esempio con
la necessità di dover assolutamente evacuare più persone possibili
nel minor tempo possibile, perché effettivamente in pericolo,
avrebbe forse portato alla richiesta di attivazione anche del mezzo
dell'Esercito, tenendo conto peraltro che questa macchina non
arriva schioccando le dita dato che ha diverse ore di volo per
arrivare in Valle d'Aosta e costi di gestione ingenti, di certo
rapportati alla sua capacità operativa, ma sempre superiore al
possibile frazionamento dello stesso su mezzi più piccoli qualora
sia possibile.
Per quanto riguarda la seconda domanda: "se si ritiene che
l'attuale sistema di elisoccorso valdostano presenti delle
criticità anche alla luce delle ultime indagini", le indagini
citate sarebbe opportuno lasciarle fuori da quest'aula proprio
perché al momento sono indagini e quindi è opportuno che gli organi
deputati facciano con serenità quanto di loro competenza anche a
tutela delle persone coinvolte. Va precisato peraltro che le
indagini riguardano il lavoro aereo dell'antincendio boschivo e non
l'elisoccorso, per cui non hanno correlazioni con quest'ultima
tipologia di attività.
Per quanto riguarda l'elisoccorso, è ovvio che ogni sistema
organizzativo e operativo è migliorabile, ma credo che siamo di
fronte a un servizio che rappresenta un'eccellenza, spesso preso a
riferimento per organizzazione ed efficacia, su un territorio
sicuramente tra i più complessi che vi possano essere.
Per quanto riguarda il terzo quesito: "se sia intenzione del
Governo rivedere l'appalto per garantire maggiore efficienza al
servizio e coinvolgere il Comando regionale del Corpo valdostano
dei vigili del fuoco, componente importante della Protezione
civile: il terzo quesito continua la confusione di quello
precedente. La nota sindacale sull'argomento richiamata nelle
premesse che il CONAPO ha scelto di diffondere mediaticamente,
oltre che a tutto il Consiglio, fa un'impropria commistione di
argomenti, strumentalizzando una vicenda come quella relativa alle
indagini sull'incendio del luglio 2023, volta a un'inopportuna
ricerca di visibilità.
Il fatto che i vigili del fuoco valdostani siano componente
importante della Protezione civile, direi anche essenziale, è
palese, ma la maggiore efficienza del servizio di elisoccorso, a
cui aggiungerei l'efficacia, si raggiunge definendo meglio le
procedure di attivazione di tutte le componenti del soccorso nel
rispetto delle rispettive competenze e delle particolarità del
nostro sistema e non agendo sull'appalto di servizio. Su questo si
deve, si vuole e si sta lavorando perché alla necessità manifestata
dal cittadino di un soccorso, si deve poter rispondere come
sistema, attraverso tutti gli operatori della CUS.
Per quanto riguarda il quarto e ultimo quesito, cioè "lo stato
dell'arte e il cronoprogramma per addivenire al nuovo servizio", se
per nuovo servizio si intende l'elisoccorso, il servizio attuale
scade ad aprile 2025, per cui le strutture competenti stanno
predisponendo quanto necessario per espletare il nuovo appalto
entro la fine di quest'anno.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Grazie per la risposta. Evidenzio
subito che il fatto di non aver neanche chiesto il supporto
dell'Esercito, facendo una ricerca ho visto quel tipo di
elicottero, ma molto probabilmente l'Esercito ne ha a disposizione
anche degli altri... possibilmente, sotto questo punto di vista,
credo che dal momento che è un elemento importante rispetto al
nostro Paese forse sarebbe stato utile comunque coinvolgerli e
immagino che l'Esercito non avrebbe messo a disposizione
semplicemente i velivoli, ma molto probabilmente anche il personale
che poteva in qualche modo coordinare le operazioni.
Capisco che le indagini vadano tenute fuori dall'aula, e lo
condivido, ma in questo momento sappiamo che alcune delle
segnalazioni che ritroviamo nei verbali del Comitato di pilotaggio
rientrano in alcune problematiche che abbiamo già evidenziato,
quindi quella dell'attivazione, ad esempio, di Sierra Alpha 3, che
sicuramente il Presidente ha fatto notare che non si tratta
dell'appalto che è in scadenza, ma, sotto questo punto di vista,
l'appalto che è in scadenza nell'oggetto non parla solo di soccorso
sanitario, che peraltro parla di una
équipe
sanitaria
altamente specializzata, quando sappiamo che su quel velivolo sale
solo un medico, ma c'è scritto anche che si prevedono
addestramenti, attività addestrative e formative del personale di
soccorso, quindi, ad esempio, la richiesta dei vigili del fuoco sia
per il verricellamento che per la questione dei cani e poi riguarda
anche le attività di protezione civile, quindi voli per attività di
prevenzione e soccorso e superamento delle emergenze di protezione
civile.
Sappiamo inoltre che, grazie all'esternalizzazione - e questo
c'è scritto nella delibera -, si avrà un enorme risparmio rispetto
a quello che ci costavano i vigili del fuoco nell'aeroporto,
quell'enorme risparmio molto probabilmente potrebbe permetterci
anche di prevedere addirittura due elicotteri a disposizione senza
doverli attivare se poi non arrivano nei tempi necessari per
rispondere all'emergenza.
Rispetto alla questione dell'elisoccorso - lo abbiamo detto più
volte -, è sicuramente un'eccellenza per alcune cose, ma non
possiamo tapparci gli occhi e non vedere che ci sono delle
criticità e fare dei ragionamenti a 360 gradi rispetto al soccorso,
che non è solo soccorso sanitario. È quindi corretto e auspicabile
che se su un incidente stradale deve arrivare il medico, dall'altra
parte deve esserci anche a disposizione il personale dei vigili del
fuoco, che, prima di tutto, permetterà al medico di lavorare in
sicurezza rispetto a quello che andiamo a trattare. Poi sappiamo
bene che anche le caratteristiche orografiche e la viabilità della
Valle d'Aosta impongono in qualche modo, per avere dei soccorsi
efficienti, l'uso dell'elicottero e questo, secondo noi - e lo
ribadisco -, deve essere visto adesso mentre stiamo rivedendo
quell'appalto. Non ho ben compreso se ci sarà il coinvolgimento del
Comando, ma ribadisco che, sotto questo punto di vista, non può non
esserci, questo è quello che noi pensiamo, perché - e lo evidenzio
per l'ennesima volta - non si tratta solo di soccorso sanitario, ma
abbiamo anche tanti altri tipi di soccorso che hanno bisogno e
necessitano di quel supporto importante per la nostra Regione.
