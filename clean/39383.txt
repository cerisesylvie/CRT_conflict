Classificazione
CONSIGLIO REGIONALE
Attività consiliare d'aula



Oggetto del Consiglio n. 2608 del 22 febbraio 2017 - Resoconto
OGGETTO N. 2608/XIV - Ordine dei lavori.
Rosset (Presidente) -
Come da accordi presi in Conferenza
dei Capigruppo, possiamo iscrivere all'ordine del giorno il punto
sulla situazione del Casinò. Nel contempo è stata presentata anche
una risoluzione dei gruppi ALPE, Movimento Cinque Stelle e Gruppo
Misto. Possiamo iscrivere all'ordine del giorno il punto
"Situazione Casino de la Vallée"? Dichiaro aperta la votazione. La
votazione è chiusa.
Esito della votazione:
Presenti: 32
Votanti           
: 32
Favorevoli: 32
Il Consiglio approva all'unanimità.
Chiederei di consegnare la risoluzione presentata e nel
frattempo possiamo iniziare la discussione sulla situazione del
Casinò. Ha chiesto la parola il Consigliere Cognetta; ne ha
facoltà.
Cognetta (M5S) -
Per mozione d'ordine. A questo punto io
credo sia il caso di iscrivere anche la risoluzione e fare una
discussione unica per non farne due, una dopo l'altra. Chiedo poi
ai colleghi magari di trasformare questo punto praticamente in un
ordine del giorno, se questa è la modalità, in maniera tale da
svolgere una sola azione e non due. È una proposta.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Noi abbiamo depositato una risoluzione
qualche minuto fa, prima di approvare il punto deciso in Conferenza
dei Capigruppo come "Situazione Casa da gioco". Gradiremmo pertanto
affrontare e discutere all'interno di tale punto la risoluzione
depositata dai gruppi di minoranza ALPE, Gruppo Misto e Movimento
Cinque Stelle, perché indubbiamente - come ha ben capito lei -
anche dal punto di vista procedurale rientra proprio nel dibattito
"Situazione Casa da gioco".
Presidente -
Dovete portare pazienza, perché è appena
pervenuta, quindi vanno fatte le fotocopie e ci vogliono almeno
cinque minuti. Nulla vieta che si possa comunque iniziare la
discussione. La risoluzione può essere tranquillamente presentata e
dopo si discuterà. Prima di discuterla va chiaramente consegnata e
iscritta, questo credo lo sappiamo tutti, ma nulla vieta che si
possa iniziare il dibattito sulla situazione del Casinò; dopodiché
verrà consegnata quando avremo le copie.
