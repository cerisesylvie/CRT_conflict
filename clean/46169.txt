Classificazione
ISTRUZIONE PUBBLICA
Università
NOMINE E INCARICHI DI CONSULENZA E SPECIALI
Nomine



Oggetto del Consiglio n. 2635 del 13 luglio 2023 - Resoconto
OGGETTO N. 2635/XVI - Interrogazione: "Notizie in merito alla
nomina della nuova Rettrice dell'Università della Valle
d'Aosta".
Bertin (Presidente) -
Il punto n. 25 sarà affrontato
congiuntamente al n. 27. Pertanto passiamo al punto n. 26. Risponde
il Presidente della Regione.
Testolin (UV) -
La consigliera Minelli interroga il
Governo regionale per conoscere se la votazione della Rettrice è
avvenuta in modo palese; quanti sono i componenti del Consiglio
dell'Università con diritto di voto; quanti erano presenti e come
si sono espressi durante la votazione; per quali motivi si è
ritenuto opportuno non confermare la precedente Rettrice candidata
nella terna proposta dal Senato accademico.
Le risposte sono frutto di un confronto con l'assessore
Guichardaz, ma risponderò io per comodità d'intervento.
In merito al primo quesito, comunico che i componenti del
Consiglio hanno stabilito all'unanimità di procedere con votazione
palese.
Quanto alla seconda domanda, il Consiglio dell'Università della
Valle d'Aosta, secondo quanto disciplinato dall'Istituto stesso
dell'Ateneo, è composto da quattordici membri con diritto di
voto.
Per quanto riguarda la votazione in oggetto, erano presenti
undici componenti del Consiglio sui quattordici aventi diritto di
voto. Si sono espressi a favore otto membri, un componente ha
votato contro e due si sono astenuti.
Venendo alla terza richiesta, crediamo che sia decisamente più
corretto rappresentare i motivi per cui si è determinata una scelta
piuttosto che soffermarsi sul contrario.
In questo senso, la valutazione deve necessariamente prendere
avvio dalla circostanza che i componenti della terna presentata dal
Senato accademico possedessero di loro caratteristiche di
professionalità, esperienza e competenza tali da essere ugualmente
meritevoli per essere individuati a ricoprire in maniera più che
confacente la carica di Rettore dell'Università.
A questo proposito è utile sottolineare come la professoressa
Ceretta, all'interno del Senato accademico, sia stata l'unica ad
essere unanimemente votata nella terna.
Per quanto concerne la specifica scelta effettuata, si sono
individuate nella professoressa Ceretta le giuste caratteristiche
al fine di consentire al nostro Ateneo di poter crescere con
equilibrio e condivisione in entrambi gli ambiti in cui lo stesso
opera, ciò tendendo verso un'auspicata crescita dell'offerta
formativa legata al territorio e con una sempre maggiore attenzione
alle opportunità di sviluppo, anche passando attraverso rinnovati
contatti e nuove collaborazioni che possono ulteriormente marcare
la vocazione bilingue dei percorsi di studio.
Inoltre, è stata recepita l'interessante opportunità di voler
rendere l'Università parte integrante del tessuto sociale
valdostano, fruibile da tutta la popolazione anche non scolastica;
una sfida non scontata e dettata dalla volontà di giungere ad una
sempre più ampia condivisione che possa far conoscere, nel segno
della partecipazione, il nostro Ateneo, il suo ruolo e le sue
potenzialità, favorendone lo sviluppo ed un rinnovato senso di
appartenenza.
Presidente -
Replica la consigliera Minelli.
Minelli (PCP) -
Come lei sa, io ho fatto anche un accesso
agli atti per ricevere il verbale relativo alla nomina del Rettore,
perché volevo capire meglio come si è svolta quest'elezione. L'ho
fatto ormai ben più di sette giorni fa, ma è stato inoltrato
addirittura tre giorni dopo rispetto a quando io l'avevo mandato.
Comunque, vedremo.
La domanda sul voto palese intanto ha ricevuto una risposta: lei
ci ha confermato che si è trattato di un voto palese.
Quando ho fatto la domanda, l'ho posta con una buona dose di
stupore, perché mi risulta che praticamente in tutti gli Atenei sul
nostro territorio nazionale la nomina del Rettore si fa per
votazione segreta, con tanto di scheda e urna, come peraltro
avviene generalmente quando si tratta di nomine individuali un po'
in tutti gli enti.
Ho cercato sul sito dell'Università un regolamento circa le
modalità elettive: non ho trovato nulla, soltanto in un articolo
dello statuto, il 41, che parla di disposizioni generali sugli
organi amministrativi, c'è scritto che, salvo diverse disposizioni,
le deliberazioni sono assunte con il voto favorevole di almeno la
metà più uno dei presenti; in caso di parità prevale il voto del
Presidente dell'organo.
Ma, per quanto riguarda le nomine, ed in particolare quella del
Rettore, è certamente un sistema singolare, considerato che tra gli
aventi diritto al voto ci sono docenti dell'Ateneo (quindi poi
colleghi del futuro Rettore), il rappresentante degli studenti (che
è un potenziale allievo) e l'espressione di un voto palese, come
questo, a me pare una questione molto delicata, inusuale e, mi
permetto di dire, anche poco corretta.
Lei ci ha detto quello che poi avevamo letto sui giornali, cioè
quattordici persone aventi diritto, due non presenti (immagino a
questo punto che "La Stampa" su cui io avevo letto la notizia abbia
riportato anche correttamente gli assenti: il Sindaco di Aosta e il
rappresentante degli studenti); undici sono stati i votanti
(secondo "La Stampa" la professoressa Monaci è entrata dopo) e
l'esito è stato quello che lei ci ha appena detto.
Non ho capito bene dalla sua esposizione chi abbia
esplicitamente indicato la professoressa Ceretta, immagino che sia
il Presidente, essendo Presidente dell'Ateneo, perché evidentemente
un'indicazione ci sarà stata se ci si è espressi in quel modo.
Per quanto riguarda la sua risposta alla terza domanda, devo
dire che sono un po' perplessa. Le motivazioni, che lei ha
elencato, mi sembrano delle motivazioni abbastanza generiche, e
direi anche abbastanza deboli, a fronte di una situazione di
miglioramento del clima interno all'Università rispetto al passato,
quando le tensioni erano arrivate alle stelle, tanto da aver
portato - lo sappiamo - ad una sfiducia del Rettore di allora.
Mi stupisce un po' anche perché, se non ricordo male, lei faceva
parte nel 2019 della Giunta in cui erano rispettivamente Presidente
il dottor Fosson e Assessore la dottoressa Certan i quali, all'atto
della nomina della Rettrice Monaci, avevano espresso soddisfazione
per la nomina di "una docente che ben conosce il legame con il
territorio, oltre alle specificità culturali della Valle d'Aosta,
che ha assunto l'impegno di instaurare la massima collaborazione
con tutte le componenti dell'Ateneo."
Io non so se in quell'occasione, per quella nomina, ci fosse
stata la stessa condivisione da parte di tutta la Giunta;
condivisione che invece, sempre secondo gli organi di stampa, lei
ha affermato esserci ora per la discontinuità di questa scelta. Ma
è un'affermazione che evidenzia una decisione che ha anche un
aspetto politico, anzi, lo ha di più rispetto a motivazioni
didattiche o accademiche.
Io non voglio assolutamente entrare nel merito delle competenze
e del curriculum della nuova Rettrice, che sono sicura essere di
alto livello e di qualità, ma ritengo che scegliere un docente
esterno all'Ateneo sia una scelta discutibile ed opinabile.
Innanzitutto, perché in vent'anni credo che la nostra Università
dovrebbe essere cresciuta, aver acquisito una sua capacità di
autogoverno, senza in qualche modo dipendere da altre Università
esterne; e poi, dovrebbe anche aver conquistato una matura gestione
dei rapporti interni.
Poi immagino anche che la professoressa Ceretta
-
perché
manterrà la sua cattedra di docente ordinaria di storia del
pensiero politico presso l'Università di Torino
-
non sarà
qui a tempo pieno, a completa disposizione del nostro Ateneo.
Per quanto riguarda il potenziamento della francofonia, io credo
che avrebbe potuto essere comunque perseguito, anche senza cambiare
Rettore, tanto più se si considera che oggi nel Consiglio
dell'Università ci sono dei rappresentanti nominati dalla Giunta di
alta qualificazione culturale, anche per quello che riguarda la
competenza legata alla francofonia.
Non credo, in conclusione, che ci fossero sufficienti e validi
motivi di ordine gestionale o legati a linee di indirizzo a
giustificare quella che, a mio avviso, ha tutta l'aria di essere
una sorta di defenestrazione.
Forse non si è gradito che la professoressa Monaci avesse
dichiarato pubblicamente: "Noi rivendichiamo la nostra autonomia
anche dalla politica regionale che è il nostro azionista di
maggioranza"?
Presidente
- La parola al Presidente della Regione, per
una precisazione di un minuto.
Testolin (UV) -
Solo una precisazione, che non va ad
inficiare quelli che sono i punti di vista di ognuna delle parti e
quindi anche della richiedente, ma solo per sottolineare il fatto
che, nel momento della votazione, il sottoscritto, in qualità di
Presidente, ha proposto il voto segreto, proprio per le motivazioni
che erano state sottolineate dalla collega. Questa proposta ha
suscitato, invece, una reazione contraria, soprattutto da parte dei
professori che hanno voluto la votazione palese, alla quale si sono
accodati tutti gli altri. Ecco quindi il motivo per il quale si è
votato in maniera palese. Era solo per sottolineare che la
richiesta da parte mia era stata.
