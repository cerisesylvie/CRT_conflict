Classificazione
ASSETTO DEL TERRITORIO
Urbanistica e pianificazione territoriale
EDILIZIA



Oggetto del Consiglio n. 1167 del 22 aprile 2015 - Resoconto
OGGETTO N. 1167/XIV - Interpellanza: "Problematiche relative
all'applicazione delle disposizioni attuative delle norme tecniche
per le costruzioni in zone sismiche".
Presidente
- Per l'illustrazione, chiede la parola il
Consigliere Nogara, ne ha la facoltà.
Nogara (UVP)
- Merci Président.
Con quest'interpellanza abbiamo voluto portare all'attenzione
del Consiglio le problematiche relative all'applicazione delle
disposizioni attuative delle norme tecniche per la costruzione in
zone sismiche. Problematiche già sollevate dal gruppo ALPE
nell'ottobre 2014, ma noi con quest'interpellanza vorremmo
principalmente puntare il dito sul periodo che va dal 1° luglio
2009 al 21 novembre 2013 ed è quanto si richiede con la domanda n.
4 della nostra interpellanza:
"se sia legittimo che l'Ufficio
sismico regionale a tutt'oggi possa continuare a pretendere dai
progettisti modellazioni antisismiche per zona di pericolosità 3 su
progetti eseguiti per zona amministrativa 4 a fronte di una
classificazione mai legittimata prima della legge 23/2012 per il
periodo di cui in premessa e quali azioni intenda adottare per dare
una corretta risposta ai cittadini interessati dal problema"
.
Per capire bene la cosa, vorrei leggervi la presentazione appunto
dell'interpellanza - questo io lo pongo a tutto il Consiglio,
perché mi sembra una cosa un po' fuori dalle righe -, ci si trova
di fronte a questa problematica: un fabbricato concessionato e
realizzato nel periodo tra il 1° luglio 2009 e il 21 novembre 2013
e collaudato prima del 21 novembre 2013 ha ottenuto l'agibilità
senza dover aspettare il parere dell'Ufficio sismico ai sensi
dell'articolo 62 del DPR 380 del 2001, rispetto ad un altro sempre
concessionato e realizzato in quel periodo, ma collaudato dopo il
27 novembre 2013, cioè una settimana dopo che io faccio il collaudo
tutto quello che è valso per le altre concessioni che sono state
date in questo periodo...non dico una settimana, il giorno dopo non
era più valido...non viene data la concessione, l'abitabilità.
Questo è il problema principale che vogliamo portare.
Se però guardiamo a ritroso tra delibere di Giunta, leggi
regionali, circolari applicative e decreti ministeriali, impera una
grande confusione, perché non si capisce chi abroga cosa...ma
soprattutto una chiara indicazione su come ci si doveva e ci si
deve comportare per affrontare questa problematica. Si vuole quindi
capire se il decreto ministeriale del 2008 con la sua entrata in
vigore ha reso inefficaci tutte le DGR regionali in vigore. Non si
capisce allora perché, se con la legge n. 23 del 2012 in cui
vengono abrogate attraverso la DGR 1603 le DGR 5130 e la
2182...cioè quello che voglio dire è che non si capisce se quando è
entrato il decreto ministeriale del 2008 ha abrogato tutto e non si
capisce perché poi nel 2012 noi con una DGR abbiamo abrogato delle
leggi che dovevano già essere abrogate dal 2008 teoricamente.
Ci imbattiamo poi in una comunicazione in merito
all'applicazione delle norme in materia sismica a firma dell'ex
Assessore Viérin e del Presidente della Giunta Rollandin. Questa
comunicazione, questa circolare è datata 2011, ci dice che per i
calcoli bisogna attenersi a quanto previsto dal decreto
ministeriale 2005 e poi in neretto dice questo:
"si sottolinea
pertanto che dal 1° luglio 2009 le norme tecniche per la
costruzione di cui al decreto ministeriale del 14 settembre 2008 si
applicano indistintamente a tutte le costruzioni indipendentemente
dalla zona classificata sismica in cui sono realizzate"
. Sempre
in neretto dice però:
"si evidenzia inoltre che per il momento
non sono modificate le procedure di controllo a campione stabilite
dalle norme statali e regionali che rimangono quindi in vigore per
i soli tre comuni che erano classificati in zona 3"
, ecco,
questa è una circolare del 2011. Allora, Assessore, io mi ero letto
la risposta che lei aveva già fornito al collega Roscio quando ha
fatto la sua interpellanza, lei praticamente nella sua risposta
aveva detto che con l'entrata in vigore del 2008 si abrogava tutto,
allora non si capisce perché si è dovuto abrogare prima con la DGR
2012, poi con queste comunicazioni che avete fatto, che invece
bisognava mantenere le zone 3 solo nei tre comuni che erano
previsti...io vi dico queste cose per la gran confusione che c'è in
questo settore, non per altro.
Arriviamo alla domanda n. 2:
"dove si evince che le NTC 2008
fissano i criteri per la classificazione sismica, che stabiliscono
che ad un dato valore di accelerazione Ag corrisponda una
classificata zona sismica, che rendono inefficace la
classificazione sismica operata dalle Regioni"
. Qui mi vorrei
avvalere praticamente di un parere del dottor ingegnere Cicchiello,
che è il Vicepresidente della Commissione Strutture Ordine
ingegneri Monza e Brianza, Responsabile Ingegneria antisismica, c'è
il portale, autore di testi specialistici in materia di
progettazione antisismica. Cita proprio questo:
"le NTC del 14
gennaio 2008 non fissano i criteri per la classificazione sismica,
né stabiliscono se ad un dato valore di accelerazione corrisponde
una determinata zona sismica
"; se, ad esempio, dal calcolo per
un determinato sito si ottiene un valore dell'accelerazione massima
al suolo con probabilità di superamento del 10 percento in
cinquant'anni, pari ad ag 0,08 non significa che quel sito, in base
all'ordinanza n. 3519 predetta, si trova in zona 3, ma vale per
quel sito la classificazione ufficiale stabilita dal provvedimento
regionale. Questo perciò vuol dire...e questo si evince
dappertutto, si evince anche dal decreto ministeriale del
2008...loro ti dicono: "l'ag è questo", ma è la Regione che deve
stabilire in che zona siamo: se in zona 3 o in zona 4. Io mi
riferivo principalmente a quel periodo, diciamo, che era
rimasto...che non si sapeva che cosa bisognava attuare e ormai, lei
lo sa benissimo, ci sono un sacco di pratiche ferme proprio per
questo motivo. Allora, innanzitutto bisognerebbe risolvere questo
problema, questo grosso problema, perché c'è gente che si trova ad
aver presentato l'agibilità, chiesto l'agibilità due giorni dopo la
scadenza del 2013 e non gli è stata data, ecco, questo mi sembra un
po' un controsenso.
Vorrei poi dirle un'altra cosa: noi portando tutto in zona 3
abbiamo creato dei grossi problemi, ma non sul nuovo, perché sulla
costruzione nuova la modellazione si fa, ma incominciamo a
ragionare sul vecchio, se lei vuole fare un ampliamento in base al
piano casa, per esempio, io dico anche solo un balcone, le chiedono
la modellazione, le chiedono la modellazione di tutta la casa
vecchia. Allora, io questo non è che...ma io mi immagino che se
viene chiesta la modellazione, a parte i costi maggiori, ma poi
viene fatta anche un po' venire...allora che senso ha fare delle
cose del genere? Poi in questo modo qua...proprio per quello che le
dicevo, una modellazione implica un costo superiore e chi vuole
fare un piano casa si blocca immediatamente quando gli vengono
presentati i conti per fare una cosa del genere, ecco, diciamo, che
già nel periodo di crisi che abbiamo già in questo momento, quando
succedono queste cose, accentuiamo ancora le cose. Io, Assessore,
perciò le chiedo - io mi sono già letto tutta la risposta che aveva
dato al collega Roscio - se mi può dare una risposta chiara e
precisa su quel periodo, che è molto importante, che sbloccherebbe
già moltissime situazioni che sono ancora in bilico. Lascerei, se
ha voglia, al mio collega Roscio incrementare ancora
quest'intervento. Grazie.
Presidente -
Ha chiesto la parola il Consigliere Roscio.
Tengo a precisare che lei ha ancora un minuto di tempo, deve essere
un intervento contenuto. Grazie.
Roscio (ALPE)
- Grazie Presidente.
Cercherò di essere breve, soprattutto sintetico, il mio collega
Nogara ha già ben illustrato il tema dell'interpellanza, è giusto
per fare una richiesta all'Assessore. Nella precedente occasione
lei giustamente ci aveva fatto tutto un riepilogo della normativa a
partire dal DPR 380 del 2001 per arrivare all'ultima DGR della
Giunta regionale. Un'evidenza, al di là degli incontri, delle
normative e delle DGR, è però che ad oggi permangono delle
criticità soprattutto in quel periodo che è stato ricordato. È
evidente che noi non possiamo andare ad intervenire sulla normativa
nazionale, perché non abbiamo competenza come Regione. La richiesta
a lei come Assessore è che ci prospetti delle vie di uscita per
risolvere il problema, perché poi queste criticità rimangono in
capo ai cittadini, a quelli che devono fare le opere e su questo io
credo che lei ci debba prospettare delle vie di uscita politiche e
conseguentemente anche dirigenziali da mettere in campo.
Grazie.
Presidente -
Grazie Consigliere per la risposta. Ha
chiesto la parola l'Assessore Baccega, ne ha facoltà.
Baccega (SA)
- Sì, grazie Presidente.
Colleghi Consiglieri, è vero, abbiamo già affrontato questa
tematica e mi fa piacere che tutti e due abbiate preso atto del
fatto che c'è una complessità rispetto alla normativa antisismica
che davvero ci fa rabbrividire. Io non voglio stare a ripercorrere
tutte le problematiche e le normative antisismiche che in questi
dieci anni ci hanno comunque richiamato ad approfondimenti e a
verifiche, ma parto dal concetto che l'introduzione delle nuove
norme tecniche di costruzione del 2008 definiscono i principi
generali per il progetto, l'esecuzione e il collaudo delle
costruzioni e forniscono i criteri generali di sicurezza a tutela
della pubblica incolumità; è quindi da ritenersi superata la
disposizione per la quale si poteva evitare di progettare con
criteri sismici. Le norme tecniche del 2008 consentono un approccio
semplificato alla progettazione antisismica, per alcuni tipi di
costruzioni e anche per gli edifici di civile abitazione, laddove
questi ricadano in zona 4. Occorre precisare però che questa
semplificazione prevede comunque che venga fatta una verifica
dell'azione sismica, anche se con modalità più semplici. Non è
previsto che possa essere omessa la verifica sismica in nessun
caso. Riassumendo, quindi, proprio dal 1° luglio 2009 la
progettazione antisismica si applica indistintamente a tutte le
costruzioni, indipendentemente dalla zona di classificazione in cui
sono realizzate. È vero che fu inviata una nota a firma
dell'Assessore e del Presidente a tutti i sindaci, i presidenti
degli ordini, ai collegi professionali, al Presidente del Consiglio
permanente degli Enti locali; furono organizzati dei corsi di
formazione per tecnici comunali, per segretari comunali, per
rappresentanti delle professioni e, sulla base di questo, insomma,
devo dire che c'è stata ampia informazione, ma, malgrado questo, ci
sono ancora delle criticità che vanno affrontate. Con la legge
regionale n. 23 del 31 luglio 2012, che recita: "Disciplina delle
attività di vigilanza su opere e costruzioni in zone sismiche" e le
relative disposizioni attuative è stata stabilita la nuova
classificazione delle zone sismiche, individuando ai soli fini
amministrativi tutti i comuni in zona 3. Le Regioni non possono
disporre sul piano tecnico norme diverse da quelle dettate dalle
norme tecniche di costruzione del 2008. È proprio a partire da quel
momento pertanto che le attività di vigilanza che vengono espletate
dall'ufficio dell'Amministrazione regionale sono state estese a
tutti i progetti di opere realizzate in tutti i comuni della Valle
d'Aosta.
Entrando quindi nel merito delle risposte ai quattro quesiti,
rispondendo al quesito n. 1, ribadisco che l'entrata in vigore
delle norme tecniche di costruzione del 2008 ha disposto la
progettazione con criteri antisismici su tutto il territorio
italiano, facendo quindi venire meno il disposto della delibera di
Giunta n. 5130 del 30 dicembre del 2003 per la parte riguardante la
non obbligatorietà della progettazione con criteri antisismici sui
comuni ricadenti in zona 4 (erano ben 71 i comuni). Le norme
tecniche del 2008 fissano le modalità di progettazione delle
strutture nuove e la verifica di quelle esistenti sulla base delle
prestazioni che gli edifici devono garantire in presenza di eventi
sismici. In particolare l'obiettivo è il controllo del livello di
danneggiamento della costruzione a fronte dei terremoti che
potrebbero verificarsi sul sito di costruzione, l'azione sismica è
valutata a partire da una pericolosità sismica di base, i cui
valori rappresentativi sono definiti per tutto il territorio
italiano dalle stesse norme tecniche di costruzione del 2008 e sono
riportati nell'allegato b delle norme. La pericolosità sismica di
base è quella definita dall'ordinanza della Presidenza del
Consiglio dei ministri, che fissa i criteri per l'individuazione
delle zone sismiche e l'aggiornamento delle medesime. Individua
quattro zone caratterizzate da quattro diversi intervalli di valori
di accelerazione: il famoso ag da lei indicato. La distribuzione
dei valori di accelerazione è fatta sulla base di un grigliato i
cui nodi distano tra loro non più di 10 chilometri, superando
quindi il concetto introdotto dall'ordinanza del Presidente del
Consiglio dei ministri di pericolosità associata ai limiti dei
confini comunali. È molto tecnica, mi rendo conto, faccio fatica
anch'io a stargli dietro...ma, in relazione ai valori di
accelerazione riportati nell'allegato, deriva la classificazione
sismica del territorio regionale, come ho già detto, individua
praticamente tutti i comuni in zona 3, fatto salvo i comuni di
Donnas, Fontainemore, Lillianes e Perloz e il comune di
Pont-Saint-Martin che è interamente classificato in zona 4.
Quesito n. 3: "dove si specifica che la delibera di Giunta fa
distinzione tra la zona 4 di pericolosità e zona 4 amministrativa",
non vi è un'esplicita distinzione tra aspetti legati alla
pericolosità e aspetti amministrativi nel provvedimento
deliberativo. L'unica distinzione è legata al fatto che, come già
detto anticipatamente, questa delibera disponeva la non
obbligatorietà della progettazione con criteri sismici per i comuni
in zona 4, invece adesso non si può più fare.
Rispondendo al quarto quesito, sulla base di quanto sopra
precisato, a partire dal 1° luglio 2009 tutte le costruzioni
realizzate sul territorio dovevano e devono essere progettate
considerando l'azione sismica così come disposto dall'entrata in
vigore delle norme di costruzione del 2008. La Regione non aveva e
non ha facoltà di disporre diversamente da quanto dettato dalle
norme tecniche di costruzione del 2008. Dal 2003 i soli comuni di
Courmayeur, Pré-Saint-Didier e Valtournenche...e per tutti i comuni
a partire dal 1° luglio 2009 l'entrata in vigore delle norme
tecniche di costruzione...il rilascio del certificato di agibilità
è regolamentato dall'articolo 62 del DPR n. 380, che prevede che il
certificato di agibilità
"è condizionato all'esibizione di un
certificato da rilasciarsi dall'ufficio tecnico della Regione, che
attesti la perfetta rispondenza dell'opera eseguita alle norme del
capo IV del DPR"
. Va detto che il legislatore valdostano
nell'approvare la legge regionale n. 23 del 2012 all'articolo 12,
quando si parla di collaudo statico, aveva previsto un comma col
quale si disponeva che gli obblighi dell'articolo 62 del DPR 380
venivano assolti con l'acquisizione del collaudo statico, quindi
non si doveva fare altra cosa; comma successivamente abrogato,
perché oggetto di ricorso da parte della Presidenza del Consiglio
dei ministri e con la delibera di Giunta n. 40 del 2014 redatta di
concerto con il CELVA e condivisa al tavolo tecnico dell'Ufficio
sismico e degli ordini professionali...è stato regolamentato l'iter
per il parere da parte dell'Ufficio sismico che viene rilasciato su
richiesta del Comune territorialmente competente, previa verifica
che quanto realizzato risponda alle norme in materia sismica.
L'Ufficio sismico, quindi, chiede legittimamente di produrre
documentazione integrativa, che dimostri anche in maniera
semplificata che comunque complessivamente il livello prestazionale
dell'edificato è quanto richiesto dalle norme tecniche di
costruzione del 2008 - ho finito Presidente - solo per quei casi in
cui nella progettazione non è stata considerata in nessun modo la
parte sismica, contrariamente invece a quanto previsto dal
paragrafo 2.7 delle norme tecniche di costruzione del 2008.
Concludendo, sulla base di questa normativa vigente, non si può
assumere legittimamente un comportamento diverso. Ribadisco che
tale situazione è riconducibile ai soli progetti realizzati dal 1°
luglio 2009 al 21 novembre 2013 e che il numero di casi per i quali
è stata richiesta un'integrazione fino ad ora corrisponde a meno
del 20 percento di tutte le richieste pervenute e che si presume
andrà a diminuire nel tempo. Se ci sono da fare ulteriori
approfondimenti, gli uffici sono a disposizione, ci siamo già
confrontati una volta con il Consigliere Roscio al di fuori
dell'ambito istituzionale, ma proprio per affrontare una tematica
che è certamente complessa, certamente ancora da approfondire,
sulla base di questo, gli uffici sono a disposizione, se vogliamo
poi anche organizzare una riunione, siamo a disposizione in questo
senso. Grazie.
Presidente
- Per la replica, ha chiesto la parola il
Consigliere Roscio, ne ha facoltà.
Roscio (ALPE) -
Grazie Presidente.
Cerco di ripercorrere brevemente quanto ha detto l'Assessore e
poi provo a fare un ragionamento. Assessore, ha ricordato di nuovo
tutto l'iter che si è avuto dal 2009 in poi ed è evidente che dal
1° luglio 2009 non si può più derogare al fatto che si può
progettare con criteri antisismici. Ha detto l'Assessore che le
Regioni non possono in alcun modo derogare a questo e su questo
siamo d'accordo. C'è però un fatto: che se le norme tecniche
entravano in vigore nel 2009 e per cui da quel momento bisognava
continuare...cioè bisognava progettare in maniera antisismica, c'è
anche una cosa evidente: che la Regione ha avuto, diciamo, una
certa pigrizia, un certo ritardo nel recepire questo, perché la
legge a cui si fa riferimento è solo del 2012, la delibera di
Giunta che recepisce la legge è solo del 2013. Ecco perché poi c'è
il problema anche a livello dei progettisti, ma soprattutto a
livello dei cittadini: perché in quel periodo lì, mentre le norme
tecniche dicevano: "fate la progettazione antisismica", la Regione
ha continuato per quattro anni a dire: "non ce n'è bisogno, eravamo
in classe 4, continuate a non farlo". Ecco dove viene fuori il
problema, per cui adesso...noi l'analisi del problema...l'abbiamo
capito ormai, cioè quello che noi chiedevamo: è come facciamo ad
uscirne da questa situazione. È lì che noi aspettavamo con
quest'interpellanza una proposta per riuscire a cercare di
individuare delle soluzioni, delle strade per... Ha ricordato
l'Assessore che si era provato facendo la questione del collaudo,
ma che poi era stata abrogata, perché c'erano i ricorsi, ma forse
cercare di fare un ragionamento tra l'agibilità che è in capo al
Comune e il certificato che deve rilasciare la Regione...magari
qualche idea si potrebbe prospettare. Noi cercheremo magari di
ritornare ancora su questo tema, ma sollecitando proprio perché ci
sia...non so come dire...non solo un'analisi del problema, ma
qualcosa di propositivo per uscire da questa cosa, perché è vero
che l'Ufficio sismico richiede legittimamente la progettazione, è
anche vero che i casi sono inferiori al 20 percento, ma la nostra
iniziativa riguardava proprio quel 20 percento di casi, perché su
quelli che sono venuti dopo, dove non ci sono problemi, ovviamente
non andiamo a sollevare questioni. Chiediamo però che su questa
questione, indipendentemente poi dal fatto che ci siano
responsabilità singole, ma siccome la Regione...come dire? ha avuto
un certo ritardo nel normare, ma su questo ritardo siamo accomunati
a molte altre Regioni, perché...non so come dire...anche il
Trentino è arrivato nel 2012, anche l'Umbria nel 2012, la Toscana
addirittura nel 2014, ma, com'è già stato ricordato, la Protezione
civile nazionale ricorda una cosa, che...ammette che dal 1° luglio
l'entrata in vigore delle norme tecniche...devono essere recepite a
livello nazionale, però dice che la classificazione sismica è utile
solo per la gestione della pianificazione, per il controllo del
territorio da parte degli enti preposti, quindi non è stringente in
quel senso lì. Allora, su quel periodo intermedio forse si potrebbe
provare ad uscirne non dal punto di vista normativo, ma dal punto
di vista politico su questo, quindi cercando qualche strategia,
ovviamente noi non possiamo scavalcare lo Stato nel fare le norme,
ma cercare di adattare al nostro territorio, soprattutto visto che
alla fine è la Regione che ha cercato di...non è che ha cercato, ma
in qualche modo la Regione ha ingenerato delle confusioni, quindi
spetta alla Regione cercare di uscirne in questo senso. Grazie.
Presidente
- Grazie Consigliere Roscio. Credo che con
questo punto all'ordine del giorno possiamo concludere i lavori
della mattinata e auguro a tutti buon appetito. I lavori
riprenderanno alle 15,30.
---
La seduta termina alle ore 12,55.
