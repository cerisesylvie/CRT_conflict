Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 353 del 16 gennaio 2014 - Resoconto
OGGETTO N. 353/XIV - Interpellanza: "Installazione di
apparecchiature di videosorveglianza presso l'Associazione Forte di
Bard".
Président
- Pour l'illustration, la parole au collègue
Ferrero.
Ferrero (M5S) -
Grazie Presidente.
Mi spiace per questa raffica, ma l'ordine è stato stravolto,
quindi ormai è una specie di duetto tra me e il Presidente
Rollandin...comunque, andiamo avanti.
Sempre in merito al Forte di Bard, sappiamo che c'è un
efficientissimo sistema di sorveglianza che è installato ormai da
anni, sappiamo che il sistema di sorveglianza da un certo numero di
anni insiste anche in locali che sono utilizzati dai dipendenti, e
sappiamo che esiste una normativa che prevede che, nel momento in
cui tu piazzi un qualsiasi dispositivo dal quale possa risultare un
controllo su un dipendente...questo è valido non solo per il Forte
di Bard, ma per qualsiasi pubblica amministrazione...ecco, devi
aver o sottoscritto degli accordi con le associazioni sindacali o
comunque ci deve essere un documento, ci deve essere il rispetto di
alcune norme che garantiscono anche la privacy del lavoratore.
Noi andiamo, anche in questo caso, a fare un discorso che è di
tutela dei lavoratori delle società partecipate, perché non
vorremmo...non sarà il caso del Forte di Bard...ma non vorremmo che
si andassero poi a produrre dei sistemi di controllo del personale
che ricordano più una colonia penale piuttosto che un monumento...e
allora abbiamo posto alcuni interrogativi sui quali vorremmo avere
dei lumi.
Presidente
- La parola al Presidente Rollandin.
Rollandin (UV) -
Grazie.
Per quanto riguarda le prime due domande:
"se sono state
rispettate le norme di tutela"
e
"da quanto tempo opera il
sistema di sorveglianza"
, l'impianto di videosorveglianza
presente nel Forte di Bard è stato realizzato da Finbard, la
società che all'inizio aveva provveduto alla costruzione e poi alle
prime installazioni, per fini esclusivi di sicurezza e implementato
dalla stessa società a seguito di formale richiesta del Comando
Carabinieri tutela patrimonio culturale del nucleo di Torino,
formulato nel febbraio 2009, e quindi così trasferito, nella
seconda metà dell'anno 2011, all'Associazione Forte di Bard, che
tale l'ha mantenuto (in quel periodo c'è stato il trasferimento da
Finbard all'Associazione). L'impianto, che è debitamente
pubblicizzato nelle forme di legge, prevede la distruzione
automatica delle registrazioni ogni 48 ore, non include telecamere
che riprendano uffici o in genere altri spazi ove esercitano
normalmente la propria attività i lavoratori e non è comunque, in
alcun modo, volto al controllo dei dipendenti. I dipendenti,
peraltro, sono perfettamente coscienti della sua esistenza, hanno
prestato il loro formale consenso al suo mantenimento e, in alcune
occasioni, hanno anche chiesto l'accesso alla registrazione per
l'individuazione dei responsabili di danni causati alla proprietà,
chiaramente durante le visite.
Per quanto riguarda il terzo punto:
"chi è il responsabile
della gestione di tale sistema"
, per l'accesso
all'amministrazione del sistema di videosorveglianza è abilitato
l'Amministratore di Sistema, il Signor Roberto Rossi, e la
responsabilità operativa è delegata al Signor Guido Dherin; la
visualizzazione è demandata altresì al servizio sorveglianza
guardiania e manutenzione.
Relativamente all'ultima domanda:
"la
motivazione
ufficiale documentabile, in base alla quale è stato stabilito di
effettuare il controllo"
, come già detto, l'impianto non è in
alcun modo rivolto al controllo dei dipendenti, ma è per
controllare la situazione di quelle che sono le zone cosiddette
"sensibili". Grazie.
Président
- Pour la réplique, la parole au collègue
Ferrero.
Ferrero (M5S) -
Grazie Presidente.
Io sono un buon cristiano, e quindi devo dare per scontato che
ci sia sempre la buona fede, però in questo caso mi diventa
veramente difficile...perché? Perché in data 10 gennaio 2014 è
stato fatto firmare un documento ai dipendenti che riguardava
proprio la videosorveglianza...guarda caso, pochi giorni dopo della
nostra interrogazione.
Le registrazioni vengono cancellate ogni 48 ore: questo è falso,
è falso! Non lo dice Ferrero, lo dicono degli atti processuali che
sono depositati presso il Tribunale di Aosta. E posso dire con
assoluta certezza che è stato utilizzato - e adesso le dico anche
esattamente la data - un videogramma, l'8 marzo 2012; questo
videogramma è stato utilizzato nel febbraio 2013, in una memoria
che i legali, per conto dell'Associazione Forte di Bard, hanno
trasmesso al Tribunale, indicando esplicitamente i movimenti di un
dipendente all'interno del Forte.
Mi spiace, quindi, Presidente, io sono convinto della sua buona
fede, ma lei mi ha fornito in questo momento delle notizie false.
Io mi assumo la responsabilità, e qui non ho paura di querele,
perché ci sono gli atti processuali che lo dimostrano...certamente,
certamente, quindi io la invito a fare una verifica. La cosa è
gravissima, perché se le registrazioni devono essere distrutte
entro 48 ore, qui, dall'8 marzo 2012 al febbraio 2013, è passato un
anno! E qualcuno era in possesso di queste registrazioni, e
qualcuno ne ha fatto un uso che non era previsto, e se questo
"qualcuno" è responsabile della sicurezza, siamo a posto con la
sicurezza! Perché qui viene fatto un uso arbitrario nei confronti
dei dipendenti che, di fatto, vengono poi controllati, controllati!
È solo il caso di dire che di questa questione se ne è occupato, in
questa memoria, l'avvocato Andrea Giunti...ma questo, come
sappiamo, è un puro caso!
Président
- Point 26 à l'ordre du jour.
