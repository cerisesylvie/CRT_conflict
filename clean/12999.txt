Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3955 del 25 novembre 1992 - Resoconto
OGGETTO N. 3955/IX Disposizioni applicative della legge
regionale recante interventi a favore degli allevatori per
l'abbattimento di animali improduttivi e a fine carriera.
(Interpellanza)
Interpellanza Vista la delibera di Giunta n. 8970 del 5
ottobre 1992, che emana disposizioni in merito all'applicazione
della legge n. 15 del 5 aprile 1991;
Considerato che la stessa viene a modificare un Regolamento
approvato dal Consiglio regionale;
Preoccupati che la stessa, per questo motivo, non possa essere
applicata; i sottoscritti consiglieri regionali
Interpellano
gli Assessori competenti per conoscere:
1) quando e quali organizzazioni di categoria sono state
interpellare;
2) quando è stata interpellata l'A.R.E.V. (Association régionale
Eleveurs Valdôtains);
3) come si intende applicare la nuova delibera.
F.to: Lanièce, Bondaz, Limonet.
Presidente Ha chiesto la parola il Consigliere Lanièce.
Lanièce (DC)
In merito al terzo punto preciso che la
delibera stessa viene a modificare un regolamento approvato dal
Consiglio regionale e quindi si potrebbero avere delle difficoltà
nei pagamenti. Si dovrebbe pertanto valutare la possibilità di
ritirare la delibera e portare all'approvazione del Consiglio, la
modifica del Regolamento stesso, proprio per evitare i problemi su
citati.
Presidente
Ha chiesto la parola il Presidente della
Giunta Lanivi.
Lanivi (GM)
Mi riservo di dare, in seguito, maggiori
spiegazioni al Consigliere Lanièce anche se cercherò di rispondere
ai tre quesiti.
Abbiamo interpellato le associazioni di categoria
rappresentative degli allevatori per la parte concernente la
definizione del concetto di improduttività collegata alla specie,
alla razza e al sesso. In seguito si è deciso di escludere dal
contributo l'eliminazione dei riproduttori di sesso maschile.
L'A.R.E.V. è stata interpellata più volte, in fase di stesura
della deliberazione, al fine di acquisire pareri ed indicazioni
sull'idonea applicazione della legge n.15 del 1991. La
deliberazione è stata poi esaminata ufficialmente dal consiglio
d'amministrazione dell'A.R.E.V. che ha espresso le sue valutazioni
in merito. Sulla terza domanda si intende applicare la nuova
deliberazione, come già avviene, rispettando i principi e i criteri
ivi contenuti in uno spirito di piena collaborazione tra
Assessorato, servizi veterinari e l'A.R.EV. Come ho già detto in
precedenza, eventuali informazioni potranno essere fatte in vie
brevi all'interpellante.
Presidente
Ha chiesto la parola il Consigliere
Lanièce.
Lanièce (DC)
L'associazione interpellata, come anche
l'A.R.E.V., non è un'organizzazione di categoria, ma rappresenta un
settore tecnico che studia il fenomeno della riproduzione della
razza. Trovo strano quindi che non siano state sentite le
associazioni di categoria operanti in Valle d'Aosta.
Inoltre l'A.R.E.V. sarà stata interpellata, ma il documento
ufficiale dello stesso riporta la data del 6 ottobre, mentre la
delibera quella del 5 ottobre.
La concentrazione degli abbattimenti nel periodo autunnale viene
ad ingolfare un mercato già di per sè saturo per le operazioni di
bonifica sanitaria e quindi produce una contrazione dei prezzi.
Purtroppo questa contrazione va a discapito degli allevatori e per
nessun beneficio al consumatore. Se questi abbattimenti venissero
dilazionati nel tempo, si potrebbe avere un maggiore equilibrio sul
mercato del bestiame da macello.
È vero che nella delibera si cita che "in via eccezionale
l'indicazione può essere fatta successivamente qualora lo stato di
improduttività o fine carriera si determini a prove effettuate". È
una disponibilità relativa perché esiste la discrezionalità da
parte di qualcuno che ammette o meno l'abbattimento. Noi chiediamo
invece che ci sia maggiore trasparenza.
Il fatto che l'allevatore debba sottoporre il bestiame al
giudizio del veterinario, non può, da parte nostra, essere
accettata in quanto lo stesso non possiede gli elementi per
esprimere tale giudizio, ma l'improduttività può essere dichiarata
solamente dall'allevatore che è a contatto quotidiano con la
propria mandria.
Inoltre l'A.R.E.V. sostiene che il comportamento dei singoli
veterinari crei discriminazioni fra i singoli allevatori e che
l'introduzione del veterinario complica e limita le procedure. Io
aggiungo al riguardo che limita pesantemente anche l'autonomia
degli allevatori. Quindi, io pregherei la Giunta di riesaminare la
questione e riportare il tutto all'approvazione del Consiglio.
