Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2502 del 21 febbraio 2007 - Resoconto
OGGETTO N. 2502/XII - Iniziative a favore dei dipendenti
regionali in occasione delle festività natalizie.
(Interrogazione)
Interrogazione
Appreso che in occasione delle festività natalizie il
Presidente della Regione ha fatto dono ai dipendenti regionali di
un tazza da colazione;
Ritenuto opportuno conoscere i dettagli
dell'iniziativa;
i sottoscritti Consiglieri regionali
Interrogano
il Presidente della Regione per sapere:
1) quante tazze da colazione sono state acquistate e quanto
sono costate;
2) a quale capitolo e a quale richiesta è stata imputata la
spesa per l'acquisto dei doni ricordo del Presidente della Regione
in occasione delle festività natalizie;
3) se, oltre alla Presidenza della Giunta, sono stati
effettuati da altri assessorati analoghi acquisti di doni, non solo
natalizi, per i dipendenti regionali.
F.to: Venturella - Bortot
Président
- La parole au Président de la Région,
Caveri.
Caveri (UV)
- Devo dire che anche nella più "sgalfia"
delle aziende si fa un piccolo dono natalizio e in genere, per
fortuna, non si può fare un'interrogazione, perché devo dire che
tutto mi aspettavo... ma, visto che avevo già fatto un regalo
l'anno scorso, ho detto: "porco cane, non se ne sono accorti che ho
fatto un regalino ai dipendenti...", invece il Consigliere
Venturella, puntuale come una cambiale, è andato sul "luogo del
delitto" come l'ispettore Cluseau perché i baffi lo
ricordano...
Effettivamente questo dono c'è stato; a me risulta che sia
l'unico dono che è stato fatto ai dipendenti... se poi qualcuno ha
regalato qualcosa per sua "sponte", non è il regalo
dell'Amministrazione... è una tazza per il caffè americano... io e
il Consigliere Venturella, che siamo uomini di mondo, sappiamo che
è per il caffè americano...
(interruzione del Consigliere Venturella, fuori
microfono)
... è vero, come diceva Totò.
Sono 3.300 tazze, 6.830 euro più IVA, sui capitoli 20170 e 4633:
si tratta di una tazza rossa, quindi anche il colore... è vero che
gli "Arcobaleni" sono "Verdi", ma siete come le angurie, verdi
fuori e rossi dentro... I dipendenti regionali hanno gradito, ho
ricevuto solo una tazza indietro... no, in testa no! E l'anno
scorso avevo ricevuto un tappetino indietro, quindi devo dire che è
stato gradito, è un dono piccolo e simbolico... ah, l'ha lì? Molto
bene! Ho finito.
Président
- La parole au Conseiller Venturella.
Venturella (Arc-VA)
- Era un gesto simbolico e
un'interrogazione altrettanto simbolica... perché?
Credo che il dono non può essere qualificato, come lei lo ha
giustamente iscritto, nel capitolo 20170 come dono di
rappresentanza, perché ancorché la cifra sia solo 8.000 euro più
IVA, vorrei ricordare che esiste una consolidata giurisprudenza
nella quale si specifica che per le spese di rappresentanza - vi
leggo una piccola sentenza della Corte dei Conti del 19 aprile 2004
-
"Per quanto attiene invece alle cosiddette strenne natalizie,
il Collegio deve precisare che la predetta spesa, come da costante
e diversa giurisprudenza delle sezioni giurisdizionali centrali e
regionali della Corte dei Conti, non può essere qualificata come
spesa di rappresentanza; tali spese sono infatti consentite nei
confronti di persone estranee all'ente"
...
questo cosa
vuol dire? Vuol dire che le spese di rappresentanza devono essere
di rappresentanza, cioè questa spesa rappresenta dall'interno verso
l'esterno, una forza centrifuga, dal centro verso l'esterno,
l'immagine dell'ente, e vi sono una serie di sentenze diverse - io
ne ho fatto la raccolta -, sentenze sempre della Corte dei Conti a
Sezioni riunite, Sezioni regionali, in cui viene specificato in
maniera precisa, senza ombra di dubbio, senza che ci sia la
possibilità di diversa interpretazione, che all'interno del
capitolo delle spese di rappresentanza non possono essere
ricomprese le cosiddette "strenne natalizie", doni natalizi, e
quindi si potrebbe ravvisare, nella fattispecie, un danno
all'Erario.
Caveri (UV)
- (fuori microfono) ... mi denunci
allora...
Venturella (Arc-VA)
- Non è mio compito!
