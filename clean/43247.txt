Classificazione
STATUTO



Oggetto del Consiglio n. 661 del 9 giugno 2021 - Resoconto
OGGETTO N. 661/XVI - Nomina dei componenti di parte regionale
in seno alla Commissione paritetica di cui all'articolo 48bis dello
Statuto speciale per la Valle d'Aosta, introdotto dall'articolo 3
della legge costituzionale 23 settembre 1993, n. 2.
Bertin (Presidente) -
Passiamo adesso al punto n. 5.01
all'ordine del giorno. Si è prenotato il consigliere Manfrin per
mozione d'ordine.
Manfrin (LEGA VDA) -
Solo per chiedere una breve
sospensione con i gruppi di opposizione.
Presidente -
Va bene, concessione accordata.
La seduta è sospesa dalle ore 12:11 alle ore 12:27.
Bertin (Presidente) -
Riprendiamo. Vedo ancora una
prenotazione del consigliere Manfrin a cui passo la parola.
Manfrin (LEGA VDA) -
Solo per richiedere il voto in
cabina a nome dei gruppi Lega e Pour l'Autonomie.
Presidente -
Ha chiesto la parola il presidente della
Regione Lavevaz, ne ha facoltà.
Lavevaz (UV) -
Semplicemente per fare la proposta dei
nomi. Com'è noto, il ministro Gelmini ha nominato la parte statale
della Commissione paritetica nelle ultime settimane e con questa
nomina andiamo a completare il quadro della nostra Commissione. Una
nomina che arriva dopo qualche settimana, dopo qualche mese in
realtà dall'inizio della legislatura per diversi aspetti che non
sto qui a ripetere perché sono noti e sono stati oggetto anche di
diverse iniziative in questa settimana.
Durante l'apertura della crisi di Governo del Governo Conte
avevamo sottolineato l'importanza in qualche modo per noi di avere
un quadro complessivo chiaro della situazione della parte statale
della Commissione paritetica in modo da completare in maniera
organica la parte regionale.
Così abbiamo cercato di fare, abbiamo quindi voluto proporre una
parte regionale che in qualche modo fosse speculare da un certo
punto di vista alla neo nominata parte statale e nella fattispecie
abbiamo ritenuto opportuno individuare, o comunque proporre
ovviamente all'attenzione dell'Aula una figura politica, quindi che
fosse da raccordo anche rispetto al Governo e al Parlamento e due
figure tecniche di alto livello, direi proprio di altissimo
livello, che in qualche modo possano lavorare nella direzione
importante che ha la Commissione paritetica: quella di garantire
l'attuazione dell'autonomia speciale valdostana. È quindi noto il
ruolo importantissimo che questa Commissione ha.
Ringrazio quindi fin d'ora le persone che hanno accettato di
dare la loro disponibilità per questo importante ruolo e voglio
anche ringraziare qui i membri uscenti della Commissione per il
lavoro che hanno svolto e per la disponibilità con cui hanno
lavorato in questi anni, in particolare ringrazio Renato Balduzzi e
Roberto Louvin, che hanno accompagnato la Valle d'Aosta in questo
passaggio delicato in un periodo comunque anche di grande
instabilità sia a livello regionale che a livello statale e hanno
in qualche modo garantito il lavoro.
Venendo invece alle proposte dei tre nomi, vi proporrei quindi,
quali rappresentanti della Regione in seno alla Commissione
paritetica, Barbara Randazzo, che è professore ordinario di
istituzioni di diritto pubblico presso l'Università di Milano, il
suo percorso l'ha portata a specializzarsi in giustizia
costituzionale e in diritto regionale anche partecipando a diversi
comitati tecnico-scientifici di Regioni a statuto ordinario e
statuto speciale. Il suo nome è anche quello di continuità essendo
già parte della Commissione dal 2018.
Il secondo nome è quello di Giovanni Maria Flick, laureato in
giurisprudenza è stato prima magistrato, quindi avvocato,
sviluppando un'intensa attività accademica nell'ambito del diritto
e distinguendosi come uno dei più autorevoli giuristi italiani,
negli anni Novanta è stato Ministro di grazia e giustizia nel
Governo guidato da Romano Prodi. Nel 2000 è stato quindi nominato
Giudice della Corte Costituzionale dal presidente della Repubblica
Carlo Azeglio Ciampi diventando quindi Vicepresidente e Presidente
della Corte. Da molti anni ha intessuto uno stretto rapporto con la
nostra Regione ricevendo anche il titolo di
Ami
della Valle
d'Aosta.
Infine, Albert Lanièce che ha ricoperto, ma è cosa nota,
incarichi di primo piano nelle istituzioni valdostane e italiane,
dopo essere stato Assessore alla sanità, salute e politiche
sociali, è stato eletto Senatore nel 2013, ricoprendo il ruolo di
Vicecapogruppo nel gruppo Per le Autonomie e diventando punto di
riferimento per i rapporti tra Regione e lo Stato. Nel 2018 è stato
confermato alle elezioni politiche sviluppando una competenza e
un'esperienza che saranno preziose in questo nuovo incarico, quindi
questi sono i tre nomi. Ringrazio per la disponibilità.
Presidente -
Passiamo alla votazione, c'è da distribuire
le schede. Ricordo che ci sono tre candidati e tre possibilità di
voto. Il voto, come richiesto, sarà in cabina.
Si procede alla votazione per schede in cabina.
Presidente -
Le procedure di voto si sono concluse.
Chiedo pertanto ai Consiglieri scrutatori di accedere al centro
della sala. Manca il consigliere Restano, pertanto dobbiamo
sostituirlo con un Consigliere di maggioranza... il consigliere
Padovani.
Consiglieri presenti: 33
Schede valide: 33
Schede bianche: 1
Randazzo: 31
Flick: 19
Lanièce: 18
Bertuna: 1
Riccarand: 1
Malacrinò: 1
Lavy: 1
Risultano eletti quali rappresentanti della Regione in seno alla
Commissione paritetica i Signori Flick, Lanièce e Randazzo.
Con questo punto possiamo interrompere i lavori di questa
mattina e aggiornarci alle ore 15:00. Buon appetito.
---
La seduta termina alle ore 13:01.
