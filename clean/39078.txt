Classificazione
FORMAZIONE PROFESSIONALE
INDUSTRIA
LAVORO



Oggetto del Consiglio n. 2409 del 26 ottobre 2016 - Resoconto
OGGETTO N. 2409/XIV - Interpellanza: "Interventi formativi
per il mantenimento occupazionale dei dipendenti dello stabilimento
Lavazza di Verrès".
Rosset (Presidente) -
Punto n. 17 dell'ordine del giorno.
Ha chiesto la parola il Consigliere Gerandin per l'illustrazione;
ne ha facoltà.
Gerandin (GM) -
Questa iniziativa, che ho condiviso con
il collega Roscio, nasce da una mia precedente iniziativa fatta a
giugno di quest'anno e da un accesso agli atti fatto dal collega
Roscio. Abbiamo riproposto questo problema perché la situazione
occupazionale è molto difficile, soprattutto per la Bassa Valle, e
siamo anche molto preoccupati per il futuro dei lavoratori ex
Lavazza. Quando se ne parlò, a giugno, si disse che era imminente
un'eventuale opera di smantellamento dei beni della proprietà
Lavazza; la data di questo smantellamento era molto vaga, per cui
si parlava di gran parte del 2017. Si parlò anche di una serie di
manifestazioni di interesse da parte di soggetti privati e si
cercava di raggiungere una sorta di ipotesi di accordo con la
Lavazza per non smantellare la linea di produzione. Si parlò infine
di soggetti privati disponibili ad acquistare parte dei macchinari
della società e di una informale richiesta alla società Lavazza
sulla disponibilità a cedere questi macchinari a fronte di un
progetto industriale che lavori il caffè, ma che non sia
direttamente concorrenziale con l'attività di produzione della
Lavazza.
La preoccupazione per la gran parte di questi lavoratori che
hanno usufruito della cassa integrazione straordinaria da gennaio
2016 - mi pare siano oltre quaranta coloro che non hanno accettato
la ricollocazione fuori Valle - sta nel fatto che il decreto del
Ministero emanato a maggio del 2016 fissa come termine il 20
gennaio 2017. Regna chiaramente una grande preoccupazione tra
questi lavoratori. Sappiamo che alcuni nel frattempo si sono
licenziati e hanno trovato altre collocazioni, però la gran parte
in questo momento sta usufruendo di questa cassa integrazione
straordinaria.
La nostra preoccupazione era proprio questa: capire nel
frattempo qual era l'evolversi della situazione, se c'era stato un
accordo con la Lavazza, se si andava verso lo smantellamento e se
c'era la possibilità eventualmente di avere più manifestazioni di
interesse. Più che essere informati all'interno del Consiglio - e
l'ho già detto - noi ci teniamo ad informare i lavoratori, perché
chiaramente sono coloro che in questo momento hanno necessità di
essere rassicurati. Mi auguro e ci auguriamo che ci siano buone
notizie in merito e magari dei passi avanti, perché comunque questo
stabilimento, al di là di tutto, mi pare che per contratto sia
ancora in disponibilità della Lavazza per parecchi anni e questo
non è sicuramente di buon auspicio. Può darsi che, in assenza di
visioni chiare sul futuro della Lavazza, avremo magari una
rassicurazione in merito alla proroga della cassa integrazione. Tra
tutte le misure messe in campo in questo momento mi auguro che ci
sia anche quella di dare certezza a questi lavoratori. Dico questo
perché dall'accesso agli atti risulta tra le altre cose che ci
siano stati degli incontri con agenzie di lavoro interinale,
somministrazione di lavoro per individuare prospettive per il
ricollocamento dei lavoratori in mobilità. Vorremmo qualcosa in più
che non delle semplici iscrizioni in liste di agenzie di lavoro
interinale, proprio perché - torno a dirlo e lei, Assessore, ne è
ben cosciente - la situazione della Bassa Valle è molto delicata e
molto critica.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
A parziale integrazione
dell'illustrazione ben fatta dal collega Gerandin, la richiesta di
accesso agli atti era stata fatta proprio da me e non ad una
partecipata o una controllata della Regione, che sappiamo avere una
certa difficoltà a rispondere, ma direttamente all'Amministrazione
regionale, oltretutto non chiedendo segreti industriali o qualcosa
di anomalo; la risposta è arrivata, ma ha lasciato un po' perplesso
il sottoscritto. Leggo solo la parte finale di quello che noi
chiedevamo, che è quanto viene poi riportato nell'interpellanza di
oggi: "la situazione dei dipendenti ad oggi [...] quali iniziative
per la formazione e per la ricollocazione", quindi non ci sembra
niente di straordinario, e "se rispetto a giugno erano cambiate le
condizioni e se c'erano delle prospettive", perché alla fine quello
che ci interessa di più è il futuro di questi lavoratori, cosa
faranno da gennaio. Non ci interessa entrare nei dettagli dei
segreti industriali o delle dinamiche della produzione mondiale del
caffè, volevamo capire che risposte si potranno dare a questi
lavoratori. La risposta dell'Assessorato - riporto le ultime tre
righe - dice: "per quanto riguarda le prospettive allo studio per
il futuro, vi sono trattative in corso iniziate alla fine del mese
di maggio, che però per ovvi motivi, anche legati alla
privacy
, non sono al momento divulgabili". Noi non
chiedevamo di conoscere nel dettaglio quali erano le trattative, ma
che prospettive ci sono per questi lavoratori. Oggi spero che
l'Assessore dia modo a chi è interessato della situazione di
conoscere quale sarà il destino, non accampando cose come la
privacy.
Presidente -
Ha chiesto la parola l'Assessore Donzel per
la risposta; ne ha facoltà.
Donzel (PD-SIN.VDA) -
Ringrazio in modo particolare il
collega Gerandin per come correttamente ha posto la questione, e
apprezzo anche i toni di questo delicatissimo argomento.
Arrivo subito alla questione di non voler trasmettere i dati: il
116 è una richiesta di atti, non di intenzioni, altrimenti si fa
un'interrogazione scritta e si riceve una risposta; il 116 chiede
di trasmettere degli atti. Gli atti che abbiamo in possesso delle
imprese che ci forniscono i
business plan
sono soggetti alla
privacy
e, per richiesta specifica di queste imprese, non
possono essere trasmessi. L'ho spiegato più di una volta, pertanto
se lei adesso mi dice che in realtà il suo 116 mirava a chiedere
delle intenzioni non è quello lo strumento giuridico. Venga in
aula, faccia un'interpellanza come questa e io risponderò, ma non
scendiamo su questi dettagli burocratici, perché francamente io
sono a disposizione tutte le volte per rispondere ed incontrare
anche i lavoratori su questi temi così delicati. Sgomberiamo quindi
l'aspetto tecnico-giuridico.
Dal punto di vista dell'attuale condizione dei lavoratori ha
detto bene il collega Gerandin, la cassa integrazione terminerà a
gennaio, quindi non abbiamo tanto tempo: il tempo passa, scorre
veloce e dobbiamo trovare una soluzione naturalmente prima di
quella data. A questo si è cercato di lavorare in un'ottica di
salvataggio dell'azienda e di collaborazione con la Lavazza, tenuto
conto che non si tratta soltanto della proprietà dell'immobile, ma
anche della proprietà di alcuni macchinari per produrre il caffè,
il cui valore è superiore ai 2 milioni di euro. I nostri macchinari
sono solo parziali, occorreva un accordo con Lavazza perché non
smontasse l'intera linea della fabbrica. Lavazza ha già iniziato a
smontare, sta portando via alcuni macchinari che sono la catena
finale della produzione (le impacchettatrici), proprio perché
l'unica richiesta ufficiale di un'impresa privata è stata su quei
macchinari della Regione e di Lavazza, che si trovano in testa allo
stabilimento: quella che apre i sacchi di caffè a crudo, i silos
del crudo, alcune tostatrici e i silos del caffè tostato. È stata
questa la richiesta ufficiale di un soggetto privato alla Lavazza,
il quale ha avuto anche un incontro e la possibilità di fare una
prima verifica sulle condizioni dello stabilimento. Il progetto ha
cercato di crescere nell'ambito di tutte le regole che ci sono
rispetto agli impianti e quindi sono stati fatti degli incontri con
Arpa e con l'Assessorato dell'ambiente per capire se l'impianto
aveva le caratteristiche per inserirsi in quella zona.
Vorrei che voi andaste a vedere il Piano regolatore di
quell'area: lo stabilimento Lavazza è una porzioncina all'interno
di un'area non solo fortemente urbanizzata, ma anche con scuole
vicine. Pertanto da una parte siamo vincolati al caffè che ha
determinate problematiche, dall'altra siamo all'interno di un'area
dove la questione ambientale è delicatissima, tant'è che molti
cittadini hanno anche scritto: "se potete spostare la fabbrica, ci
fate un favore". Noi non possiamo spostare quella fabbrica, perché,
quand'anche la Regione volesse e quand'anche il Governo regionale
decidesse di reperire una cifra di 5 milioni di euro per spostare
la Lavazza, questo ci è vietato dalla normativa europea poiché non
possiamo finanziare investimenti industriali e fare dei regali alle
imprese. È un sostegno scorretto, è una turbativa del mercato, non
possiamo più fare queste operazioni. Qualcuno magari dirà che in
passato le facevamo, ma sono cambiate le normative, tant'è che
abbiamo fatto la legge n. 8/2016 - e di ciò ho ringraziato tutto il
Consiglio regionale - per finanziare i grandi investimenti
attraverso un meccanismo di bando che stiamo redigendo e portando a
termine proprio in questi giorni. Grazie a questa nuova legge che è
stata approvata prima dell'estate, noi possiamo intervenire in modo
parziale a sostegno di alcuni investimenti, ma ci vuole
innanzitutto il capitale privato. Per chiudere questo percorso,
esiste oggi allo studio un progetto che ha delle ricadute di tipo
ambientale molto delicate: si sta vedendo se si trovano soluzioni
tecniche per risolvere i problemi ambientali.
Lo ribadisco: nessuna fabbrica verrà portata in Valle d'Aosta se
ha un solo rischio di creare problemi ambientali, perché noi
abbiamo il turismo e la salute dei cittadini
in primis
e poi
l'attività turistica come secondo obiettivo, quindi non è che per
risolvere i problemi del lavoro ne creiamo altri. Adesso è allo
studio questo tipo di soluzione tecnica, per cui se si trovano
soluzioni tecniche si può invitare l'investitore privato a fare
quell'investimento. Quando uno deve mettere in campo un progetto di
più di 10 milioni di euro, correttamente ci chiede se lo può fare
in quel sito e se quel sito non ha le caratteristiche non viene ad
investire 10 milioni di euro. Comunque ci sono atti che
testimoniano questo percorso, non è una fantasia, né un'invenzione,
e trovare un investitore da 10 milioni di euro non è proprio una
barzelletta.
Altra cosa, proprio di questi giorni: ci è arrivata un'altra
piccola sollecitazione, ma anche questa ha dei problemi tecnici.
Sono sempre investitori esteri, perché il problema è che ci
vogliono grossi capitali per lavorare il caffè, e se noi andiamo a
vedere tutti i grandi stabilimenti della Valle d'Aosta vediamo che
sono legati a fondi esteri. Pertanto quando chiediamo lavoro questo
guardare all'estero non è una stranezza dell'Assessore: la Cogne è
gestita da imprenditori esteri, quelli della Eltek sono comunque
fuori dalla Valle d'Aosta, la Brabant adesso è addirittura
proprietà di un Fondo inglese (solo per capirci), e potrei andare
avanti citandovi tutte le aziende che sono a capitale estero.
Dobbiamo quindi cercare questi capitali attraverso l'estero. C'è
uno sforzo in questa direzione e ci sono degli atti che lo
testimoniano.
L'aspetto dell'incontro con Sofit e Obiettivo Lavoro è invece di
tipo diverso, perché alcune agenzie di somministrazione come
Obiettivo Lavoro e la Sofit, che è un'impresa che si occupa di
ristrutturazioni industriali, sapendo di questa cosa della Lavazza
si sono catapultate in Valle d'Aosta, dopo aver gestito la crisi
della Whirlpool, per fare un'operazione qui, ma la prima cosa che
ci hanno chiesto è quanti soldi ci sono nell'accordo sindacale tra
lavoratori e Lavazza: zero, perché i soldi sono andati ai
lavoratori per far loro affrontare il periodo
post
cassa
integrazione. Adesso i lavoratori sono in cassa integrazione, ma
l'accordo sindacale prevede delle risorse per traghettarli oltre, a
differenza di quello che hanno fatto in Trentino, dove una parte
dei soldi sono stati destinati ad un rilancio occupazionale. Quei
soldi noi siamo disponibili a metterli attraverso questo bando che
dicevo, quindi non è che si butta via in Valle d'Aosta visto che
l'accordo ha premiato i lavoratori e la Valle d'Aosta non fa nulla,
ma dovremo usare risorse del Fondo sociale europeo nel caso in cui
riusciamo ad insediare un'impresa in quel sito per sostenere la
cosiddetta "riqualificazione" o "ricollocazione" dei lavoratori.
Oltre a ciò, qualora non si riesca ad individuare nel breve un
soggetto, nella programmazione del Fondo sociale europeo abbiamo
individuato la possibilità di sostenere la formazione e il
tirocinio anche per i lavoratori oltre l'età prevista da Garanzia
Giovani, quindi anche lavoratori che sono in situazioni di perdere
il lavoro; questi lavoratori, in caso di ricollocazione, avrebbero
questo tipo di copertura.
Il ruolo che gioca l'Assessorato in queste trattative farà sì
che, qualora ripartano le attività, i primi ad essere assunti
saranno i lavoratori della ex Lavazza, come abbiamo fatto per la
Feletti. Stiamo facendo una cosa che non è scritta da nessuna
parte, ma stiamo lavorando per quell'obiettivo. Oltre a ciò, ci
sono dei progetti allo studio che non sono così immediati e così
banali; avete visto il caso della IPZS che ha sollevato addirittura
una rivolta in Puglia contro la Valle d'Aosta o il caso della ex
Balzano dove ci sono dei tentativi di riaprire delle attività, in
cui ovviamente verrà data attenzione ai lavoratori della ex
Lavazza.
Presidente -
Ha chiesto la parola il Consigliere Gerandin
per la replica; ne ha facoltà.
Gerandin (GM) -
Assessore, c'è poco da stare tranquilli,
penso che ne convenga anche lei. Emergono una serie di difficoltà o
quantomeno di problematiche ambientali per cui tra le varie
rassicurazioni che abbiamo avuto nel passato, dove comunque si
rispettavano i parametri ambientali, probabilmente c'è stato
qualche cortocircuito o c'è adesso, perché il fatto che comunque si
debbano risolvere problematiche ambientali di fatto rende più
problematico il discorso della ricollocazione e della riapertura di
questo stabilimento, a mio dire. Al di là di quello che avevo già
detto nel precedente intervento, se vogliamo si è trattato
indubbiamente di un accordo positivo per quel che riguarda i
lavoratori, però le buone uscite finiscono, e chiaramente se non ci
sono prospettive per quello che riguarda il lavoro la situazione è
assolutamente delicata. Che poi si possano usare i fondi europei
per sostenere la formazione e il tirocinio questo non garantisce
certo uno stipendio, lei lo sa meglio di me. È chiaro, sono
percorsi che possono aiutare alla ricollocazione, ma sono ben lungi
dal sostituire una cassa integrazione. Su questo penso che dobbiamo
essere onesti, chiari e dire che da gennaio purtroppo per i
dipendenti si apre un percorso che è tutto da tracciare, è tutto in
divenire.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Non voglio ripetermi, ma mi sembra che il
quadro per i dipendenti - avevo già detto in premessa che era la
cosa che ci interessa di più - è tutt'altro che sereno, c'è
veramente poco da stare tranquilli.
Un'altra osservazione sull'accesso agli atti, perché non sono
d'accordo per due motivi: da un lato l'articolo 116 dice proprio
che non si può limitare l'accesso a causa della riservatezza dei
documenti, quello che dice lei, Assessore; nel 116 c'è scritto che
non si può accampare... lo sto leggendo. L'altra questione è tutta
politica. Io mi ricordo, Assessore, quando poco tempo fa sedeva da
questa parte: avesse avuto una risposta del genere dall'Assessore
competente avrebbe fatto il diavolo a quattro su tale questione!
Oggi mi sembra che la cosa sia cambiata. Questo interessa poco, ma
è solo per rispondere puntualmente. Ci sembra veramente che a
gennaio questi lavoratori - che da quanto leggo nella risposta sono
ancora cinquantadue - avranno un motivo di preoccupazione molto
serio, perché mancano solo tre mesi. Capisce, Assessore, che questo
costituisce un incentivo per lei, perché ci sono dei ruoli: noi
facciamo i Consiglieri, lei ha un ruolo da Assessore, e quindi noi
le chiediamo di lavorare il più possibile in questa direzione per
cercare di risolvere le criticità che ha espresso, soprattutto
quelle riguardanti la collocazione e i problemi di natura
ambientale.
