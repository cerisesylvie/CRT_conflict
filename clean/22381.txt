Classificazione
ASSISTENZA SOCIALE
Disabili
LAVORO



Oggetto del Consiglio n. 1981 del 7 giugno 2006 - Resoconto
OGGETTO N. 1981/XII - Accertamento della capacità lavorativa
residua delle persone affette da patologia ortopedica.
(Interpellanza)
Interpellanza
Preso atto che al 12 maggio u.s. erano pendenti 94 domande ai
sensi della L. 104/92, in merito all'accertamento della capacità
lavorativa residua negli invalidi del lavoro;
Constatato che nel corso dell'intero anno 2005 sono state
sottoposte a visita 90 persone affette da patologia ortopedica, e
che pertanto i tempi di attesa per le domande giacenti superano
mediamente i 12 mesi;
Evidenziato che l'attestazione rilasciata da tale Commissione
è sostanzialmente indispensabile per l'avviamento al lavoro nelle
quote riservate per queste cittadine e questi cittadini che
presentano limitazioni funzionali importanti;
i sottoscritti Consiglieri regionali
Interpellano
l'Assessore competente per conoscere:
- quali azioni siano state intraprese dall'Amministrazione
regionale al fine di risolvere questa situazione di disagio, ed in
particolare, se sia intenzione di aumentare in modo molto
sostanzioso il numero delle sedute di tale Commissione, utilizzando
degli specialisti in ortopedia che si sono dichiarati disponibili,
al fine di raggiungere il ragionevole obiettivo di dare una
risposta entro il limite massimo di 30 giorni.
F.to: Sandri - Fontana Carmela
Presidente - La parola al Consigliere Sandri.
Sandri (GV-DS-PSE) - L'interpellanza nasce da una comunicazione
che mi era stata fatta gentilmente dall'Assessore Fosson sul fatto
che al 12 maggio scorso, poco più di un mese fa, erano pendenti
presso gli uffici regionali competenti ben 94 domande ai sensi
della legge n. 104/1992 per quanto riguarda l'accertamento della
capacità lavorativa residua degli invalidi del lavoro. Tenuto conto
che in un anno si riescono a svolgere circa 90 domande per quanto
riguarda la patologia ortopedica, che è quella prevalente, è
evidente che i tempi di attesa per queste persone, che aspirano ad
essere messe, grazie a tale certificato, nelle liste di
collocamento speciale obbligatorio, diventano tempi di attesa molto
gravi. È successo più di una volta che delle persone che avevano
già la possibilità di essere assunte, non avendo questo
certificato, abbiano perso la possibilità di trovare finalmente un
lavoro protetto da tale normativa.
Mi è sembrato di capire che vi sia la volontà di risolvere tale
situazione di disagio e credo che questo si possa fare attraverso
due meccanismi: il primo, quello di aumentare i numeri delle sedute
della Commissione che mi sembra siano intorno ad 8 in 15 giorni;
questo sarà possibile attraverso un secondo meccanismo: quello di
aumentare il numero degli specialisti in ortopedia disponibili a
svolgere tale funzione. Credo sarebbe un servizio molto utile per
queste persone, che già godono di un disagio per la loro ridotta
capacità lavorativa, per la loro inabilità... quindi diciamo che si
può condividere la necessità di dare loro un supporto, riducendo
drasticamente i tempi di queste certificazioni.
Presidente - La parola all'Assessore alla sanità, salute e
politiche sociali, Fosson.
Fosson (UV) - Sono d'accordo su tutte le analisi fatte, le
soluzioni non sono purtroppo così semplici. Da sempre, nonostante
si cerchi di "mettervi mano", i tempi delle Commissioni di
invalidità in Valle d'Aosta e i tempi di attesa sono abbastanza
lunghi. È anche abbastanza ridicolo il meccanismo per cui una
persona prima deve fare una visita con la "Commissione 104", che
valuta appunto l'inabilità e la situazione di handicap e poi
un'ulteriore visita con la Commissione per la legge n. 68; questo è
un meccanismo che ci viene imposto e su cui non si può fare
molto.
Le soluzioni: siamo andati a verificare l'osservazione fatta:
non dipende dall'assenza dell'ortopedico, che peraltro non è mai
stato assente a nessuna di queste Commissioni. Purtroppo la
Commissione deve essere composta da 3 medici, di cui il Presidente
- ed è là il problema nell'aumentare le sedute della Commissione -
deve essere uno specialista in medicina legale e, come è risaputo,
in Valle ve ne sono molto pochi. Adesso sembra che un giovane
valdostano voglia indirizzarsi verso questa specializzazione, per
cui facciamo molta fatica a reperire gli specialisti di medicina
legale necessari per il funzionamento delle Commissioni. Oltre a
questo esperto di medicina legale che assume le funzioni di
Presidente, vi sono altri 3 medici membri effettivi, di cui uno
designato dall'Associazione nazionale mutilati ed invalidi civili,
poi da uno specialista che finora, nel caso dell'ortopedico non è
mai stato assente.
Cosa fare di fronte a una situazione di questo tipo, che abbiamo
analizzato da tempo? Aumentare il numero delle sedute delle
Commissioni sembra ovvio, ma abbiamo difficoltà a reperire
specialisti di medicina legale, alcuni vengono da fuori Regione.
Abbiamo però fatto qualcosa, per prima cosa abbiamo fatto una
deliberazione del 17 febbraio 2006: "Approvazione di procedure di
semplificazione per il rilascio delle certificazioni previsto dalla
legge n. 104", che prevede che i soggetti ultrasessantacinquenni
già riconosciuti invalidi possono ottenere una certificazione senza
essere sottoposti a visita ambulatoriale. Questa è una
semplificazione che abbiamo potuto introdurre; fra l'altro, abbiamo
già incontrato i medici prescrittori e introdotto tale sistema che
dovrebbe permetterci di fare almeno una seduta in più ogni 2
mesi.
L'altra difficoltà obiettiva della Valle d'Aosta, i dati lo
dicono, è nella reiterazione delle domande; questa è un'altra cosa
di cui abbiamo parlato con i medici di famiglia, la reiterazione di
domande alla "Commissione 104", domande ravvicinate senza che
avvenga una nuova patologia creano dei problemi di
sovraffollamento. Anche in questo bisognerà agire sui medici di
famiglia, perché, quando una persona ha fatto una visita, ha una
percentuale di invalidità bassa e non sono intervenute altre
vicende patologiche, è inutile ripetere una visita nel giro dei 6
mesi prescritti.
Infine, su sua indicazione abbiamo verificato la questione
relativa all'ortopedico ma, come dicevo, non è una mancanza di
ortopedici che non ha fatto funzionare la Commissione; l'ortopedico
indicato aveva un'incompatibilità in quanto aveva una consulenza
sull'INAIL, ma non era questo il problema, perché i medici
ortopedici si sono sempre presentati alle visite. Questo sistema di
accertamento delle invalidità, la complessità di tali Commissioni,
la ripetitività della cosa comporterebbero un nuovo regolamento e
un nuovo sistema, che però non dipende da noi e le soluzioni che
abbiamo messo in atto, come quella di ricercare gli altri
specialisti in medicina legale e formare delle altre Commissioni,
possono solo essere dei palliativi, ma palliativi rimangono.
Presidente - La parola al Consigliere Sandri.
Sandri (GV-DS-PSE) - Non so bene se è un Governo di
Centro-Destra o un Governo di Centro-Sinistra che ha deliberato
questa inutile super burocratizzazione delle procedure, di certo
non si può che concordare con quanto detto dall'Assessore rispetto
al fatto che è veramente una sciocchezza obbligare la gente a fare
due domande fotocopia, passare da due Commissioni fotocopia per una
certificazione che potrebbe essere sintetizzata in una volta sola.
Partendo da tale presupposto quindi non possiamo che auspicarci che
il Parlamento e il Governo nazionale eliminino questa incongruenza.
Dal punto di vista del che cosa fare, apprezzo che il 17 febbraio
la Giunta si sia occupata degli ultrasessantacinquenni; il problema
è però per quelli che sono sotto i 65 anni, che sono quelli che
devono essere avviati al lavoro e che hanno il problema, quindi ci
troviamo in una situazione di stallo.
Mi permetto solo due osservazioni: la prima è che sicuramente vi
sono degli ortopedici disponibili, così come ci sono dei medici
legali disponibili; bisogna andare a cercarli fra quelli che sono
in pensione dall'attività attiva di dipendenti dell'USL o di
specialisti ambulatoriali, ma in Valle d'Aosta ve ne sono, alcuni
hanno anche rivestito importanti incarichi primariali nella
struttura pubblica, quindi sono all'altezza per svolgere questi
compiti. Spero che l'Assessore faccia ancora un tentativo per
aumentare il numero delle Commissioni, sfruttando la disponibilità
e ricercandola con pazienza e determinazione. La seconda cosa è al
margine di tale interpellanza, ma è importante riconoscere che
queste 90 persone che più o meno all'anno fanno domanda per essere
avviati a tale lavoro oggi si trovano di fronte a un muro
successivo: quello che gli enti pubblici, in particolare
l'Amministrazione regionale, si attengono fin troppo
scrupolosamente ai limiti per le assunzioni. Credo che una
riflessione sul fatto che gli enti pubblici diano una mano affinché
vi sia un avviamento almeno parziale di questi lavoratori...
perché, se ci si attiene ai limiti minimi che sono stati dati
recentemente dalle leggi nazionali, qui in Regione di invalidi non
ne assumiamo più per altri 15 anni.
