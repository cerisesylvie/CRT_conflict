Classificazione
AGRICOLTURA
Fabbricati rurali
AMBIENTE



Oggetto del Consiglio n. 1700 del 13 luglio 2022 - Resoconto
OGGETTO N. 1700/XVI - Interrogazione: "Informazioni in merito
alle domande di finanziamento di interventi concernenti il
patrimonio architettonico e paesaggistico rurale nell'ambito del
PNRR".
Bertin (Presidente) -
Punto n. 9. Risponde l'assessore
Guichardaz.
Guichardaz Jean-Pierre (FP-PD) -
Spero di stare nei dieci
minuti, in quanto le tre domande sono molto articolate e richiedono
quindi una risposta estremamente puntuale. Eventualmente se non
riesco, le do poi la risposta precisa.
Lei chiede il numero complessivo di domande pervenute entro il
termine ultimo fissato divise per tipologia di intervento:
restauro, recupero cappelle rascard, grenier eccetera e per
soggetti proponenti privati del terzo settore.
Entro il termine ultimo fissato dal Ministero della cultura sono
pervenute 39 istanze di cui 9 sono riproposizioni di domande non
ammesse in un primo momento alla successiva fase di valutazione di
merito per motivi formali e carenze documentali.
Tale riproposizione, ovviamente resa formalmente corretta, è
stata possibile a seguito della nota del Ministero della cultura
del 20 maggio 2022, con cui è stato chiarito che il soggetto
proponente una domanda non ammessa alla valutazione di merito - che
avesse conseguentemente ricevuto dalla Regione e Provincia
autonoma, ai sensi della norma dell'avviso pubblico regionale,
articolo 9 comma 2, riproduttiva di quella del format di avviso
pubblico ministeriale, la comunicazione di esclusione a mezzo posta
elettronica certificata - potesse presentarne una nuova.
I soggetti che hanno presentato proposte d'intervento risultano
pertanto 30, di cui 3 imprese, un ente pubblico, una fondazione, 8
enti ecclesiastici e 17 privati.
Le imprese hanno presentato progetti di restauro, risanamento
conservativo e recupero funzionale di edifici rurali e la
ricostruzione di terrazzamenti.
La Fondazione ha presentato un progetto di risanamento
conservativo e recupero funzionale di un edificio connesso allo
svolgimento di attività agricole, l'Ente pubblico ha presentato un
progetto di risanamento conservativo e recupero funzionale di un
mulino.
Le 8 parrocchie hanno presentato progetti d'intervento di
restauro, risanamento conservativo e recupero funzionale di una
chiesa, di cappelle, di percorsi religiosi e santuari e di un
ospizio, considerati elementi della cultura, della religiosità e
della tradizione locale.
I privati hanno presentato progetti di restauro, risanamento
conservativo e recupero funzionale di 6 edifici rurali con più
funzioni, compresa quella residenziale connessa alla vita
agro-pastorale valdostana, una casa forte, elemento della cultura e
della tradizione locale, 2 grenier, un rascard, uno stadel granir
che è architettura tradizionale walser, due interventi riguardanti
strutture e opere rurali quali un acquedotto rurale, terrazzamenti,
aree agricole e vigneti, tre mulini e un'area agricola di
pertinenza.
Alla n. 2, "Il numero di domande escluse divise per tipologie
d'intervento richieste per soggetti proponenti", le domande non
ammesse a finanziamento risultano dodici di cui quattro escluse
perché non rispondenti ai requisiti per la partecipazione.
In particolare: una presentata da un ente pubblico, soggetto non
compreso tra i beneficiari ammissibili; una presentata da una
fondazione riguardante un immobile sito nella città di Aosta,
perché l'avviso pubblico esclude interventi collocati in centri
abitati e capoluoghi comunali; una presentata da un ente
ecclesiastico relativa a chiesa parrocchiale, tipologia non
compresa tra quelle di patrimonio culturale oggetto di intervento
previste dall'avviso pubblico; una presentata da un soggetto
privato, possessore del bene, da data successiva al 31/12/2020,
poiché l'avviso pubblico stabilisce che il possesso debba essere
antecedente a tale data; due escluse per inammissibilità per motivi
formali o carenza documentale, che non hanno potuto essere
presentate come nuove domande per mancanza dei tempi tecnici
necessari, essendo state trasmesse a strettissimo ridosso della
scadenza, di cui uno di un privato per il recupero di un rascard e
uno di un'impresa per il recupero di un edificio rurale; sei
escluse perché nella valutazione di merito non hanno conseguito il
punteggio minimo di 60 centesimi di cui in particolare: quattro di
soggetti privati per il recupero di due grenieres, rascard, di un
edificio rurale e un'area agricola di pertinenza, uno di un ente
ecclesiastico per il recupero di un ospizio e uno di un'impresa per
la ricostruzione di terrazzamenti.
Alla domanda tre, "Le motivazioni specifiche dell'esclusione da
parte della Commissione esaminatrice delle domande legate, in
particolare alla valutazione di merito": si fa presente che
l'avviso pubblico, riprodotto secondo le indicazioni del format
ministeriale, prevede all'articolo 10 che la Commissione di
valutazione appositamente costituita presso la Regione, a cui
partecipa anche un componente designato dal Ministero della
cultura, attribuisca a ciascuna domanda un punteggio complessivo da
zero a cento, sulla base di una griglia di valutazione che
esplicita parametri e criteri di assegnazione dei punteggi.
L'elenco delle domande ammissibili a finanziamento risulta
determinato dalle proposte progettuali che, nella valutazione di
merito, hanno conseguito un punteggio di almeno 60 punti su 100,
fino ad esaurimento delle risorse finanziarie disponibili secondo
l'ordine cronologico di arrivo.
La Commissione di valutazione ha pertanto analizzato le domande
sulla base dei parametri contenuti nell'avviso pubblico, quali:
qualità del bene, urgenza dell'intervento, localizzazione
geografica in aree di pregio ambientale e paesaggistico, qualità
del progetto, cronoprogramma e livello di progettazione.
La valutazione finale è il risultato di un'analisi di diverse
componenti relativa agli interventi presentati.
Le domande escluse hanno conseguito punteggi complessivi che
oscillano tra i 28 e i 59 punti.
Non potendo in questa sede procedere all'analisi di ogni singola
domanda, si fa presente che i punteggi attribuiti alla qualità del
bene e alla localizzazione geografica in area di pregio ambientale
paesaggistico a livello di progettazione sono attribuibili sulla
base di informazioni oggettive che possono valere complessivamente
sino a un massimo di 49 punti.
Le domande escluse in tali ambiti hanno conseguito punteggi che
oscillano tra i 15 e i 36 punti.
Per quanto attiene agli altri parametri di valutazione relativi
all'urgenza dell'intervento e alla qualità del progetto, che
possono valere complessivamente sino a un massimo di 51 punti, si
rileva che le esclusioni, come riferito dai competenti uffici, sono
determinate in generale da carenze a livello di qualità del
progetto, in particolare da: 1) carenze a livello di qualità e
innovatività del progetto di restauro e conservazione, intesa come
capacità del progetto di produrre effetti sugli obiettivi di
conservazione dei valori paesaggistici e culturali.
A titolo esemplificativo, un progetto prevedeva la completa
demolizione dei beni esistenti, tutelati dall'Unesco quale
patrimonio immateriale, e la loro sostituzione con nuovi materiali
e manufatti;
2) carenze nella capacità del progetto di attivare processi di
miglioramento dell'accessibilità e della fruizione culturale
turistica, di incrementare la dotazione di servizi culturali,
sociali, ricreativi eccetera al territorio, di creare programmi di
promozione e di sensibilizzazione culturale e ambientale o di
riqualificazione del paesaggio come strumento per il contrasto al
degrado sociale e all'illegalità.
A titolo esemplificativo una proposta, a fronte di un valido
progetto conservativo, non ha previsto un'adeguata fruizione
pubblica in linea con gli obiettivi dell'avviso pubblico.
Presidente -
Per replica la consigliera Minelli.
Minelli (PCP) -
Abbiamo depositato quest'interrogazione
il primo di luglio e poi il 5 abbiamo visto il comunicato
dell'Assessorato con cui si evidenziava la riapertura dei termini
per la presentazione di domande connesse a questo bando, in quanto
abbiamo letto che erano stati, per così dire, avanzati 56 mila
euro, e il termine ultimo adesso mi risulta che sia il 29 di
luglio.
Non so se il deposito di quest'iniziativa abbia avuto qualche
ruolo nella decisione di questa proroga - immagino che lei mi dirà
di no - ma riteniamo senz'altro opportuno mettere a disposizione di
chi ne vorrà ancora fare richiesta tutte le somme disponibili e
sfruttare appieno i fondi del PNRR, perché avanzare delle risorse
sarebbe veramente assurdo, anche se 56 mila euro ci rendiamo conto
che non sono molti, ma per dei piccoli interventi forse possono
essere di aiuto.
Mi sembra che lei alla fine abbia parlato di 30 proposte
progettuali che sono state ammesse a finanziamento per un totale di
quasi 2.400.000 euro, apprendiamo che in totale 17 sono state
presentate da privati cittadini e le restanti dagli enti
considerati ammissibili, enti del terzo settore.
Dai dati che lei ci ha letto e di cui le chiederei cortesemente
copia, se possibile, perché non sono riuscita a prendere tutti gli
appunti, ma anche dalla lettura del primo elenco di richieste che
erano pervenute e che si può leggere nel provvedimento dirigenziale
del 30 maggio, appare interessante il numero di soggetti privati
che sono riusciti in brevissimo tempo a presentare le domande per
ottenere dei finanziamenti, anche cospicui, e che sono state
giudicate ammissibili sulla base dell'ordine cronologico con cui
sono pervenute, un criterio che ci aveva lasciati perplessi fin
dall'inizio e su cui era già intervenuto nel precedente Consiglio
il collega Distort con delle considerazioni e delle osservazioni
che avevamo condiviso.
È significativo direi anche il numero di interventi esclusi, lei
ci ha parlato di dodici domande, devo leggere bene poi i suoi dati
perché c'è una piccola discrepanza con il primo provvedimento
dirigenziale che io avevo visto, perché ne vedevo quindici esclusi,
ma in ogni caso dodici o quindici non è così importante, però è
significativo che attorno a questo bando che non è stato poi
nemmeno così pubblicizzato, ci sia stata attenzione da parte dei
cittadini.
Certo che la procedura complessa e l'ordine cronologico forse
non hanno facilitato se non chi ha più dimestichezza con la
burocrazia e con i meccanismi della pubblica Amministrazione.
Lei ha elencato alcune delle motivazioni dell'esclusione delle
domande, noi abbiamo anche chiesto con un accesso agli atti di
vedere i verbali e abbiamo visto che c'è allegato ai verbali un
modello di check-list con i requisiti che sono stati esaminati.
Forse tale modello poteva anche essere allegato al bando stesso
per aiutare i proponenti nella corretta formulazione della
domanda.
È poco chiara per esempio la classificazione "giallo, verde,
rosso" perché abbiamo visto che chi è giallo talvolta poi è
risultato ammesso e qualcun altro no, però lei ha chiarito che
c'erano delle motivazioni tecniche.
Non so se fra quelle che lei ha elencato come domande escluse
c'è anche quella di una consorteria, che nel verbale viene esclusa
perché è riconosciuta come ente speciale di natura
pubblicistica.
Noi proprio in questo periodo stiamo lavorando in Commissione
sul D.L. 68 e sappiamo che la legge 168/2017 - a cui avremmo dovuto
adeguarci anche noi in dodici mesi, ma non è stato fatto -
riconosce il carattere privatistico delle consorterie, quindi forse
questa domanda può essere tenuta in considerazione, così come anche
delle altre, proprio in quell'elenco che nel comunicato che
l'Assessorato ha emesso e che abbiamo letto, cioè la possibilità di
richiedere di essere inseriti in un elenco di riserva a cui
attingere in caso di rinunce o di problematiche nella fase di
formalizzazione dei finanziamenti assegnati.
Noi ci permettiamo di suggerire una valutazione attenta in
quest'ultima fase, anche delle proposte che sono già state escluse
per queste tipologie di errori che possono essere ritenute più
meritevoli d'interesse in quanto a caratteristiche progettuali e di
futura fruibilità da parte della comunità.
