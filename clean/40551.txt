Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 3323 del 27 marzo 2018 - Resoconto
OGGETTO N. 3323/XIV - Interrogazione: "Situazione dei lavori
e delle programmazioni per la riqualificazione delle sedi
scolastiche di istruzione secondaria superiore del capoluogo
regionale".
Grosjean (Président) -
Point n° 9 de l'ordre du jour. La
parole à l'Assesseur Baccega pour la réponse.
Baccega (EPAV) -
Torniamo a fare un'ampia riflessione per
fare il punto sul percorso della delibera n. 572 del 29 aprile
2016, con la quale sono stati fissati gli indirizzi per la
riorganizzazione degli edifici scolastici (ovviamente di istruzione
secondaria di secondo grado) presenti sul territorio del comune di
Aosta. Abbiamo più volte sottolineato che era necessaria una
riorganizzazione, in quanto le cinque istituzioni scolastiche erano
costrette a distribuire all'epoca i loro studenti in tredici
diverse sedi, alcune delle quali in locazione con costi economici
rilevanti, altre non proprio a norma e altre assolutamente non a
norma. La programmazione, fortemente condivisa con l'Assessorato
della pubblica istruzione e con la collega Rini - e la riteniamo
tuttora valida - si è elaborata a seguito di un'attenta analisi
svolta sulle problematiche degli edifici utilizzati dalle
istituzioni scolastiche e con un piano per l'adeguamento normativo
degli edifici che portasse al maggior raggruppamento possibile
delle varie istituzioni scolastiche con successivo contenimento ed
eliminazione dei costi di locazione passiva, ad un risanamento
energetico e tecnologico degli stabili e alla restituzione degli
spazi al Convitto regionale, che ne è sofferente, a seguito della
domanda sempre più crescente dei convittori e semiconvittori. La
delibera individua in modo puntuale gli spostamenti, gli interventi
da effettuare nel corso dei vari anni scolastici, a partire dallo
spostamento del Liceo delle scienze umane "Maria Adelaide" avvenuto
con l'avvio dell'anno scolastico 2016, edificio che aveva
problematiche serie in termini di sicurezza. Nel corso del 2017 vi
sono state poi le note vicende politiche e io non ho seguito più di
tanto il percorso, l'ho ripreso soltanto da ottobre in avanti.
Pertanto, entrando nel merito della situazione dei vari interventi
previsti e del loro stato di attuazione, posso dare queste
informazioni dei diversi plessi.
Liceo scientifico linguistico "Bérard" in Avenue du Conseil des
Commis: è stato approvato il progetto definitivo degli interventi
di manutenzione straordinaria e adeguamento alle normative di
sicurezza (primo e secondo stralcio) ed è stata acquisita la
progettazione esecutiva del primo stralcio. L'approvazione del
progetto sta richiedendo più tempo del previsto, in quanto i
vincoli architettonici cui è sottoposto l'edificio hanno richiesto
un maggiore impegno per contemperare i medesimi con le esigenze di
miglioramento sismico. Al momento si è in attesa che l'ufficio
sismico rilasci il benestare sul progetto esecutivo (primo
stralcio) che è già stato presentato. L'intervento interesserà il
piano seminterrato e solo marginalmente il pianoterra. Siamo in
dirittura d'arrivo per l'approvazione del progetto esecutivo e poi
verrà bandita la gara per l'affidamento dei lavori, fatto salvo il
mantenimento delle risorse finanziarie a valere sul mutuo Finaosta.
È attualmente in corso la gara per l'affidamento del servizio di
direzione lavori e coordinamento della sicurezza in fase di
esecuzione dell'opera del primo stralcio, che verrà esperita a
seguito della verifica del mantenimento delle risorse necessarie.
In conseguenza dello slittamento dell'appalto del primo stralcio
sarà necessario ovviamente anche lo slittamento del secondo
stralcio, ipotizzabile in un anno rispetto a quanto era stato
previsto dalla delibera n. 572/2016.
Liceo scienze umane e scientifico "Regina Maria Adelaide", nuova
sede di Aosta in regione Tzamberlet (la cosiddetta "scuola
polmone"): è in corso di esperimento la gara d'appalto mediante
procedura ristretta per l'affidamento, previa acquisizione del
progetto definitivo in sede di offerta. È una progettazione
esecutiva con esecuzione dei lavori di realizzazione della nuova
scuola prefabbricata. In seguito alla nota sentenza del TAR è stata
nominata la nuova commissione giudicatrice che esaminerà le sette
offerte confermate dalle imprese. Il provvedimento dirigenziale di
impegno di spesa per le attività della commissione è attualmente al
controllo delle Finanze.
Il "Maria Adelaide" di via Chavanne (attuale sede temporanea):
sono in corso i lavori di ampliamento dell'edificio che
consentiranno di ricavare sette nuove aule più un servizio
igienico. Al momento i lavori sono in sospensione, su richiesta
dell'impresa, per valutare una diversa variante alla copertura.
Detta variante è stata valutata negativamente e il direttore dei
lavori ha ordinato la ripresa dei lavori fissata per il giorno 9
aprile 2018; pertanto l'ultimazione dei lavori e l'eventuale
proroga di circa venticinque giorni che si ritiene di concedere
all'impresa a seguito di questa modifica contrattuale è fissata per
il 22 giugno 2018. Si ipotizza quindi di concludere lavori per
l'estate, escludendo eventuali imprevisti amministrativi ancora non
ipotizzabili al momento. Nel periodo estivo si potrà completare la
parte amministrativa: parlo dei collaudi tecnici, del collaudo
amministrativo, della SCIA antincendio propedeutica alla
presentazione della SCIA di agibilità al Comune di Aosta. Le aule
saranno pertanto pronte per il prossimo anno scolastico.
Istituto tecnico professionale "Corrado Gex" di via Chabod: la
sede recentemente ristrutturata è operativa da settembre 2016, sono
state sistemate alcune "magagne" riscontrate subito dopo l'apertura
ed è in possesso di regolare agibilità e di SCIA antincendio. È in
fase di conclusione il collaudo amministrativo necessario alla
liquidazione del residuo del credito dell'impresa. I collaudi
tecnici sono già stati acquisiti ed è in fase di concertazione il
trasferimento dell'immobile dalla Struttura manutenzione stabili
per la presa in carico degli interventi di manutenzione. La DGR n.
572 prevede anche gli interventi sull'istituzione scolastica di via
Festaz, 27 (ISIT) e qui si ipotizza un intervento a partire dal
2020.
Questi sono i percorsi legati a quanto abbiamo pianificato nel
2016 per ottenere che gli edifici scolastici di Aosta siano sicuri
e confacenti ad una didattica più performante.
Président -
La parole à la Vice-Présidente Morelli pour
la réplique.
Morelli (ALPE) -
Abbiamo ascoltato con attenzione la
risposta dell'Assessore Baccega che ha ripercorso tutti i passaggi
previsti dalla delibera n. 572/2016 e ci ha aggiornati sul
prosieguo dei lavori. C'è soltanto un piccolo particolare e il
passaggio l'Assessore Baccega lo ha correttamente fatto: tutto
quanto sarà possibile, fatte salve le risorse. A quanto ci risulta,
questo è sicuramente il tasto più dolente di tutta la
riorganizzazione delle sedi scolastiche per l'istruzione superiore
secondaria, che noi condividiamo assolutamente. Credo sia volontà
di tutti creare le situazioni migliori per i nostri studenti, dal
punto di vista dell'accoglienza all'interno degli edifici
scolastici, della sicurezza e di tutto quanto può migliorare
l'edilizia scolastica.
Tuttavia vorremmo fare un passaggio che lei non ha fatto,
Assessore: lei dovrebbe forse dare un pochino più di concretezza
alla realizzazione del piano dell'edilizia scolastica. A quanto ci
risulta, i 25 milioni del polo di Tzamberlet, i 3 milioni della
scuola di Issogne - non rientra fra gli istituti di Aosta, ma è
comunque una scuola importante, la cui realizzazione è molto attesa
- i 2,8 milioni per il "Bérard" e i 6 milioni del Piano scuola
generale previsti dalla legge n. 13 sono "congelati", quindi
condizionano in modo assolutamente pesante la realizzazione del suo
piano. Questa è la cosa che ci preoccupa, Assessore, e questa è
un'altra problematica che dovrà affrontare il prossimo Governo che
siederà in quest'aula.
Anche se abbiamo sempre sostenuto tesi diverse rispetto a quanto
sostenevate voi in merito all'edilizia scolastica per le scuole
superiori - noi siamo sempre stati e rimaniamo di avviso contrario
rispetto alla costruzione di un polo scolastico esterno alla città
per gli studenti adolescenti, riteniamo che invece sarebbe utile
farlo proprio all'interno della città - senza voler entrare nel
merito di questa discussione, che è un po' più filosofica, credo
siano i dati finanziari concreti quelli che contano. Pertanto il
suo piano di riorganizzazione, ahimè, dovrà aspettare ancora un po'
e di questo naturalmente ci rincresciamo molto.
Dalle ore 10:33 assume la presidenza il Presidente
Farcoz.
