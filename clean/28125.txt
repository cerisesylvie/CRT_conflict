Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 123 del 13 luglio 1970 - Resoconto
OGGETTO N. 123/70 - (Varia). Felicitazioni a Monsignor
Vallainc, per la sua nomina a Vescovo.
Ramera (D.C.)
- Signor Presidente, Signori
Consiglieri,
la notizia diramata sabato dalla Radio-Televisione italiana e da
tutti i quotidiani nazionali ed esteri per la nomina conferita dal
Santo Padre al nostro conterraneo Monsignor Fausto Vallainc, non
può suscitare in tutti i valdostani che un giustificato assenso di
soddisfazione e di orgoglio nel vedere ancora una volta un figlio
di questa terra assurgere a posizioni di così alto rilievo e che la
nomina a Vescovo e il suo invio quale ausiliare dell'Arcivescovo di
una prestigiosa sede come quella della città di Siena siano un
bellissimo riconoscimento delle doti e dei meriti acquisiti da
Monsignor Vallainc nel decennio in cui ha ricoperto l'importante e
delicato incarico di portavoce di Papa Giovanni prima e di Papa
Paolo VI poi, lo dimostra la solennità con la quale la Chiesa ha
voluto, con una prassi quasi insolita, far conoscere al mondo
cattolico la notizia, dandone incarico ai Cardinali O' Connor e
Felici di annunciare pubblicamente la decisione del Santo Padre ai
giornalisti di tutto il mondo accreditati presso il Vaticano.
Ma vi è di più, e se il Cardinale O' Connor ebbe sabato a
dichiarare che Monsignor Vallainc è stato un grande difensore della
Chiesa e del Papa, io ritengo doveroso sottolineare che egli fu
sempre, anche, un valido difensore della nostra e della sua terra.
Sarebbe sufficiente questo fatto per dimostrare il prestigio che
Monsignor Vallainc, partito dalla Valle d'Aosta nel 1950, allora
umile e sconosciuto sacerdote, ha saputo conquistare in seno alla
Chiesa in questi venti anni, salendo via via le più alte
responsabilità, tanto da divenire il portavoce ufficiale del
Concilio Vaticano II e degli ultimi due Pontefici.
Monsignor Vallainc, pur nel gravoso compito cui era stato
chiamato dai suoi molteplici incarichi, ha sempre sentito
profondamente nel suo animo un profondo amore e una grande
nostalgia per la sua Valle e sempre vi è tornato anche per pochi
giorni soltanto nei brevi periodi di riposo perché sentiva la
necessità di ritrovarsi tra le sue montagne, accanto alla gente di
Champorcher, così come la sua casa di Via della Traspontina in Roma
è stata aperta a tutti i Valdostani che si recavano nella capitale,
poiché egli diceva che da questi incontri respirava la sua aria
valdostana.
Nei due anni trascorsi a Roma a dirigere l'Ufficio della
Regione, ebbi in lui non solo un amico, ma un Consigliere prezioso,
che mi aiutò ad introdurmi anche nei più difficili ambienti del
Governo, perché riteneva che, anche in questo modo di servire il
paese, gli fosse meno lontana la nostra Valle.
Per questo sono personalmente felice, così come ritengo lo
saranno tutti i valdostani della decisione che il Pontefice ha
voluto adottare consacrandolo Vescovo e inviandolo in quella
splendida città di Siena, dove certamente Monsignor Vallainc saprà
conquistarsi ulteriori titoli di merito per quanto farà per la
Chiesa e per la meravigliosa gente senese.
E questa soddisfazione che accresce pensando che due Regioni
come la Valle d'Aosta e la Toscana hanno trovato, pur nella
distanza geografica, un motivo di legame, quasi sia stato voluto da
un qualcosa che supera la nostra umana comprensione con la nomina
di un figlio della Toscana a Vescovo della nostra Diocesi e di un
valdostano a Vescovo di una Città toscana.
Certo, pertanto, di interpretare i sentimenti di tutti i
colleghi. Prego il Presidente del Consiglio e il Presidente della
Giunta di voler partecipare a Monsignor Vallainc l'unanime
soddisfazione dei Consiglieri della popolazione valdostana, con
l'augurio più sincero per l'alto compito cui è stato chiamato.
Vorrei proporre, altresì, che una delegazione sia presente alla
cerimonia che si terrà a Roma il prossimo 5 agosto per dare a
Monsignor Vallainc la testimonianza del più cordiale e affettuoso
riconoscimento della Regione valdostana nel giorno in cui la Chiesa
lo consacra Vescovo.
Pedrini
(P.L.I.)
- Io approfitto della circostanza
prima di tutto per associarmi in pieno con quanto ha detto il
Consigliere Ramera, quindi la nostra soddisfazione, specialmente
per noi della bassa Valle, è inutile dirlo, è stata enorme; nello
stesso tempo volevo comunicare al Presidente del Consiglio e al
Presidente della Giunta, a nome del Dr. Maghetti, che lo stesso è
assente e mi ha pregato di riferirlo a voi, perché impegnato nel
suo lavoro di medico, in quanto sostituisce il medico condotto e
non si può muovere dalla sede e ci augura buon lavoro.
Dujany
(D.P.)
- A nome della Giunta ci associamo
alle parole dette dal Consigliere Ramera e esprimiamo la nostra
soddisfazione per la nomina recentemente avuta da Monsignor
Vallainc.
Pregherei il Presidente del Consiglio di voler prendere
opportuni contatti con i gruppi consiliari per organizzare la
delegazione a Roma in occasione della sua nomina a Vescovo.
Montesano (P.S.D.I.)
- Io mi associo alle parole
pronunciate dal Consigliere Ramera in merito alla nomina a Vescovo
di Monsignor Vallainc ed esprimo i voti augurali migliori, miei
personali e io credo di interpretare anche del Consiglio, di tutti
i Consiglieri regionali della Valle d'Aosta.
Accolgo l'invito del Presidente della Giunta e del Consigliere
Ramera a prendere contatti con i diversi gruppi per poter
organizzare questa delegazione di rappresentanti valdostani in
occasione della cerimonia di consacrazione a Vescovo di Monsignor
Vallainc.
Nessun altro chiede la parola?
Allora si passa al numero due dell'ordine del giorno.
