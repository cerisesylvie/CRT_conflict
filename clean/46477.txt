Classificazione
ASSISTENZA SOCIALE



Oggetto del Consiglio n. 2898 del 26 ottobre 2023 - Resoconto
OGGETTO N. 2898/XVI - Interpellanza: "Utilizzo dello spazio
aggregativo della Cittadella dei Giovani della Bassa Valle in
conformità agli obiettivi di progetto di cui alla deliberazione
della Giunta regionale 1348/2022".
Bertin (Presidente) -
Punto n. 32. Consigliere Manfrin,
ha facoltà di intervenire.
Manfrin (LEGA VDA) -
Torniamo su un punto che abbiamo
trattato più volte all'interno di questo Consiglio, come immagino
l'assessore Guichardaz saprà bene, ovvero l'utilizzo degli spazi
pubblici, pagati con fondi pubblici, che vengono utilizzati per
scopi privati o politici privati di alcuni elementi ben
identificati.
Andiamo per ordine: il modello della Cittadella dei Giovani che
esiste in Valle d'Aosta, ed è stato un modello virtuoso fino a
qualche tempo fa - ovvero fino a quando il Comune di Aosta non ha
pensato bene di metterci le sue "belle manine
"
dentro, per
decidere che bisognava fare della propaganda politica da quel
momento in poi -, è stato un modello virtuoso perché nella sua idea
era un modello che serviva per aggregare i giovani mettendo a loro
disposizione degli spazi, dal teatro agli spazi espositivi, dalle
sale riunioni alla sala informatica, dalla sala di musica - molto
interessante - alle aule studio e ad una piccola caffetteria a
supporto degli eventi e delle giornate che le persone trascorrevano
all'interno.
Da quando però qualcuno ha deciso che i progetti dovevano avere
una chiara matrice politica o qualche associazione ha detto: "C'è
un bello spazio, perché non lo occupiamo militarmente così facciamo
un po' di propaganda e troviamo delle persone che ci supportino?",
purtroppo quest'obiettivo è decaduto; peraltro, l'obiettivo
principe della Cittadella dei Giovani di Aosta era quello della
promozione della francofonia e dello scambio linguistico-culturale
con Albertville. Queste sono le motivazioni originali che sono
in nuce
rispetto alla costituzione della Cittadella dei
Giovani.
Arriviamo ai tempi nostri, ai giorni nostri e a qualche giorno
fa, quando abbiamo avuto una bella notizia, sicuramente positiva,
cioè quella dell'apertura di una seconda Cittadella dei Giovani
nella Bassa Valle, dedicata ai giovani della Bassa Valle, quindi
più facilmente raggiungibile anche per i giovani della Bassa Valle,
e cominciamo, secondo me, molto bene, perché, come ho riportato
all'interno dell'interpellanza, nella scheda che è allegata alla
delibera di Giunta regionale del 2022, la n. 1348, con la quale si
individuano gli obiettivi del progetto della Cittadella, si
riassume tutta una serie di obiettivi:
- promuovere iniziative di animazione anche in una prospettiva
intergenerazionale, in particolare nelle zone a rischio di
isolamento sociale, spopolamento, con la collaborazione di altri
soggetti pubblici o privati operanti sul territorio regionale
interessati (l'animazione, prospettiva intergenerazionale);
- rafforzare nei giovani il senso di appartenenza ad una storia
locale e ad un territorio, riscoprendo e valorizzando anche le
tradizioni, gli antichi mestieri, le attività folkloristiche, le
minoranze linguistiche (io credo che questo forse sia uno dei più
importanti obiettivi sicuramente interessanti che la delibera
pone);
- intercettare e promuovere la creatività e l'ingegno di giovani
con attitudini spiccate per le arti, l'artigianato e l'uso delle
nuove tecnologie;
- rendere apprezzabili e fruibili, attraverso il coinvolgimento
dei giovani, beni e spazi socio-culturali di valore, in quanto
rappresentativi del patrimonio della comunità valdostana e, spesso,
di difficile comprensione per il grande pubblico;
- premiare le relazioni dirette tra soggetti del Terzo settore,
affinché adottino un sistema di cooperazione integrato,
economicamente vantaggioso ed incontestabilmente produttivo, in
termini di crescita non soltanto del capitale umano ma anche
dell'economia regionale tra territori, consentendo di creare un
polo con specificità legate alle esigenze dei cittadini in una zona
specifica della Regione.
Di fronte a questi obiettivi - sicuramente ambiziosi, direbbe
Giuseppe Conte -, io sono stato particolarmente favorevole
all'istituzione di questa Cittadella dei Giovani, ancorché nessuno
mi abbia chiesto un'opinione, e quindi ho detto: "Finalmente anche
in Bassa Valle uno spazio aggregativo"
Avrei avuto piacere di partecipare, ma purtroppo non ne ho avuta
la possibilità perché mi si sono accavallati una serie di
appuntamenti, ma vado a vedere - tutto entusiasta - il profilo
Instagram e i profili
social
di questa Cittadella per vedere
com'era, che cosa aveva organizzato e quant'altro. La prima cosa
che vedo, nel primo video pubblicato sul profilo social della
Cittadella dei Giovani della Bassa Valle, è una bella presenza di
un'associazione politica, quale Arcigay, con il suo bel
roll-up
dietro che dice: "Che bello" con le bandiere,
presente militarmente, occupante gli spazi della Cittadella dei
Giovani.
Vedo una cosa di questo tipo e mi dico: "Acciderbolina, ma ci
risiamo?".
Non c'è stato nemmeno un periodo libero, come è successo per la
Cittadella di Aosta! No, lì si procede all'immediata occupazione
militare degli spazi da parte di un'associazione politica.
Tengo a dire che il fatto che questi siano un'associazione
politica, che ha obiettivi politici, non lo dico io, ma lo dicono
loro direttamente sul loro sito che io purtroppo, e sottolineo
purtroppo, sono dovuto andare a vedere mille volte. Peraltro, sono
dovuto andare a vedere anche delle campagne sui loro profili
social, che hanno promosso recentemente e ho visto delle cose ...
Se volete andateci, regalatevi anche un po' di visualizzazioni;
andate a vedere la campagna promossa recentemente e vi assicuro che
rimarrete basiti. Io sono assolutamente basito e stranito. Ho fatto
vedere anche ai colleghi, peraltro, alcune cose.
Sul loro sito loro che cosa scrivono? Che loro agiscono
direttamente a livello nazionale, come soggetto di iniziativa
politica e istituzionale e coordinano la diffusione su tutto il
territorio di campagne, iniziative e programmi e, fra questi
programmi ed iniziative, loro si battono - c'è scritto - per il
cambiamento politico e normativo attraverso attività di
lobbying
,
advocacy
, campagne di sensibilizzazione e
informazione, contributo alle politiche pubbliche di settore,
iniziative, programmi, progetti, presenze nel dibattito pubblico,
capacità di aggregazione e mobilitazione, al fine - loro scrivono -
di ottenere pari e pieni diritti per le persone Lgbtqia+ - che
nessuno ovviamente nega -, ma scrivono: "Incluso in particolare il
matrimonio egualitario e riconoscimento della genitorialità
Lgbtqia+" e tutte le lettere che uno vuole mettere
dall'alfabeto.
Ora questi - soprattutto questi due - sono evidentemente
obiettivi politici, che passano da un cambio di norma, che passano
da un cambio di leggi, e che oggi sono fortemente osteggiati e non
soltanto in Italia: parlo, per esempio, della genitorialità, un
argomento che loro inseriscono, sul quale nel nostro Paese si è
speso per avere il riconoscimento del reato universale, su questo
tipo di cose. Anche il fatto di ottenere il matrimonio egualitario
è una questione ed una battaglia politica che prevede iniziative
che sono già state fatte e si sono già viste, ad esempio il DDL
(disegno di legge) Zan, all'interno del Parlamento. Questo è il
sostegno di campagne politiche e qui il pericolo vero è che gli
spazi, che sono pubblici e che sono pagati con i soldi dei
cittadini valdostani, vengano utilizzati come mezzo per
propagandare idee politiche.
Io penso, Assessore, che, se domani la Lega andasse alla
Cittadella dei Giovani e facesse un bello spazio con il suo bel
roll-up
dietro, dicendo: "Adesso dobbiamo cambiare delle
leggi e vi dico che cosa", probabilmente qualcuno non sarebbe
d'accordo, ed io sarei d'accordo con lui. Questo perché gli spazi
aggregativi devono essere spazi liberi dai condizionamenti
politici, spazi aggregativi, cioè, in cui tutti, che siano di
destra, di sinistra, di centro, che non abbiano alcuna idea
politica, che non abbiano neanche intenzione di andare a votare,
possono andare, sentirsi a casa loro, evitare di essere attirati in
mezzo ad un meccanismo di propaganda e, quindi, abbiano la libertà
di poterli frequentare senza condizionamenti di sorta.
Ecco perché con quest'interpellanza io le chiedo, Assessore, a
quale titolo l'associazione citata abbia partecipato
all'inaugurazione, con tanto di
roll-up
montato nella
struttura, a quali degli obiettivi del progetto di cui alla
delibera che le ho richiamato l'associazione in premessa
contribuisca al raggiungimento e se sia intenzione di garantire che
lo spazio aggregativo della Cittadella dei Giovani della Bassa
Valle sia libero da ogni condizionamento politico e ideologico.
Presidente -
Per la risposta, la parola all'assessore
Jean-Pierre Guichardaz.
Guichardaz J. (FP-PD) -
Prima di entrare nel merito delle
singole risposte, mi permetta di rilevare, sollecitato dalle sue
premesse, che l'Associazione in questione, sul sito di riferimento,
è sì descritta quale soggetto di iniziativa politica istituzionale
che si batte per il cambiamento politico normativo, al fine fra
l'altro - l'ha citato - di ottenere pari e pieni diritti per le
persone Lgbtqa+, include in particolare il matrimonio egualitario e
il riconoscimento della genitorialità, come lei ha evidenziato in
premessa, ma è anche descritto, sempre nella pagina dalla quale lei
ha parzialmente attinto, come un'Associazione indipendente da
qualsiasi Governo, partito o ideologia politica o religiosa,
finanziata grazie al tesseramento dei soci, alle donazioni di
privati e a fondi attratti attraverso progetti che rispondano a
bandi di enti pubblici e privati.
Sempre nella stessa pagina, viene evidenziato che Arcigay
collabora con Associazioni non governative, italiane e
internazionali ed è interlocutrice delle principali Istituzioni
locali, nazionali ed internazionali.
Le ho riportato quanto scritto sul sito dell'Arcigay nazionale,
quello che lei ha citato, in quanto lei, nelle numerosissime
iniziative che prendono di mira l'Associazione, si dimentica sempre
di ricordare questa parte della
mission
istituzionale
dell'Associazione.
Sulla definizione: "soggetto di iniziativa politica
istituzionale", non voglio sicuramente fare l'esegeta delle parole
di Arcigay, che è benissimo in grado di difendersi e di
rappresentarsi da sola. Mi lasci dire che lei, che peraltro è
persona di grande intelligenza e come politico io glielo riconosco
sempre, sa bene che molte Associazioni assolutamente apartitiche
attivano quotidianamente iniziative politiche istituzionali per il
raggiungimento dei loro obiettivi.
La definizione "soggetto di iniziativa politica istituzionale" -
credo me lo possa insegnare lei che, se ben ricordo, ha una laurea
in Scienze politiche -, non può essere banalizzata assimilandola ad
un qualsivoglia partito politico o ad un soggetto con finalità
evidentemente politiche, come lei ha scritto nelle premesse
dell'interpellanza.
Tutti, a prescindere dalle militanze individuali o
dall'appartenenza a gruppi organizzati, sono in condizione di
attivare iniziative politiche e istituzionali, senza
necessariamente dover essere etichettati come soggetti politici e
istituzionali strutturati, compresi coloro che mirano al
cambiamento di norme nazionali o di norme regionali.
Immagino che lo stesso CSV (Coordinamento Solidarietà Valle
d'Aosta) agisca, nelle sue funzioni aggregative, come soggetto in
grado di attivare iniziative politiche istituzionali, così come
tutte le ONLUS, o le Associazioni che hanno in qualche modo
finalità di
lobbying
; mi viene da pensare al "Forum delle
famiglie", per dirne una, o al "Movimento per la vita", che pure
lei mira a fare azione di
lobbying
, di cambiamento di alcune
normative che non gli vanno bene, o ad un qualunque comitato di
quartiere che agisce nell'interesse dei suoi aderenti.
Per quanto riguarda la Cittadella Bassa Valle, mi piace
ricordare che la stessa è luogo simbolo di aggregazione, di libera
espressione e di svago per le nuove generazioni e per i nostri
ragazzi. La Cittadella nasce in un territorio come quello della
Bassa Valle nel quale mancava uno spazio ludico ricreativo dedicato
ai giovani, con lo spirito anche di combattere episodi di
isolamento e di devianza, anche grazie all'impegno delle
Associazioni coinvolte. Aver trovato uno spazio fisico nell'ex polo
Brambilla, che ospita l'Istituzione scolastica di istruzione
liceale, tecnica e professionale di Verrès, facilita lo sviluppo di
collaborazioni e sinergie varie e variegate, al fine di promuovere
i valori della coesione sociale, dell'integrazione nella comunità,
della coesione di esperienze e dello scambio
intergenerazionale.
Veniamo alle domande: a quale titolo l'Associazione citata abbia
partecipato.
A premessa, riporto quanto dichiarato dal Coordinamento
Solidarietà Valle d'Aosta CSV Onlus: "L'Associazione Arcigay Valle
d'Aosta Queer VdA è regolarmente iscritta al RUNTS ed è un soggetto
privato del territorio che può liberamente partecipare a bandi e
avvisi pubblici e la loro attività va proprio nella direzione di
riflettere assieme sulla connessione dei singoli per il benessere
di tutti".
Per venire alla domanda, sono state richieste le necessarie
informazioni al Coordinamento solidarietà CSV Onlus, ente capofila
per la gestione della Cittadella Bassa Valle, il quale ha
evidenziato che l'Associazione citata ha proposto ed attuato una
serie di interventi ed attività per l'inaugurazione della
Cittadella a Bassa Valle a seguito di un apposito avviso indetto
dal CSV Onlus con fondi del Ministero del lavoro e delle politiche
sociali di cui al DM (Decreto Ministeriale) 44/2020 in
coprogettazione con il Dipartimento politiche sociali
dell'Assessorato regionale sanità, salute, politiche sociali e la
Fondazione Comunitaria della Valle d'Aosta.
L'avviso citato aveva l'obiettivo di sollecitare le Associazioni
del territorio a realizzare iniziative di animazione da tenersi
durante l'inaugurazione della Cittadella della Bassa Valle e in
risposta è pervenuta, come idonea tra altre, solo la proposta
dell'Associazione Arcigay Valle d'Aosta Queer VdA.
In definitiva, l'Associazione in questione ha partecipato
all'inaugurazione suddetta in virtù del fatto di essere risultata
vincitrice, a seguito di un avviso indetto dal CSV Onlus, per il
quale sono stati regolarmente utilizzati dei fondi statali - tra
l'altro diversi da quelli impegnati dal mio Assessorato -, per
individuare il gestore della Cittadella Bassa Valle, ossia lo
stesso CSV Onlus.
A quale degli obiettivi del progetto di cui alla DGR
(Deliberazione della Giunta Regionale) l'Associazione in premessa
contribuisce al raggiungimento?
Il CSV Onlus, su richiesta degli uffici, ha fornito copia della
proposta presentata dall'Associazione Arcigay Valle d'Aosta Queer
VdA. In essa era stato specificato che la finalità delle attività e
degli interventi previsti è di far riflettere i giovani sulla
conoscenza del sé e della comunità attraverso la sperimentazione di
altri codici espressivi (in questo caso quello manuale e artistico,
scrivono nella
fiche
) e per farli riflettere sulle
connessioni che esistono tra le varie individualità per costruire
assieme la collettività e la comunità, alla quale è prevista la
partecipazione di un massimo di quattordici giovani della stessa
età, in quanto sono previsti anche lavori in gruppo.
Gli interventi proposti dall'Associazione per l'inaugurazione
sono stati valutati coerenti con alcuni di quelli previsti nella
scheda progettuale inserita nella DGR 1348/2022 da lei richiamata,
in particolare i seguenti (questo è quanto mi dicono al CSV):
- attivare alcuni servizi di aiuto e mutuo aiuto, di
accompagnamento e di animazione anche per persone fragili;
- realizzare produzioni artistiche originali di arti
performative, anche con il coinvolgimento di giovani
valdostani.
Inoltre gli interventi proposti si collegano con alcuni degli
obiettivi contenuti nella scheda progettuale sopra richiamati, in
particolare: promuovere iniziative di animazione, anche in una
prospettiva intergenerazionale, in particolare nelle zone a rischio
di isolamento sociale e di spopolamento con la collaborazione di
altri soggetti pubblici e privati operanti sul territorio regionale
interessati; intercettare e promuovere la creatività e l'ingegno
dei giovani; rendere apprezzabili e fruibili, attraverso il
coinvolgimento dei giovani, beni e spazi socio-culturali di valore,
in quanto rappresentativi del patrimonio della comunità
valdostana.
Nel giorno dell'inaugurazione, l'Associazione Arcigay Valle
d'Aosta Queer VDA, concretamente ha proposto ed attuato un
laboratorio manuale espressivo per la conoscenza reciproca ed un
secondo laboratorio collaborativo e collettivo per realizzare
lavori comuni (tra gli altri, un cartellone sul significato
dell'essere comunità).
Queste attività hanno visto la partecipazione di molti giovani e
mi dicono essere state molto apprezzate.
Semplicemente, in questi termini, ribadisco che in occasione di
quanto organizzato e svolto per la sola inaugurazione della
Cittadella della Bassa Valle, in risposta ad un avviso di CSV
Onlus, l'Associazione Arcigay Valle d'Aosta Queer VDA ha
contribuito quindi al raggiungimento di alcuni degli obiettivi
stabiliti dalla DGR 1348/2022 e comunque, indirettamente, in quanto
essa non fa parte del raggruppamento di cui CSV Onlus è capofila
per la gestione della Cittadella della Bassa Valle.
Invece, il perseguimento sistematico degli obiettivi stessi, per
tutta la durata della gestione della Cittadella, non può che
spettare unicamente e legittimamente al citato raggruppamento di
associazioni. Ciò potrà ancora avvenire attraverso avvisi emanati
regolarmente a cui potranno concorrere i soggetti che avranno i
requisiti, tra le quali potranno liberamente esservi l'Associazione
Arcigay Valle d'Aosta Queer VDA o altre, sempre in conformità agli
obiettivi fissati dalla DGR.
In ultimo, se sia intenzione di garantire che lo spazio
aggregativo della Cittadella sia libero da ogni condizionamento
politico ed ideologico, credo di aver risposto all'inizio, ma
risulta evidente che l'attività in sé svolta, in questo caso
dall'Associazione Arcigay Valle d'Aosta Queer VDA nel giorno
dell'inaugurazione - e presumo anche le attività successive, visto
che CSV Onlus ha dichiarato, e si preoccupa, di non far politica
all'interno di questo luogo di aggregazione - non aveva nessun
condizionamento politico e ideologico, quantomeno piuttosto una
connotazione di tipo partecipativo, in senso ampio, in merito al
contributo di ciascuno nella creazione di una comunità
solidale.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua
interessantissima introduzione rispetto alle attività e
all'inquadramento che l'Associazione in oggetto conduce.
Se ho ben capito la sua spiegazione - ma probabilmente ho dei
limiti -, se un'Associazione si produce in un'azione di cambiamento
politico e normativo evidente, ma all'interno delle sue attività
sociali annovera anche qualcosa di differente, allora si può
legittimamente ritenere che non faccia attività politica.
Facciamo un esempio: se il CSV (Coordinamento Solidarietà Valle
d'Aosta) domani mettesse fra i suoi obiettivi sociali il fatto che
bisogna cancellare l'autonomia dalla Valle d'Aosta e per questo si
ponesse l'idea di perseguire quest'obiettivo con un'iniziativa
politica e istituzionale e come soggetto di
lobbying
,
advocacy
e quanti altri inglesismi sono stati inseriti sul
sito di Arcigay, a lei andrebbe benissimo, perché, tanto, ha degli
altri obiettivi inseriti nelle sue politiche sociali.
Assessore, si rende conto dell'assurdità di tutto questo? O le
devo sottolineare ulteriormente quella che è una forzatura? Perché
io sapevo benissimo che, prima o poi, ci saremmo arrivati a questo
punto, ed è per questo Assessore - e di questo le do atto: di aver
osservato con attenzione le mie iniziative, non si è limitato a
leggere le risposte che le hanno fornito gli uffici, o forse gli
uffici che le hanno fornito le risposte hanno letto attentamente le
mie iniziative - che io ogni volta ho riportato le diciture che
sono sul sito, evidenziando che ci sono delle omissioni tra le due
parentesi quadre, ma evidenziando i pezzi nei quali si evidenzia la
finalità politica di quell'Associazione.
Così come lei ha osservato, in maniera attenta, da quello che mi
pare di cogliere dai suoi cenni, che io ho riportato dei pezzi, si
dimentica però di osservare - anche qui facendo una certa azione di
confusione - che non è sufficiente avere degli altri obiettivi per
dire: "Quell'Associazione non fa politica".
Partendo da quest'obiettivo, lei ha detto che le mie iniziative
prendono di mira un'Associazione. Ebbene, le mie iniziative non
prendono di mira nessuno, ma mirano a garantire la libertà, e la
libertà si garantisce impedendo che venga fatta della propaganda
negli spazi pubblici. Poi, ogni Associazione ha il diritto di
esistere, ha diritto di perseguire i suoi obiettivi sociali e di
comunicare, di fare quello che ritiene con i soldi suoi e a spese
sue e non a spese nostre.
Lei dice che l'Associazione ha risposto ad un bando e mi ha
elencato una serie di cose. Io non vorrei elevarla al grado di
"conte Mascetti", come ho fatto più volte con il collega Marzi, ma
in questo caso lei c'è andato molto vicino o, per lo meno, ci sono
andati molto vicino coloro che - lei è incolpevole in questo caso -
hanno elencato gli obiettivi che avrebbero raggiunto partecipando a
questo bando, che propone delle attività manuali di animazione di
giovani.
Io, da quelle che sono le proposizioni che hanno inserito in
questo bando (peraltro sono stati gli unici a partecipare e quindi
"hanno vinto facile", come si suol dire), ma da quello che lei ha
inserito, non ha chiarito che cosa hanno fatto: la percezione di
sé, la percezione degli altri... come se fosse
"antani per
due, e anche cappotto"; non è che è molto chiaro che cosa è stato
perseguito.
Io avrei voluto vedere e vorrei vedere - magari qualche
documentazione la recupererò - che cosa materialmente è stato fatto
perché un'Associazione di quel tipo, fa quel tipo di azioni,
propone quel tipo di azioni e sostiene quel tipo di azioni.
È bene che lei abbia ribadito (c'era scritto nella delibera e
anche nel bando) che quell'Associazione non farà parte della
gestione della Cittadella; ma, sul pericolo e sulla possibilità che
quest'Associazione possa inserirsi nuovamente in altri bandi per
portare delle iniziative all'interno di quella struttura -
iniziative che saranno politiche - noi vigileremo, glielo
assicuro.
