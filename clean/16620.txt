Classificazione
AMBIENTE
Inquinamento
ENERGIA


Resoconto integrale del dibattito dell'aula
Oggetto del Consiglio n. 3037 del 25 marzo 1998 - Resoconto
SEDUTA POMERIDIANA DEL 25 MARZO 1998
OGGETTO N. 3037/X Disegno di legge: "Norme in materia di
illuminazione esterna"
Articolo 1 (Finalità e campo di applicazione)
1. La presente legge ha per finalità:
a) il contenimento dell'inquinamento luminoso sul territorio
regionale;
b) la salvaguardia della fauna notturna e delle rotte migratorie
dell'avifauna dai fenomeni di inquinamento luminoso;
c) la tutela dei siti degli osservatori astronomici
professionali e non professionali, nonché delle zone loro
circostanti, dall'inquinamento luminoso.
2. Ai fini della presente legge, viene considerato inquinamento
luminoso ogni forma di irradiazione di luce artificiale al di fuori
delle aree a cui essa è funzionalmente dedicata ed in particolare
verso la volta celeste.
3. Sono esclusi dall'applicazione della presente legge tutti gli
impianti di entità modesta fino a cinque centri luminosi, in
ciascuno dei quali le sorgenti di luce non emettano un flusso
luminoso maggiore di 1.200 lumen; si intende per centro luminoso il
complesso costituito dall'apparecchio di illuminazione, dalle
lampade in esso installate e dagli eventuali ausiliari elettrici,
anche se non incorporati.
4. La disciplina stabilita dalla presente legge non si applica
altresì alle forze armate, ai corpi armati dello Stato, al Corpo
forestale valdostano, alla Protezione civile, ai servizi
antincendio, alle strutture aeroportuali, agli interventi di
soccorso, alle gallerie e sottopassi, alla segnaletica luminosa di
sicurezza.
Articolo 2 (Divieti ed obblighi)
1. Dalla data di entrata in vigore della presente legge è fatto
divieto di utilizzare, per l'illuminazione pubblica e privata, con
le eccezioni di cui all'articolo 4, fasci orientati dal basso verso
l'alto siano essi fissi, roteanti o comunque mobili.
2. Fino all'entrata in vigore della normativa tecnica di cui
all'articolo 3, tutti i centri luminosi, la cui progettazione sia
ancora da affidare o comunque non abbia superato la fase
preliminare, devono contenere entro il tre per cento, rispetto al
flusso luminoso emesso dalle lampade, il flusso luminoso che viene
inviato nell'emisfero superiore.
Articolo 3 (Norme tecniche)
1. Entro dodici mesi dall'emanazione delle norme dell'UNI e del
CEI che definiscono i requisiti di qualità dell'illuminazione
stradale e delle aree esterne in generale per la limitazione
dell'inquinamento luminoso, tutti gli impianti di illuminazione
esterna, di nuova realizzazione o in rifacimento, dovranno essere
adeguati a tale normativa tecnica.
Articolo 4 (Deroghe)
1. Non sono soggetti alle prescrizioni di cui agli articoli 2 e
3 gli impianti per le manifestazioni all'aperto con carattere di
temporaneità e provvisorietà, per i cantieri di lavoro, per
l'illuminazione di monumenti, edifici o siti monumentali tutelati
dalla normativa in materia di beni culturali e gli impianti
sportivi.
2. Il Presidente della Giunta regionale può, inoltre, consentire
deroghe per motivi di sorveglianza e per altre cause comunque
riconosciute di pubblica utilità.
Articolo 5 (Attestazione di conformità)
1. Alla fine dei lavori di esecuzione degli impianti di cui agli
articoli 2 e 3, l'installatore deve rilasciare al committente un
certificato di conformità degli stessi alla presente legge.
2. Il controllo del certificato di conformità dell'esecuzione
degli impianti di cui agli articoli 2 e 3 è affidato all'Agenzia
regionale per la protezione dell'ambiente (ARPA).
Articolo 6 (Monitoraggio)
1. Sono demandati all'ARPA:
a) la formulazione di pareri ed indicazioni su richiesta di enti
pubblici e privati;
b) la raccolta e l'esame della documentazione in merito
all'applicazione della presente legge.
Articolo 7 (Sanzioni)
1. Chiunque impieghi impianti e sorgenti di luce non rispondenti
ai criteri indicati negli articoli 2 e 3, qualora non modifichi gli
stessi entro quarantacinque giorni dall'invito formulato dagli
organi competenti, è sottoposto alla sanzione amministrativa da
lire 1.000.000 a lire 3.000.000.
2. Per l'applicazione delle sanzioni amministrative previste si
seguono le disposizioni della legge 24 novembre 1981, n. 689
(Modifiche al sistema penale).
3. L'ammontare delle sanzioni è iscritto nel capitolo 7700
(Proventi pene pecuniarie per contravvenzioni) della parte entrata
del bilancio di previsione della Regione per l'anno 1998 e nei
corrispondenti capitoli del bilancio di previsione per gli anni
successivi.
Articolo 8 (Oneri)
1. L'onere derivante dall'applicazione della presente legge,
valutato in lire 2.000.000 annue, grava sullo stanziamento già
iscritto al capitolo 67390 (Spese per la tutela ed il recupero
dell'ambiente, l'educazione, propaganda ed informazione del
settore) del bilancio di previsione della Regione per l'esercizio
finanziario 1998 e sul corrispondente capitolo degli esercizi
futuri.
Président La parole au rapporteur, Conseiller Florio.
Florio (PVA-cU) Si tratta di un semplice disegno di legge
relativo alla regolamentazione dell'illuminazione esterna notturna
che da più parti e da tempo è stata indicata come una delle fonti
di inquinamento dell'ambiente naturale nel quale viviamo.
Si tratta di un problema che è nato da prima all'interno di
ristretti campi scientifici e tecnici, soprattutto in relazione
all'osservazione astronomica - ricordo che questa Regione ha
intenzione di procedere alla costruzione di un osservatorio di
questo tipo in quel di Saint-Barthélemy -; la presenza
evidentemente di una diffusa illuminazione esterna notturna provoca
conseguenze di cattiva leggibilità dell'osservazione del cielo per
cui proprio dai problemi nati in questo settore era venuta
emergendo l'esigenza di giungere ad una regolamentazione delle
apparecchiature che devono essere impiegate in questo campo.
Successivamente la sensibilità del mondo scientifico verso
questo settore si è diffusa anche nei confronti dei fenomeni
migratori degli animali che sarebbero interessati dalla presenza di
questa fenomenologia di inquinamento.
Il disegno di legge è molto semplice e si riferisce ad una
minimale regolamentazione della tipologia delle apparecchiature
illuminotecniche da porre in opera, riconducendo - così è stato
deciso in Commissione diversamente dal testo che era stato
licenziato dalla Giunta - all'ARPA tutto il necessario monitoraggio
della questione.
Président La discussion générale est ouverte. La parole au
Conseiller Chiarello.
Chiarello (RC) Ritengo utile questa legge. Quando parliamo di
altre leggi in altri settori cerchiamo, come è stato per
l'urbanistica, di diminuire il numero delle leggi, invece questa è
una maniera di aumentare le leggi in questo campo. Queste norme,
secondo me, potevano essere contenute nel piano territoriale
paesistico in cui si metteva una norma anche per l'illuminazione
esterna, ritengo che sia un qualcosa in più da gestire per
l'Amministrazione e per i pubblici amministratori, già si è
ottenuto che fosse l'ARPA e non qualche altro gruppo costituito
all'occorrenza a controllare queste emissioni ed è già un passo
avanti, però ripeto che queste dovevano essere norme contenute nel
PTP.
Président S'il n'y a pas d'autres conseillers qui demandent la
parole, on passe à l'examen du projet de loi dans le texte
prédisposé par la IIIème Commission. On vote l'article 1er:
Présents, votants et favorables: 26
Président On vote l'article 2:
Présents, votants et favorables: 26
Président On vote l'article 3:
Présents, votants et favorables: 26
Président On vote l'article 4:
Présents, votants et favorables: 26
Président On vote l'article 5:
Présents, votants et favorables: 26
Président On vote l'article 6:
Présents, votants et favorables: 26
Président On vote l'article 7:
Présents, votants et favorables: 26
Président On vote l'article 8:
Présents, votants et favorables: 26
Président On vote la loi dans son ensemble:
Présents, votants et favorables: 24
Le Conseil approuve à l'unanimité.
