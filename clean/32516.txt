Classificazione
SPORT E TEMPO LIBERO
Sport invernali



Oggetto del Consiglio n. 1212 del 26 maggio 2010 - Resoconto
OGGETTO N. 1212/XIII - Interpellanza: "Regolamentazione, ai
sensi della legge regionale n. 4/2008, delle attività dei
pisteurs-secouristes".
Interpellanza
Sottolineato che l'attività di assistenza sulle piste da sci
non solo risponde ad una necessità di soccorso immediato e
qualificato ma riflette anche l'immagine turistica di una regione
attenta alla sicurezza e al benessere delle persone;
Ricordato che nel corso dell'adunanza consiliare del 21
ottobre 2009 è stata richiamata, in un ordine del giorno, la
necessità di dare applicazione all'articolo 12 della legge
regionale n. 4 del 13 marzo 2008, comma 2 lettera h), in merito
alla regolamentazione delle attività dei
pisteurs-secouristes;
Ricordato ancora che in quella occasione l'Assessore Lanièce
affermò che l'applicazione di quell'articolo era stato "dato come
obiettivo aziendale 2009";
Ritenuto opportuno rendere sempre più professionale
l'attività dei pisteurs-secouristes anche attraverso un facile ed
immediato segno di riconoscimento per tutti gli sciatori;
il sottoscritto Consigliere regionale
Interpella
la Giunta regionale per sapere:
1) se sono stati stipulati da parte dell'Azienda USL della
Valle d'Aosta gli accordi definiti dalla legge n. 4 del
2008;
2) se si intende dotare i pisteurs-secouristes di una divisa
per la loro immediata riconoscibilità.
F.to: Rigo
Président
- La parole au Conseiller Rigo.
Rigo (PD)
- Grazie, Presidente.
In questi ultimi mesi, dalla fine dell'anno scorso ad oggi, il
Consiglio regionale è stato chiamato a discutere sull'introduzione
di nuove normative che avevano la finalità di disciplinare meglio
il lavoro di alcune figure e di alcune professioni che operano nel
campo del turismo e dello sport. Diversi provvedimenti il cui scopo
era quello di dare sistematicità e chiarezza anche a diverse figure
presenti sulle piste di sci, operazione che aveva l'obiettivo di
offrire all'immagine turistica della nostra Regione un valore
aggiunto rappresentato da un sinergico sistema di sicurezza e di
attenzione per tutti gli appassionati degli sport della neve.
Più volte siamo intervenuti sulle disposizioni inerenti alla
gestione della figura del
pisteur-secouriste
; ci torniamo
oggi con una specifica interpellanza, perché vogliamo sapere
dall'Assessore competente se si è ottemperato finalmente a quanto
prescritto da una legge regionale e non da una nostra volontà. Nel
corso della seduta del 21 ottobre 2009, uno specifico ordine del
giorno impegnava il Governo regionale - cito -
"a sollecitare
l'azienda USL della Valle d'Aosta a dare applicazione all'articolo
12 della legge regionale n. 4/2008 comma 2, lett. h), stipulando,
entro il 2009, gli opportuni accordi in materia di primo
soccorso."
L'articolo in questione si riferisce ad uno degli
adempimenti di competenza dell'Azienda atti a disciplinare le
modalità di funzionamento del sistema regionale di emergenza e
urgenza sanitaria.
"In particolare, entro quattro mesi dalla
data di entrata in vigore della presente legge, (datata 13 marzo
2008), l'Azienda USL stipula appositi accordi per regolamentare le
modalità della collaborazione in materia di primo soccorso in
ambito montano con il Soccorso alpino valdostano e le società che
gestiscono i comprensori sciistici per quanto riguarda i
pisteurs-secouristes"
così recita l'articolo prima citato.
L'ordine del giorno non venne approvato dall'Assemblea, ma
l'Assessore Lanièce informò che l'impegno richiesto nell'ordine del
giorno era già stato formalizzato - sono andato a leggere i
resoconti - come obiettivo aziendale per il 2009. Vorrei quindi
conoscere oggi gli sviluppi e i tempi per la concretizzazione dello
stesso, che - ripeto - è una disposizione di una legge
regionale.
Per rimanere in tema vorrei sapere l'orientamento del Governo
regionale in merito alla proposta che ho letto di dotare questi
pisteurs-secouristes di una divisa, direi meglio di un
riconoscimento, di un indumento specifico che li possa rendere
immediatamente riconoscibili dalle persone comuni. Tutto ciò per
facilitare gli interventi di queste figure non solo nelle
situazioni in cui si richiede la loro opera professionale, ma anche
per ottenere informazioni di carattere generale, per esempio quelle
sulle condizioni di quella pista o delle piste. Ho saputo che
durante i giochi mondiali militari questa operazione è stata
sperimentata e vorrei conoscerne il giudizio ed il risultato. Non
so quale potrebbe essere il costo dell'operazione, è fuori dubbio
però l'innegabile vantaggio per la nostra immagine turistica e
anche per una maggiore prontezza nei soccorsi da parte degli stessi
operatori. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Risponderò io a
entrambi i quesiti, il primo su indicazione del collega
Lanièce.
"Se sono stati stipulati da parte dell'Azienda USL della
Valle d'Aosta gli accordi definiti dalla legge n. 4 del 2008"
:
innanzitutto occorre precisare che le affermazioni riferite nelle
premesse all'adunanza consiliare del 21 ottobre 2009 sono state
esplicitate nel corso della discussione in merito al disegno di
legge di modifica della legge regionale n. 2/1997. In
quell'occasione si è parlato dell'applicazione da parte dell'USL
del disposto dell'articolo 12 della legge regionale n. 4/2008 nel
suo complesso, non solo del comma 2 della lett. h), e che a tale
articolo complessivo fa riferimento l'obiettivo regionale
assegnato, quindi l'obiettivo di cui ha parlato anche lei
nell'introduzione è nel complesso, non solo nel comma 2 lett.
h).
I
pisteurs
sono formati con corsi periodici che prevedono
anche dei
retraining
dell'Assessorato del turismo e nella
loro formazione vi è una parte sanitaria di primo soccorso, che
comprende corsi certificati e riconosciuti a livello nazionale ed
internazionale, come il BLSD tenuti da enti terzi rispetto
all'azienda USL, ai quali la stessa azienda USL si rivolge per i
propri dipendenti, e una parte teorico-pratica di primo soccorso
sul campo. Questi corsi, pur non formalmente concordati con l'USL,
sono organizzati secondo standard nazionali. I
pisteurs
perciò sono adeguatamente preparati ad affrontare con il primo
soccorso le patologie acute, traumatiche e non traumatiche, che
possono verificarsi all'interno dei comprensori sciistici.
Gli accordi fra i
pisteurs
e l'azienda USL non
riguarderebbero la formazione già esperita dall'Assessorato del
turismo, ma l'organizzazione dei rapporti fra enti che esiste in
forma consolidata da anni, anche se non sancita da protocolli
formali. In questo senso è in atto da molti anni, con protocolli di
tipo operativo che definiscono l'ambito di competenza dei
pisteurs
con metodiche che l'esperienza ha validato, il loro
inserimento fattivo nel sistema radiosoccorso, con chiamata diretta
da parte dei
pisteurs
alla Centrale unica di soccorso, ove
la chiamata viene processata per invio del mezzo più idoneo:
ambulanza, elicottero, trasporto presso il centro traumatologico
più vicino. In tal senso il
pisteur
è il primo anello della
catena di soccorso dei comprensori sciistici ed è inserito a pieno
titolo nel sistema territoriale di soccorso. Un protocollo
d'intesa, pur auspicabile e sicuramente da dirigere nel prossimo
futuro, non apporterebbe alcuna modifica alla realtà esistente, ma
sancirebbe solo uno stato di fatto. Inoltre la recente legge sul
trasporto sanitario ha ulteriormente riconosciuto le
caratteristiche di buona formazione in primo soccorso dei
pisteurs
, prevedendo che possono guidare i mezzi idonei al
trasporto di infortunati nei tragitti dai comprensori sciistici ai
centri traumatologici: ciò non sarebbe possibile se non ci fosse, a
monte, il riconoscimento di una valida preparazione di
soccorso.
Per quel che è della seconda domanda, che riguarda la legge
specifica dei
pisteurs
, l'organizzazione delle figure dei
pisteurs-secouristes
di competenza del nostro Assessorato è
disciplinata dalla legge n. 2/1997. In occasione di recenti
confronti sulla materia le parti interessate hanno convenuto sulla
non ammissibilità della richiesta di dotare di una divisa i
pisteurs-secouristes
in quanto essi, essendo dipendenti
delle società che gestiscono gli impianti, devono indossare le
divise delle società stesse. Già a partire dalla stagione invernale
2009-2010 le società degli impianti a fune in modo indipendente
hanno reso individuabili i
pisteurs
, alcune società con
pettorine fluorescenti, altre mediante distintivi. Per il futuro
l'AVIF, con lettera dell'11 maggio, ha comunicato alle strutture
competenti di aver provveduto a realizzare il distintivo di
riconoscimento che dal prossimo esercizio invernale sarà in
dotazione al personale che presterà servizio di soccorso sulle
piste di sci, sia di discesa che di fondo, in modo da dare
attuazione in modo uniforme su tutto il territorio regionale
all'articolo 9 bis della legge n. 97. Questi sono i distintivi che
mi sono stati trasmessi, che sono l'accordo di tutte le società di
impianti a fune.
Président
- La parole au Conseiller Rigo.
Rigo (PD)
- Ringrazio l'Assessore Marguerettaz per le
informazioni che ci ha dato. Avevo posto due domande molto precise
e molto chiare: nel mio intervento e anche nell'interpellanza non
traspare minimamente che abbia detto che i
pisteurs-secouristes
non sono preparati ad affrontare il
soccorso, l'emergenza... non l'ho detto! Così come conosciamo i
corsi di formazione che vengono predisposti appositamente per i
pisteurs-secouristes
, c'è una delibera del 7 maggio 2010 che
abbiamo letto, quindi conosciamo le attività in corso.
Quello che avevamo chiesto è se è stata ottemperata o quando
sarà ottemperata una disposizione precisa di una legge regionale:
al di là che l'interessamento riguardi ovviamente la funzionalità
di tutto l'articolo e non solo di un comma di quell'articolo, ci
chiedevamo quando questo sarà possibile. L'Assessore non ce lo ha
detto, ma la nostra preoccupazione non è tanto per quanto riguarda
la non formazione o altre cose che l'Assessore ci ha detto; la
nostra preoccupazione riguarda il fatto che il soccorso sanitario è
esplicitamente dettato da norme nazionali che riguardano l'attività
dell'Azienda USL. Quindi, per poter far sì che i
pisteurs
possano continuare a fare il servizio che stanno svolgendo adesso,
occorre questa autorizzazione, questo accordo preventivo; ne va
anche per quanto riguarda l'assicurazione, il modo dell'intervento,
la copertura di questo intervento. Credo che questo sia necessario,
vorrei sapere quando questo sarà ottemperato ad una legge del 2008,
la Regione, l'Azienda USL, c'è scritto in legge, quindi non è una
chiacchiera, è una precisa disposizione di una legge regionale:
entro 4 mesi.
La seconda domanda era non tanto rispetto ad un'ulteriore divisa
delle persone che in qualche maniera sono competenti per quanto
riguarda i comprensori sciistici; pensavo che, per quanto riguarda
l'attività di queste figure professionali, distinguerle anche
attraverso un distintivo potrebbe essere utile per gli sportivi,
per chi pratica lo sport dello sci e anche per l'attività precisa
di pronto intervento che questi soggetti sono professionalmente
preparati ad affrontare. Mi si dice che quest'anno ci sarà questo
distintivo, è un passo avanti, ma non so quanto visibile alle
persone comuni.
