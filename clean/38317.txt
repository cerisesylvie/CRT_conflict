Classificazione
TRASPORTI E VIABILITÀ
Aeroporti



Oggetto del Consiglio n. 1875 del 9 marzo 2016 - Resoconto
OGGETTO N. 1875/XIV - Interpellanza: "Situazione dei
contenziosi in atto con la società AVDA in merito all'ampliamento
dell'aeroporto regionale".
Follien (Presidente) -
Punto n. 22 dell'ordine del
giorno. Per l'illustrazione, la parola al Consigliere Bertin.
Bertin (ALPE) -
Torniamo con questa interpellanza
sull'annosa e triste vicenda dell'aeroporto Corrado Gex di
Saint-Christophe. Per questo aeroporto, lo ricordiamo ogni volta,
si sono spese cifre ingenti e rimane ancora da finire. Ultimamente
abbiamo avuto diverse novità - anche recentemente in questa
settimana - successive alla presentazione di questa
interpellanza.
Oltre ai notevoli investimenti fatti in precedenza, ultimamente
c'è stata, ad esempio, da parte dell'Ediltevere, società che aveva
iniziato i lavori di allungamento della pista, una richiesta ad
AVDA - che poi naturalmente è ricaduta sulla Regione - di altri 2
milioni di euro per i lavori di ampliamento dell'aeroporto. Lavori
di ampliamento che continuano a non essere terminati, e sappiamo
già che poi alla fine di questi lavori, l'utilizzo della struttura
non potrà essere rispettosa dell'idea che stava dietro quel
progetto, per ovvie ragioni, perché non c'è un bacino sufficiente e
perché, come dimostrato dal tempo, l'idea di ampliare l'aeroporto è
stata un'idea sbagliata. Non vi erano i presupposti per farlo,
pertanto certamente non sarà utilizzato. Rimangono però da finire i
lavori.
Ultimamente, tra l'altro, in una di queste vicende giudiziarie
legate al procedimento penale dinanzi al tribunale di Genova,
riferito alla distrazione di fondi regionali da parte di AVDA - nel
senso che i soldi erano stati dati per fare una cosa, e AVDA li ha
utilizzati per fare altro - vi è stata una richiesta di
patteggiamento da parte di Costantino e una proposta risarcitoria,
che è stata recentemente approvata dalla Giunta regionale. Non
entrerò nel merito dell'approvazione di questa proposta
risarcitoria, ma quello che mi interessava era capire che effetti
avesse questa proposta rispetto alle altre vicende giudiziarie
legate alla gestione dell'aeroporto e, in particolare, per quanto
riguarda il procedimento di revoca della convenzione, ammesso che
poi ne abbia di conseguenze rispetto a questa vicenda.
Tra l'altro, proprio questa settimana il Tar è intervenuto per
quanto riguarda gli amministratori, e sono stati sostituiti.
Torniamo ai lavori, volevamo sapere quanta parte del progetto di
ampliamento dell'aeroporto sia stata realizzata e quanto rimanga
ancora da realizzare. Sappiamo dell'aerostazione. Quali siano i
tempi stimati per il completamento dei lavori e i relativi costi,
e, una volta finito questo ampliamento, quali siano gli
intendimenti da parte dell'Amministrazione regionale. Per finire,
quali siano le valutazioni del Governo regionale in merito alle
richieste avanzate dalla società Ediltevere riguardo a quei
lavori.
Presidente -
La parola all'Assessore Marguerettaz.
Marguerettaz (UV) -
Rispetto alla prima domanda, il
master plan
del 2004, il piano di sviluppo aeroportuale
individuava tra gli obiettivi fondamentali quello di incrementare
la sicurezza operativa (
safety and security
) e la capacità
di traffico, in modo da rendere lo scalo un motore per lo sviluppo
socioeconomico dell'area, e un valido supporto alla valorizzazione
della vocazione turistica della regione. Sulla base dei punti
deboli allora rilevati per lo scalo regionale, il
master
plan
prevedeva i seguenti principali interventi per lo sviluppo
dell'aeroporto: "il prolungamento della pista di volo da 1.246 a
1.499 metri, adeguamento dei sistemi di radioassistenza e di
ausilio alla navigazione, impianti luci pista e piazzali, radar,
luci ostacoli, eccetera, completamento e adeguamento delle
recinzioni perimetrali e abbassamento di alcuni ostacoli
artificiali e naturali delle direzioni di decollo e atterraggio,
modifica della viabilità esterna lungo la principale arteria di
accesso dell'aerostazione alla statale 26 a nord e della strada
regionale 19 ad ovest, ricollocazione degli
hangar
dedicati
al volo sportivo, punto
e
ed
f
la realizzazione di un
nuovo
terminal
passeggeri con annessi parcheggi per
aeromobili".
Ho fatto questo elenco, che sono i punti che vanno dalla a) alla
f) per dire che i quattro primi punti dalla a) alla d), per un
investimento complessivo di circa 17 milioni, sono fatti e
terminati. L'intervento f) quello del nuovo terminal e annessa
viabilità, è attualmente sospeso con un avanzamento al 50 percento
circa corrispondente ad un investimento per circa 5 milioni. Per il
suo completamento è previsto un costo di circa 6,5 milioni, a
fronte di circa nove mesi per l'affido, l'elaborazione e
l'approvazione dell'aggiornamento del progetto esecutivo, sei mesi
per l'appalto e circa quindici mesi per i lavori. Il punto e)
quello della ricollocazione degli
hangar
dedicati al volo
sportivo, l'intervento per il quale non sono mai state avviate le
procedure per l'affido della progettazione, dopo che il Consiglio
regionale con una risoluzione già approvata nel 2012, ha indicato
di individuare una nuova sede in località Maladière. In questo
caso, la stima dei lavori ammonterebbe a circa 2 milioni per la
realizzazione dell'opera, si possono stimare 3,5 anni dall'avvio
della progettazione.
Risulta ovviamente sospesa la realizzazione di un ricovero per i
mezzi di rampa dell'attuale sede del magazzino adiacente al nuovo
terminal
che il Comune di Saint-Christophe utilizza per
ricoverare mezzi e attrezzature, materiali invernali, attività che
si dovrebbero spostare in altra località sul territorio comunale.
Il costo stimato ammonta a circa 1,2 milioni. Per la realizzazione
dell'opera si possono prevedere circa due anni dall'avvio delle
progettazioni. Quindi, in estrema sintesi, direi che di tutte le
attività previste e preventivate, quella della realizzazione del
nuovo terminal è quella che ad oggi è realizzata al 50
percento.
"Quali siano gli intendimenti relativi all'ampliamento
dell'aeroporto della restante parte da realizzare", è intendimento
della Regione dare attuazione a quanto previsto dalla risoluzione
del Consiglio del 9 aprile 2015, che prevede di procedere
all'aggiornamento del
master plan
del 2004, rivedendo gli
obiettivi strategici per valorizzare gli investimenti fatti e la
vocazione turistica dello scalo. Di questo abbiamo già ampiamente
parlato, e quindi prossimamente - dopo il tentativo di utilizzare
AVDA, tentativo che è già stato valutato in questa sede - sarà
adottata una delibera per selezionare dei professionisti da
invitare a una gara per rivedere il master plan. Quindi non ci
ritorno.
Rispetto agli interventi, la Regione intende limitarsi a
completare i lavori dell'aerostazione al momento fermi al 50
percento, in ottemperanza agli impegni vincolanti assunti con la
sottoscrizione del relativo APQ (Accordo di Programma Quadro) che,
come avrà avuto modo di vedere con la delibera del 26 febbraio
2016, dopo aver preso atto che l'ipotesi di procedere attraverso
due lotti successivi, in modo da coordinarsi con l'attività di
aggiornamento del master plan che avevamo stabilito con delibera
del 2014, non ha trovato l'accoglimento da parte degli altri
sottoscrittori, ovvero di ENAC e gli organi ministeriali
competenti, per cui si è dovuto procedere in un'unica soluzione. Il
Governo regionale ritiene che ogni altra azione, oltre al
completamento dell'aerostazione, debba essere differita a quando
sarà completato l'aggiornamento del master plan, in modo da poter
definire gli eventuali interventi che saranno necessari sulla base
di un quadro e di uno scenario aggiornati.
Il punto n. 3, "quali sono le conseguenze dell'approvazione
della proposta risarcitoria", mi pare che non ci siano delle
conseguenze sul procedimento di revoca, nel senso che questa è
un'operazione dove qualcuno ha restituito la malversazione e ha
indennizzato l'Amministrazione regionale. Tutto questo era
finalizzato a chiedere un patteggiamento, credo sia cronaca che è
stata ampiamente scritta sui giornali; il patteggiamento
sembrerebbe non essere stato accolto dal tribunale di Genova, che
ha proceduto al rinvio a giudizio. Per cui, da questo punto di
vista, le azioni che riguardano la restituzione sono radicate nel
procedimento penale, il procedimento di revoca è un procedimento
che sicuramente si fonda anche sulle attività del procedimento
penale, ma ha una sua natura e una sua autonomia.
Il punto n. 4, "quali siano le valutazioni del Governo regionale
in merito alle richieste avanzate dalla società Ediltevere e dei
conseguenti riflessi sui rapporti con AVDA", la causa risale al
2010, attiene alla vicenda delle riserve iscritte da Ediltevere
nella contabilità dei lavori per l'allungamento della pista
dell'aeroporto Corrado Gex, realizzati nell'anno 2009/10, in forza
di un appalto bandito da AVDA nella sua qualità di concessionario
dell'aeroporto. La Regione era stata chiamata in causa da AVDA
(stazione appaltante), la quale a sua volta ha chiamato in causa il
progettista e la direzione lavori ad essa nominata, in manleva
quale finanziatore delle opere e proprietario dello scalo.
Per il caso di accoglimento delle richieste di Ediltevere, la
Regione a sua volta ha anch'essa provveduto alla chiamata in causa
dei progettisti da essa nominati e dalla direzione lavori, per
essere da loro manlevati e garantiti nella denegata ipotesi di
accoglimento della domanda di manleva di AVDA. È stata infine
chiamata in garanzia l'assicurazione. Il tribunale di Aosta ha
disposto una prima consulenza tecnica relativa ad alcune delle
riserve, ritardo dei lavori per illegittimità della sospensione
degli stessi, dovuta a condizioni meteorologiche inclementi, che si
è conclusa con un elaborato peritale che riteneva sostanzialmente
fondate le esigenze di sospensione. Quindi direi che non ha accolto
questa tesi da parte dell'Ediltevere. Dopo la precisazione delle
conclusioni e la relazione conclusionale e repliche, il tribunale
ha disposto nuova istruttoria avente ad oggetto le restanti
riserve. Le operazioni sono state interrotte dal fallimento della
società Ediltevere, il cui curatore ha infine riassunto la causa,
cui si sono opposte le parti convenute terze chiamate. L'udienza
per la prosecuzione della causa e il giuramento del Ctu rispetto al
nuovo quesito peritale è fissata per il 10 marzo, quindi domani, la
prosecuzione della causa non impone valutazioni particolari in
ordine ai rapporti con AVDA.
Presidente -
Per la replica, la parola al Consigliere
Bertin.
Bertin (ALPE) -
Bisogna dire che l'
incipit
del suo
intervento ha veramente un effetto comico, se l'obiettivo era
quello di far crescere l'economia del luogo e supportare il
turismo, se l'ampliamento deve servire a questo, veramente
l'obiettivo non è stato raggiunto. E mi sembra palese, visto che in
questi dodici anni in seguito alla decisione di ampliamento i
risultati sono stati disastrosi. Anzi, non soltanto non vi è stato
uno sviluppo economico e turistico, ma al contrario vi è stata una
significativa diminuzione del turismo che la struttura portava in
relazione al volo a vela. Tant'è che di voli ce ne sono stati
pochissimi, al di là delle fantascientifiche previsioni del
master plan
votato con entusiasmo nel 2004 da questo
Consiglio.
Di
charter
non ce ne sono stati nel 2015, faccio
l'esempio del 2015, ma vale anche per gli anni precedenti: zero
charter
, 41 voli aerotaxi con 75 passeggeri, un'ottantina di
voli di Stato, per lo più quelli legati ai voli dell'allora
Presidente del Consiglio Renzi, e anche lì passeggeri pochissimi. E
via dicendo, sostanzialmente un disastro.
Evidentemente il suo incipit, se confrontato alla realtà dei
fatti, non può che essere comico per un certo aspetto, tragico per
altri, perché in questo intervento si sono spese delle somme
grandissime per un'idea - come ripeto spesso - folle e megalomane
che è costata troppo a questa comunità. L'unica possibilità per
l'aeroporto di Aosta si sapeva, e si sa, era la vocazione sportiva
e turistica che non necessitava di interventi di tale portata, lo
ripeto da tempo.
Bisogna al più presto tornare a quell'aeroporto piccolo e di
montagna. Un anno fa il Consiglio regionale ha approvato una
risoluzione che andava in quel senso, ma dopo un anno niente ancora
è stato fatto. Siamo ancora al Consiglio regionale dell'anno
scorso. Ma l'emorragia di soldi pubblici continua. Ogni anno
paghiamo 2 milioni per la convenzione, c'è tutto il servizio
sicurezza che costa moltissimo, eccetera, eccetera. L'emorragia di
soldi e di denaro pubblico è continua, un danno per le casse
regionali notevole, e bisogna agire al più presto. Ma a un anno
dalla data del Consiglio regionale nel quale si invertiva la
situazione, niente è ancora stato fatto. Prima si è affidata ad
AVDA, in pieno conflitto di interessi, la realizzazione del nuovo
master plan, già avevo sollevato la questione che mi pareva
sconcertante affidare a chi gestisce la struttura lo strumento col
quale si decide quale sarà l'avvenire di questa struttura. Oggi
finalmente ci ha detto che si farà a breve. Speriamo, perché è un
anno che non fate niente, ed è scandaloso che non si sia fatto
niente, quando l'emorragia di soldi pubblici dall'aeroporto è
continua. Spendiamo poco meno di 10 mila euro al giorno per quella
struttura, indipendentemente dal fatto che ci siano aerei o no.
Tanto non ci sono aerei, non c'è niente. E ogni giorno spendiamo
una cifra del genere. Bisogna agire al più presto.
Finalmente ci dice che dopo il tentativo di AVDA, già di per sé
a mio avviso sbagliato, finalmente affiderete il lavoro di
realizzazione del master plan. Ma bisogna fare in fretta, tutto
dovrà essere subordinato, i lavori che seguiranno, a questo nuovo
master plan. Bisogna fermare anche gli investimenti in questa
struttura che tanto non avranno futuro.
Per quello che riguarda le vicende giudiziarie, mi fa piacere
che non ci sia interferenza tra la revoca della convenzione e
l'accettazione della proposta risarcitoria, che le due cose siano
separate, anche perché non avrei voluto che, per prendere qualche
soldo, poi ci saremmo dovuti tenere questa convenzione trentennale
che è un danno assoluto per la nostra Regione, che va al più
presto, se possibile, fatta saltare.
Presidente -
Il punto n. 23 viene rinviato al prossimo
Consiglio, il punto n. 24 verrà trattato congiuntamente al punto n.
35, al punto n. 35 dell'ordine del giorno.
