Classificazione
ISTRUZIONE PUBBLICA
Personale docente e non docente



Oggetto del Consiglio n. 373 del 24 febbraio 2021 - Resoconto
OGGETTO N. 373/XVI - Interpellanza: "Risoluzione della
problematica del reclutamento del personale docente ed educativo
delle istituzioni scolastiche".
Bertin (Presidente) -
Punto n. 22 dell'ordine del giorno.
Per l'illustrazione, ha chiesto la parola il consigliere Carrel, a
cui cedo la parola.
Carrel (PA) -
Torniamo su un tema che abbiamo iniziato a
trattare ormai 2-3 mesi fa, il secondo Consiglio il 4 e 5 di
novembre avevamo portato all'attenzione dell'Assessore e dell'Aula
questo tema e dobbiamo dire che sono stati fatti dei passi avanti
in quanto la delibera n. 1341 ha di fatto istituito un tavolo di
lavoro, di cui hanno fatto parte il Sovrintendente agli Studi, il
Dirigente della struttura del personale scolastico, il Coordinatore
del Dipartimento legislativo e aiuti di Stato e l'Avvocato
dirigente più il professore Boggero, che aveva fatto un parere
pro veritate
che avevo già citato e su cui abbiamo già avuto
modo di analizzare e fare capire le nostre idee.
L'obiettivo di questo tavolo di lavoro - lo prendo dal testo
della delibera - era di "effettuare degli approfondimenti
giuridico-normativi sulle particolarità dell'ordinamento scolastico
regionale e sulle competenze regionali in materia di reclutamento
del personale scolastico". Abbiamo già parlato delle varie
necessità che la nostra istruzione ha, sicuramente anche quella di
stabilizzare gli insegnanti, che non è sicuramente un aspetto
secondario, e delle difficoltà di far combaciare le esigenze
dell'istruzione valdostana con le necessità a livello nazionale.
Volevamo quindi appunto capire come era andato questo tavolo di
lavoro, visto che si è concluso o, meglio, doveva concludersi da
delibera entro il 15 febbraio, volevamo un piccolo resoconto su
quanto è stato fatto e quanto è stato deciso. Questa, di fatto, era
la prima domanda.
Abbiamo visto dai mezzi di stampa che l'Assessore ha già avuto
modo di incontrare il neo ministro Bianchi e appunto in questo
incontro l'Assessore ha posto l'accento sulle particolarità delle
scuole di montagna, traendo spunto anche dall'Ansa che è uscita, e
capisco l'intenzione del Governo regionale: quella di procedere a
una norma di attuazione dello Statuto, questo è quanto ho capito, e
di cui chiedo lumi all'Assessore, dall'Ansa.
Ovviamente cosa significa una norma di attuazione dello Statuto?
Lo dico più che altro per chi ci ascolta. Un percorso abbastanza
lungo, in quanto abbiamo bisogno di nominare noi, come Regione, la
Commissione paritetica, lo Stato appunto gli altri tre membri della
Commissione paritetica, bisogna lavorare in Commissione paritetica,
bisogna fare approvare la legge a livello ministeriale, poi il
Consiglio deve approvare la legge e poi, infine, il Consiglio dei
ministri, quindi un iter che sicuramente si protrarrà nel tempo.
Quello che noi avevamo proposto già il 4 e il 5 di novembre - e su
cui chiedo se vi è stata fatta una verifica di fattibilità - era
appunto, vista l'esigenza anche sanitaria, viste le problematiche
sanitarie, la previsione di un concorso
ad hoc
in questo
periodo proprio a livello regionale.
Con il secondo quesito vogliamo quindi appunto chiedere quale
sia l'intenzione dell'Amministrazione in merito alla problematica
del reclutamento del personale docente ed educativo: educativo
anche perché, come abbiamo già più volte sottolineato, ma lo
ripeto, gli educatori dei convitti di fatto non hanno più un
concorso da vent'anni, eppure in Valle d'Aosta abbiamo bisogno di
assumere degli educatori. Questo quindi è uno dei problemi, forse
quello più impattante e più comodo da comunicare per far capire i
problemi dell'istruzione a chi ci ascolta.
L'ultimo quesito invece riguarda le graduatorie su cui avevo già
fatto un'altra iniziativa consiliare, forse era un'interrogazione.
Ricordo che il Ministero ha dato le linee guida per aprire le
graduatorie provinciali, per noi regionali, il 10 di luglio del
2020 e questo ovviamente ha spiazzato il nostro Assessorato, la
Soprintendenza in quanto ovviamente non poteva procedere alla
creazione di una nuova piattaforma, perché noi abbiamo dovuto
creare una nuova piattaforma, ma, rileggendo un po' la sua risposta
alla mia interpellanza, lei aveva appunto detto che sperava di non
essere smentito e quindi cerco di controllare un po' lo
status
quo
dei lavori e cerco di chiederle come stanno andando avanti
i lavori di formazione di questa piattaforma proprio per verificare
che non ci siano problemi e per non avere sorprese poi in
estate.
In ultimo, sempre in merito alla graduatoria, leggendo il
decreto del 10 luglio del 2020 del ministro Azzolina, vi è scritto
da più parti, e prendo, ad esempio, la lettera b) del comma 5
all'articolo 3: "la seconda fascia è costituita dagli studenti che
nell'anno accademico 2019/2020 risultano iscritti al terzo, quarto,
quinto anno del corso di laurea di scienze di formazione primaria,
avendo assolto rispettivamente almeno 150-200 CFU entro il termine
della presentazione dell'istanza". Idem vale per il comma 7, sempre
lettera b), in cui si dice che "la seconda fascia è costituita dai
soggetti privi del relativo titolo di specializzazione che, entro
l'anno scolastico 2019/2020, abbiano maturato tre annualità di
insegnamento sul posto di sostegno nel relativo grado e che siano
in possesso di alcuni requisiti", che poi elenca di seguito.
Ovviamente noi non abbiamo riaperto come nelle altre province le
graduatorie in agosto del 2020, le riapriremo in estate 2021,
quello che vogliamo chiedere è che questi requisiti, cioè il
possesso di questi requisiti viene verificato nell'anno scolastico
2020/2021, quindi anch'esso viene slittato, oppure viene mantenuto
quanto previsto a livello ministeriale 2019/2020? Mi auguro che
possa essere slittato in quanto sennò i neolaureati anche
dell'Università della Valle d'Aosta in cui tanto investiamo
rimarrebbero ovviamente fuori da questo aggiornamento, cioè avremmo
perso un anno di tempo senza dare la possibilità a chi si è
laureato nell'ultimo anno di poter accedere a queste
graduatorie.
Presidente -
Per la risposta, ha chiesto la parola
l'assessore Caveri, ne ha facoltà.
Caveri (VdA Unie) -
Allora, la commissione, come da
mandato, ha compiuto entro il 15 febbraio gli approfondimenti
normativi che erano stati richiesti e ha trasmesso la relazione
conclusiva dei lavori che le farò avere nella sua estensione,
adesso mi limito a una sintesi.
Io stesso ho partecipato ad alcuni passaggi: ad esempio, a
un'illuminante audizione con la Provincia di Trento, che, dal punto
di vista comparativo, è utile, abbiamo scoperto, ad esempio, che
loro applicano al momento
in toto
i concorsi su base
nazionale, quindi fanno esattamente come facciamo noi in questo
momento; abbiamo avuto un'ora di dialogo con una funzionaria, ma ci
tornerò. Per chi si occupa dello Statuto e della sua applicazione è
stato comunque un esercizio interessante. L'analisi della
commissione era incentrata su due aspetti: il primo relativo alla
competenza sullo stato giuridico ed economico del personale e il
secondo sulla competenza, sull'abilitazione delle professioni,
considerato che, per essere assunto in ruolo come docente, ci vuole
l'abilitazione all'insegnamento. La commissione è pervenuta alla
conclusione che il potere della Regione di disciplinare procedure
di reclutamento del personale docente ed educativo, che appartiene
ai ruoli regionali e conseguentemente la possibilità di bandire
concorsi e predisporre autonomamente le prove per il reclutamento
dei docenti non trovi sufficiente fondamento nell'attuale quadro di
competenze e di norme di riferimento, benché esso non sia in
maniera univoca interpretabile come preclusivo di tale potere, ma
si ritiene comunque che ci vogliano delle norme di attuazione, una
norma di attuazione specifica quale strumento più adatto per
precisare e per codificare in maniera definitiva le competenze in
materia di stato giuridico e anche di conseguenza di reclutamento
del personale docente ed educativo che appartiene ai ruoli
regionali. La stessa commissione ritiene che lo strumento della
norma di attuazione sia dunque, proprio per sua natura pattizia e
per le finalità di adattamento alle specificità della Regione, lo
strumento idoneo per avviare una revisione complessiva della
disciplina in questione. La commissione evidenzia anche come ogni
eventuale adattamento dovrà essere preceduto da una valutazione
dell'impatto organizzativo delle nuove disposizioni, e ne parlerò
in dettaglio un po' più avanti.
Per quanto riguarda la seconda domanda sulla questione del
reclutamento, come già ricordato sempre in quest'aula, sono in
corso di svolgimento alcune procedure concorsuali bandite nel 2020,
che sono un concorso straordinario per la scuola secondaria, posti
comuni e di sostegno, un concorso ordinario per la scuola
secondaria, posti comuni e di sostegno, e un concorso ordinario per
la scuola primaria, posti comuni e di sostegno, e una procedura
straordinaria per l'accesso ai percorsi di abilitazione nella
scuola secondaria. Si tratta di procedure concorsuali alle quali la
nostra amministrazione scolastica ha destinato i posti vacanti
della dotazione organica regionale tenuto anche conto di quelli che
si potrebbero rendere vacanti nel prossimo triennio scolastico,
quindi 2020/2021, 2021/2022, 2022/2023. Purtroppo la pandemia ha
determinato un rallentamento nello svolgimento dei concorsi,
compresi quelli della scuola. Le prove scritte del concorso
straordinario iniziate in autunno sono poi state sospese e di
recente sono riprese, si sono appena concluse, il 19 febbraio; con
riguardo ai concorsi ordinari e alla procedura straordinaria di
abilitazione, si è in attesa della pianificazione da parte del
Ministero dell'istruzione. Alla conclusione di questi concorsi i
posti vacanti potranno essere coperti con le assunzioni in ruolo,
sempre che nelle graduatorie di merito vi sia un numero di
candidati sufficienti, e dovrebbe ridursi considerevolmente il
numero dei cosiddetti "precari stabilizzabili". Io la scorsa volta,
ricorderà Consigliere Carrel, avevo fatto un distinguo fra quella
parte organica di persone che non sono dei precari ma sono delle
persone che vanno a sostituire degli insegnanti che siano in
maternità, piuttosto che in
part-time
.
Resta la problematica del personale educativo del Convitto
Federico Chabod, in quanto, come lei ha ricordato, sono decine di
anni, vent'anni che non c'è stato un concorso a livello nazionale e
devo dire che anche su questo la commissione ritiene che la Regione
non possa bandire autonomamente. Io so che c'è stato un intervento
al Senato ambiguo dell'ex ministro Azzolina che diceva che forse si
poteva fare, ma, come sempre, era una lettura
double face
.
Io ho incontrato via
zoom
il ministro Bianchi, a cui ho
spedito su questo punto, come sugli altri punti, una memoria, ci ha
dato... una funzionaria del Ministero cui le Regioni possono fare
riferimento e segnalo come il ministro Bianchi sia stato molto
bravo come primo atto del suo Ministero a incontrare gli Assessori
regionali che il ministro Azzolina aveva scelto di non incontrare
mai.
Per riprendere il tema, è mia intenzione avere la valutazione
dell'impatto organizzativo che deriverebbe dall'ampliamento delle
competenze delle Regioni in materia di reclutamento del personale
docente ed educativo dei ruoli, che come punti specifici avrebbe
necessità della creazione di enti e organismi competenti nello
studio e nella predisposizione del percorso concorsuale abilitante
- perché Trento fa le prove con quanto scritto dallo Stato e in
contemporanea con lo Stato - verifica della presenza nel contesto
valdostano delle professionalità necessarie per definire le
procedure concorsuali e di abilitazione per tutte le diverse
materie di insegnamento, cioè le cosiddette "classi di concorso",
individuazione degli interventi di modifica alla struttura
organizzativa regionale e individuazione del nuovo fabbisogno di
risorse umane da assegnare agli uffici dell'amministrazione
scolastica che, come tutti sanno, è già piuttosto sofferente,
quantificazione delle risorse finanziarie necessarie. Tutto questo
serve a fronte della norma di attuazione, cioè la norma di
attuazione, per quanto metterà un po' di tempo, ci consente di
essere attrezzati poi per poterlo fare; non ci sarebbe niente di
peggio, com'è avvenuto con alcune norme di attuazione, e non dico
quali, per carità di patria, tipo la Motorizzazione, in cui noi
abbiamo assunto delle competenze per poi essere in sofferenza... in
sofferenza naturalmente per colpa di tutti noi, non di qualcuno in
specifico, però è importante che, quando noi ci trasferiamo le
competenze, poi siamo in grado di esercitarle.
Venendo al tema delle graduatorie provinciali, da noi regionali,
si ricorda che si tratta di graduatorie di nuova istituzione, da
cui devono discendere anche tutte le graduatorie di istituto e
delle istituzioni scolastiche dipendenti dalla Regione. C'è
un'ordinanza del Ministro del 10 luglio 2020, la realizzazione
della specifica piattaforma informatica per la presentazione delle
istanze e per tutto il resto è stata affidata all'INVA; le attività
di analisi per il sviluppo della piattaforma sono in corso, sono
iniziate in autunno e sono ancora in svolgimento, ancora di recente
ho sollecitato l'INVA per dire: "fate in fretta perché non possiamo
fare la figura dei cioccolatai", che peraltro è una nobile
professione. I termini di presentazione delle istanze potranno
essere individuate non appena il sistema informatico sarà
implementato e collaudato e, fermo restando il periodo minimo di
quindici giorni, è previsto indicativamente in aprile e in maggio.
I requisiti per l'iscrizione sono quelli previsti dalla citata
ordinanza, in più ovviamente bisogna conoscere il francese. Sui
requisiti di iscrizione si ritiene che i requisiti debbano essere
posseduti anche per le domande regionali al 6 agosto 2020, data di
scadenza delle domande nazionali. Sono a disposizione della
presidente Guichardaz, visto che ho un minuto e diciassette, per
qualunque approfondimento su questa questione.
Vorrei aggiungere un elemento che però ci tenevo a segnalare.
Quando noi abbiamo fatto la videoconferenza con Trento, questa
gentilissima funzionaria ci ha spiegato che il legislatore
provinciale aveva spinto sull'acceleratore e aveva presentato una
legge provinciale: quella del 28 dicembre 2020 n. 16, che è poi in
realtà la loro legge di stabilità provinciale. In questa legge c'è
un articolo 13, che novella un articolo 13 di una legge precedente,
e l'articolo 15 che novella un articolo 15 precedente, riguardanti
la stabilizzazione del personale docente. Loro, sulla base della
loro norma di attuazione, si sono spinti più avanti di quanto
avessero fatto fino ad oggi. Vanno quindi adesso veramente verso
dei concorsi provinciali. Devo dire per simpatia che la funzionaria
era del tutto convinta che questa legge sarebbe stata impugnata di
fronte alla Corte costituzionale, e non lo è stata. È un precedente
per noi prezioso e rassicuro che su questo lavoreremo e chiedo al
presidente Guichardaz di poter fare un approfondimento perché il
breve tempo di un'interpellanza non ci consente di approfondire la
questione.
Presidente -
Per la replica, la parola al consigliere
Carrel.
Carrel (PA) -
Grazie Assessore per la risposta. Sì, come
ha detto lei appunto, Trento è molto avanti e si è spinta molto
avanti con questa legge provinciale, ovviamente dopo aver avuto la
norma statutaria, quindi la legge statutaria, pertanto capisco bene
il discorso. Speravo o, meglio, sono ancora convinto che, visto
com'è stata utilizzata l'autonomia scolastica per rimandare le
graduatorie e per fare certi passaggi, si potesse in qualche modo
utilizzare per cercare di stabilizzare gli insegnanti.
Detto questo, credo che sia veramente opportuno - e guardo qui
la collega Guichardaz - parlare anche di questa questione in V
Commissione e magari fare anche un
report
più dettagliato di
quello che è stato il tavolo di lavoro, perché capisco bene che i
tempi qui sono limitati e magari cercare di audire anche professori
senza cattedra per spiegare loro e per capire quali sono le loro
esigenze e cercare di lavorare al meglio con la futura Commissione
paritetica, che a questo punto diventa veramente una priorità
assoluta perché dobbiamo in ogni modo cercare di accelerare su
questi temi.
