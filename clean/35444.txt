Classificazione
ASSISTENZA SANITARIA E OSPEDALIERA



Oggetto del Consiglio n. 2932 del 8 aprile 2013 - Resoconto
OGGETTO N. 2932/XIII - Disegno di legge: "Disposizioni per la
semplificazione di procedure in materia sanitaria".
Président -
Pour l'illustration, la parole au collègue
Crétaz.
Crétaz (UV)
- Merci Madame la Présidente.
Il presente disegno di legge contiene disposizioni volte a
semplificare le procedure relative a certificazioni, idoneità
sanitarie, pareri e nullaosta non più attuali e privi di
documentata efficacia, riducendo in modo significativo gli obblighi
a carico dei cittadini e degli operatori sanitari e riducendo i
costi sostenuti dalle stesse amministrazioni coinvolte. È fatta
comunque salva la possibilità di rilasciare tali certificazioni e
documenti ai soggetti tenuti alla loro presentazione in altre
regioni, o nel caso in cui vengano richiesti da uffici, enti o
istituzioni aventi sede al di fuori del territorio regionale. Altre
Regioni, come la Lombardia, la Toscana, l'Emilia Romagna, il
Piemonte ed il Veneto, sono già intervenute in tal senso e,
nonostante il Governo abbia sollevato di fronte alla Corte
costituzionale un dubbio di costituzionalità, la stessa Corte, con
sentenza n. 162 del 2004, ha dichiarato infondata tale
questione.
In particolare, il presente disegno di legge prevede
l'abolizione di talune certificazioni, in quanto prive di alcuna
valenza sanitaria, fra le quali le più conosciute e ricorrenti sono
il certificato di sana e robusta costituzione fisica, il libretto
di idoneità sanitaria per acconciatori, barbieri e affini,
estetiste e per le attività di lavanderia, il libretto di idoneità
sanitaria per il personale alimentarista, la tessera sanitaria per
le persone addette ai lavori domestici...
Presidente
- Colleghi, un po' di silenzio!
Crétaz (UV)
- ...oltre che altri obblighi in materia
scolastica e in materia di polizia mortuaria. Particolare
importanza riveste anche l'abolizione del certificato di sana e
robusta costituzione per le attività ludico-ricreative. A tal
proposito, occorre distinguere tra l'attività sportiva, che
necessita di un accertamento preventivo di idoneità sanitaria,
dalla semplice attività motoria con finalità ludico-ricreative, non
considerata di per sé impegnativa e rischiosa da un punto di vista
sanitario. Vi sono poi alcune certificazioni che sono state abolite
in quanto sostituite da disposizioni in materia di salute e
sicurezza sui luoghi di lavoro (visite del medico competente), come
ad esempio: il certificato sanitario di idoneità fisica per
l'assunzione nel pubblico impiego, il certificato medico
comprovante la sana costituzione fisica per i farmacisti e per i
dipendenti delle farmacie, e il certificato di idoneità
psico-fisica per la frequenza di istituti professionali, di corsi
di formazione e di abilitazione professionale e per l'iscrizione
negli elenchi professionali regionali. Occorre inoltre ricordare
che il certificato sanitario per l'esonero delle lezioni di
educazione fisica rilasciato dal Dipartimento di prevenzione viene
abolito in quanto ritenuto un'inutile duplicazione del certificato
rilasciato dal medico di famiglia o dal medico specialista.
Per quanto riguarda il certificato di idoneità sanitaria per il
personale di assistenza operante presso le colonie e i centri
estivi, l'articolo 2, lettera e), che, in sede di commissione
consiliare, è stato oggetto di approfondimento, mi sono riservato,
come concordato, di richiedere un chiarimento ulteriore al
Direttore del Dipartimento della prevenzione dell'Azienda sanitaria
locale, il quale, come da documentazione trasmessa all'attenzione
dei membri della V Commissione, conferma motivatamente l'abolizione
di tale certificato.
Infine, vengono aboliti alcuni adempimenti in materia di polizia
veterinaria in quanto attualmente sussiste un rigoroso complesso di
misure di identificazione degli animali, che ha permesso di
realizzare un efficace ed efficiente sistema di anagrafe per la
rintracciabilità degli animali nelle loro movimentazioni e
costantemente vengono adottate misure di biosicurezza e di buone
prassi operative ed igienico-sanitarie in grado di contenere da
sole la diffusione di talune malattie infettive. In particolare
sono state abolite la visita veterinaria prima del trasferimento
dei suini nei macelli e negli allevamenti della regione, la domanda
per il trasferimento del bestiame nei pascoli estivi per motivi
d'alpeggio, la visita veterinaria per il rilascio di
certificazione, l'obbligo di vigilanza annuale in allevamenti
bovini e ovi-caprini per encefalopatia spongiforme trasmissibile in
assenza di sospetto, l'obbligo di vigilanza nelle manifestazioni
zootecniche in assenza di restrizioni per malattie infettive,
l'obbligo di visita veterinaria domiciliare sui bovini e sugli
ovini-caprini deceduti in assenza di denuncia di malattia infettiva
e diffusiva dei medesimi, il nullaosta per la macellazione ad uso
familiare, nelle macellazioni a favore del privato eseguite nei
macelli riconosciuti e l'obbligo di denuncia di malattia infettiva
e diffusiva degli animali. Da ultimo si stabiliscono le modalità di
detenzione dei vitelli, che non rientrano nella definizione di
vitelli confinati per l'allevamento e l'ingrasso di cui
all'articolo 1 della direttiva 2008/119 del Consiglio dell'Unione
europea del 18 dicembre 2008, che stabilisce le norme minime per la
protezione dei vitelli, alla luce del fatto che nella realtà
valdostana, generalmente costituita da allevamenti tradizionali a
carattere medio-piccolo in cui viene praticato il pascolo per circa
6 mesi all'anno, il divieto di legare alla posta i vitelli,
concepito per l'allevamento di vitelli a carattere intensivo,
obbliga all'adeguamento le strutture esistenti e non sempre si
concilia con le specifiche caratteriali della razza bovina
valdostana, essendo stato dimostrato anche con dati scientifici ed
oggettivi che il sistema di allevamento alla posta permette di
garantire il benessere dei vitelli alla stessa tregua del sistema
di allevamento in gruppo. Grazie.
Presidente
- Grazie. È aperta la discussione generale. Ci
sono delle richieste di intervento? La parola alla collega
Morelli.
Morelli (ALPE)
- Merci Madame la Présidente.
Il DL 225 riprende delle linee di semplificazione delle
procedure avviate dal ministero nel 2004 relativamente all'idoneità
sanitaria e...ma già introdotte precedentemente nel 2003 dalla
Regione Lombardia e poi riprese da altre Regioni sulla base di
valutazioni, come ci è stato ben spiegato, legate al mutamento e al
miglioramento degli stili di vita generali, che rendono in qualche
modo superflui determinati controlli sanitari, tenuto conto anche
delle spese connesse. Si tratta dunque di abolire quanto è obsoleto
ed inutile, privilegiando l'autoresponsabilizzazione dei soggetti e
con l'effetto di andare ad eliminare 30-35.000 certificati, con un
conseguente risparmio di oneri sia per la pubblica amministrazione
che per i cittadini. In commissione, come è già stato ricordato dal
collega Crétaz, l'esame dell'articolato ha portato ad alcune
considerazioni riguardo in particolare l'articolo 2, comma 1, punto
E, laddove si parla dell'abolizione del
"certificato di idoneità
sanitaria per il personale di assistenza operante presso le colonie
o i centri estivi"
. Ora, memore di quanto è accaduto forse nel
2010, se non ricordo male, nella scuola materna di Sarre, dove
alcuni...un operatore malato di tubercolosi aveva provocato dei
problemi agli alunni, ci siamo posti il problema riguardo
all'opportunità di eliminare un certificato di idoneità per il
personale delle colonie, per gli addetti all'assistenza, laddove
sappiamo bene che esiste una vicinanza e una commistione forse
ancora più forte con i bambini che partecipano alle colonie. Come
ha ricordato il relatore Crétaz, è stato richiesto un chiarimento
al responsabile della struttura della prevenzione, al dottor
Castelli, che ci ha fatto pervenire una nota nella quale peraltro
si dice che, per il certificato di cui all'articolo 2, lettera e),
non esiste una normativa "certa", tra virgolette, di riferimento e
quindi si agisce un po' per analogia.
Sempre nella documentazione che ci è stata fatta pervenire, nel
documento finale del gruppo di lavoro del Ministero della salute,
che è stato riunito il 13 ottobre 2004 per la semplificazione delle
procedure, riguardo al personale impegnato nella gestione dei
soggiorni di vacanza, si dice invece qualcosa di diverso mi pare,
se io lo interpreto correttamente:
"il personale destinato alla
preparazione e alla distribuzione dei pasti deve essere munito del
libretto di idoneità sanitaria, e delle successive modifiche, il
restante personale destinato ad operare nel soggiorno deve essere
munito all'entrata in servizio della certificazione sanitaria di
legge"
, quindi mantenendo una certificazione sanitaria di legge
per il personale dei soggiorni di vacanza e quindi il dubbio rimane
sull'opportunità o meno di abolire questo certificato di
idoneità.
In conclusione quindi la nostra valutazione se è positiva per
quanto riguarda quest'opera di semplificazione...rimane tuttavia
questa perplessità riguardo a questo punto particolare che
chiediamo che la Giunta, che la struttura competente voglia ancora
approfondire, tanto più che la nostra perplessità è stata condivisa
anche dal rappresentante del Comune di Aosta che organizza
soggiorni e colonie per i bambini, ritenendo appunto che forse
l'eliminazione di questo certificato non sia così opportuna.
Presidente
- Grazie. Ci sono altre richieste di
intervento? Nessuna? Colleghi. La parola al collega Gianni
Rigo.
Rigo (Pd-Sin.VdA) -
Grazie Presidente. Ringrazio anch'io
il relatore, il collega Crétaz, non solo per la relazione
esaustiva, ma per l'impegno profuso in questi giorni per dirimere
una questione sollevata in commissione relativa all'abolizione di
uno specifico certificato, questione che ha molto bene riassunto
poc'anzi la collega Morelli.
Il dibattito sulla semplificazione amministrativa in Italia a
partire dagli anni novanta ha preso avvio dal sistema delineato
dalle riforme del Ministro della funzione pubblica Franco Bassanini
e nello stesso tempo sulla mancata attuazione di quelle riforme. A
partire da quegli anni con il termine "semplificazione
amministrativa" si vuole indicare il processo di cambiamento delle
procedure in vigore nella pubblica amministrazione in modo da
renderla più efficace, trasparente e vicina ai cittadini e alle
imprese. Molto tempo è trascorso da allora, ma la strada è ancora
lunga, perché la semplificazione appunto è un problema strutturale
nel nostro Paese e invece la semplificazione amministrativa in
tutti i settori è un tema strategico intorno al quale ruota la
competitività della pubblica amministrazione. È chiaro che
sburocratizzare vuol dire anche smantellare burocrazie e procedure
su cui si sono costruite carriere e anche posizioni di lobby,
tuttavia l'Amministrazione deve essere responsabile verso il
cittadino e saper quindi varare provvedimenti capaci di tagliare
passaggi procedurali ed adempimenti inutili. Questa è la finalità
del disegno di legge alla nostra attenzione, frutto, come è già
stato ricordato, di un documento elaborato da un gruppo di lavoro
istituito presso il Ministero della salute in data 13 ottobre 2004
con il compito di procedere ad una ricognizione della materia, di
rivalutare l'efficacia delle certificazioni in termini di tutela
della salute pubblica e di individuare una serie di pratiche di
certificazione o di autorizzazione che allo stato attuale non hanno
più alcuna valenza sanitaria. La relazione finale di quel lavoro,
quel cospicuo lavoro, che il dottor Castelli ci ha messo a
disposizione, ai commissari, è stata approvata il 19 ottobre 2006
con un provvedimento del Ministro della salute Livia Turco, che
prevedeva numerose misure di semplificazione degli adempimenti
amministrativi connessi alla tutela della salute ed altri
interventi in materia sanitaria.
In questa breve premessa ho citato due Ministri di
centro-sinistra perché riassumono bene la volontà del Partito
democratico-Sinistra VdA di lavorare per ridurre gli oneri a
cittadini ed imprese, elevare la qualità della pubblica
amministrazione, favorire la competitività delle imprese, ma nello
stesso tempo perseguire la lotta all'illecito e alla corruzione.
Procedimenti amministrativi semplificati, misurazione
dell'efficacia dei provvedimenti, costi e benefici, il tavolo
permanente di confronto Regione-parti sociali, sono questi alcuni
tasselli del decalogo presentato in queste settimane dal nostro
partito, che comporranno il programma di governo per la prossima
legislatura. In ritardo però rispetto ad altre realtà regionali, la
Valle d'Aosta con questo disegno di legge intende razionalizzare e
semplificare l'azione amministrativa, individuando i casi in cui la
richiesta di certificazione sullo stato di idoneità risulta
superata, obsoleta, non più attuale. Addio quindi ai certificati
sanitari sinora obbligatori, istituiti da Regio decreto ed ormai
inutili e, nello stesso tempo, viene così introdotto un processo di
semplificazione delle certificazioni sanitarie. L'obiettivo è
quello di agevolare i cittadini e di superare vincoli e obblighi
formali dispendiosi...ricordiamolo: dispendiosi e ininfluenti per
quanto riguarda la tutela della salute.
Secondo il dottor Castelli, Direttore del Dipartimento di
prevenzione dell'Azienda USL della Valle d'Aosta, è possibile
ipotizzare una notevolissima riduzione del numero di
certificazioni, conseguendo così vantaggi anche economici per i
cittadini e per le amministrazioni coinvolte. Particolarmente
significativa è l'abolizione del certificato sanitario per
l'esercizio di attività motorie con finalità educative o
ludico-ricreative definite come quelle attività che possono essere
praticate in forma non continuativa per il conseguimento di fini
esclusivamente educativi, igienico-sanitari e ricreativi, articolo
2, comma 1, lettera d), e caratterizzati dall'assenza di aspetti
competitivi. È il caso tipico, lo voglio ricordare, delle attività
promosse da Comuni, associazioni, centri di incontro, cooperative
sociali, enti di promozione sportiva, che hanno lo scopo di
prevenire il rischio di malattie, isolamento, emarginazione, in
particolare per le persone anziane, in considerazione del fatto che
sono numerosissimi gli anziani e non che ogni anno si iscrivono a
questi corsi di ginnastica dolce o di mantenimento e che sino ad
oggi hanno dovuto presentare il certificato attestante la relativa
idoneità rilasciato a pagamento dal medico di medicina generale.
Chiedo agli organi di informazione di pubblicizzare questa
importante novità.
All'Assessore alla sanità chiedo invece di dare disposizioni
affinché l'applicazione di questo provvedimento, di questo disegno
di legge, di questa legge sia omogeneo, diventi omogeneo su tutto
il territorio, in particolare nella gestione di attività fatte in
convenzione, di attività ludico-ricreative che richiedono
espressamente la presentazione delle certificazioni sanitarie e che
da domani non saranno più necessarie. Grazie, il nostro voto sarà
favorevole.
Presidente -
Grazie collega. Ci sono altre richieste di
intervento? Se non ci sono altre richieste di intervento, possiamo
chiudere la discussione generale. La parola al Presidente
Rollandin.
Rollandin (UV) -
Grazie. Ringrazio il relatore e gli
intervenuti che hanno sottolineato gli aspetti positivi di questo
provvedimento di semplificazione e di codificazione di una serie
infinita, come avete visto l'elenco è molto lungo, di quelle che
vengono giustamente e finalmente tolte come prescrizioni
anacronistiche ed assolutamente superate.
Colgo in ultimo, credo, quello che è stato l'invito fatto dal
collega Rigo per quanto riguarda l'assessorato di creare le
premesse affinché l'informazione sull'omogeneità del trattamento
per quanto riguarda il territorio lo sia realmente e quindi
affinché tutti siano informati, abbiano questo tipo di
atteggiamento nei confronti della parte ludica e nel contempo
sottolineo con piacere questo aspetto, che era un balzello inutile,
oltre che dispendioso, per le persone di una certa età, che
giustamente vogliono avere dei momenti di ginnastica che
sicuramente sono positivi per quello che è il mantenimento di un
fisico in efficienza e che venivano "puniti", tra virgolette,
con...
(interruzione di un consigliere, fuori microfono)
...esattamente con questa che è una certificazione certamente
non idonea, quindi questo...sono alcuni degli aspetti che il
relatore aveva già messo in evidenza, come vorrei mettere in
evidenza, anche se pare secondario...ma molto spesso si fanno
riferimenti al mondo agricolo, alle difficoltà che ci sono nella
serie di norme non proprio attente a quello che è il nostro
territorio, in particolare quello che il relatore ha messo in
evidenza su una consuetudine che in Valle è piuttosto nota: dei
vitelli che in allevamento sono legati e che ha portato sul
territorio ad interpretare in modo letterale quella che è la norma
impropriamente gestita a livello comunitario, che non ha niente di
particolare, perché con l'abitudine di gestire l'allevamento libero
o allo stato brado vietava il fatto di legare i vitelli, che dava
tutta una serie di problematiche. L'interpretazione di queste ha
portato a delle multe piuttosto salate nei confronti degli
allevatori, anche piccoli allevatori, che chiaramente dovevano
legare, se non per ragioni più che evidenti. Allora per dire come
si passa dalle situazioni più generali che toccano tutti a quelle
che francamente diventavano anche queste aberranti rispetto ad una
prassi consolidata e gestita in modo corretto senza nessuna
penalizzazione nei confronti del sistema di allevamento che con
questo provvedimento viene regolato. Sul resto delle norme
sanitarie con questa semplificazione c'è un progressivo
ridimensionamento di quelle che sono le procedure e un risparmio
notevole, lo dico soprattutto per gli interessati, per i cittadini,
per tutti quelli che sino ad oggi hanno dovuto faticare a
districarsi tra le norme che di volta in volta venivano adeguate
sempre con l'aggravio per lo stesso cittadino e per dover pagare
tutte le volte questi servizi ed aspettare anche del tempo
prezioso. Con questo ringrazio quindi ancora il relatore e tutti i
colleghi che sono intervenuti. Grazie.
Presidente -
Grazie. Possiamo passare all'analisi
dell'articolato. Articolo 1. La votazione è aperta. Tutti hanno
votato? La votazione è chiusa.
Presenti: 30
Votanti: 30
Favorevoli: 30
L'articolo 1 è approvato.
Articolo 2 con l'emendamento n. 1 della V Commissione: stesso
risultato. Articolo 3: stesso risultato. Articolo 4: stesso
risultato. Articolo 5: stesso risultato. Articolo 6 emendato dalla
V Commissione: stesso risultato. Articolo 7: stesso risultato.
Mettiamo ora in votazione la legge nel suo complesso. La
votazione è aperta, votate colleghi. La votazione è chiusa.
Presenti: 31
Votanti: 31
Favorevoli: 31
La legge è approvata.
Point 17.5 à l'ordre du jour.
