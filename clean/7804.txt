Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2204 del 24 settembre 1986 - Resoconto
OGGETTO N. 2204/VIII - SOSPENSIONE DELLA PRODUZIONE DA PARTE
DEL LABORATORIO ARTIGIANALE MALUSA DI LILLIANES.
(Interrogazione).
PRESIDENTE:
Do lettura dell'interrogazione presentata dal
Consigliere Pascale:
INTERROGAZIONE
Da notizie di stampa si apprende che il laboratorio
artigianale Malusa di Lillianes ha sospeso a fine giugno "a tempo
indeterminato" la produzione e che le dipendenti non hanno neanche
ricevuto le
remunerazioni degli ultimi due mesi.
D'altro canto tali lavoratrici, in una dichiarazione
riportata sul settimanale "La Valle" del 29 agosto, affermano
testualmente: "Il 24 giugno la Signora Lupinacci ci aveva
comunicato che per responsabilità non sue, ma da addossarsi quasi
esclusivamente alla Regione, per mancanza di liquidità,
momentaneamente non era più in grado di proseguire la
produzione".
Ciò posto, il sottoscritto Consigliere del Gruppo
socialista
INTERROGA
l'Assessore regionale all'Industria, Commercio, Artigianato e
Trasporti al fine di conoscere:
a)
se è vero che il laboratorio MALUSA di Lillianes ha
cessato ogni produzione;
b)
se è vero che ci sono responsabilità della Regione
in tale chiusura, come affermato dalla titolare della ditta e, in
caso affermativo, quali;
c)
quali prospettive occupazionali si presentano per
le dipendenti, che come artigiane, non possono neanche fruire della
cassa integrazione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Le domande dell'interrogazione sono
fondamentalmente tre, a cui cercherò di dare risposta. La prima è
se è vero che il laboratorio Malusa di Lillianes ha cessato ogni
produzione. In effetti, nel corso dell'estate la ditta Malusa ha
interrotto la produzione ed è probabile che abbia cessato ogni
attività. Vorrei precisare, in merito a quanto è detto nelle
premesse, e cioè che vi sarebbero responsabilità da parte della
Regione, che, anche se citato da un organo di stampa, queste
responsabilità non vi sono in quanto la Regione ha adempiuto a
tutti gli obblighi previsti nella convenzione. Piuttosto in
precedenza erano stati sottolineati da parte della titolare altri
tipi di problema, e cioè la possibilità di recuperare il personale
sufficiente per sostenere questo tipo di attività. Questo personale
non è stato trovato, prima di tutto per mancanza di disponibilità
ad andarci a lavorare, e poi per il livello di professionalità
richiesto.
Sono state fatte a Lillianes anche riunioni cui ho partecipato
insieme alle Organizzazioni Sindacali, alla titolare e alle
casseintegrate, però questi incontri non hanno avuto grandi esiti
nel senso che il problema del reclutamento del personale è rimasto
uno dei nodi fondamentali di una piccola azienda artigiana, che di
fronte a questi problemi si è trovata in notevolissima impasse.
Quindi non ci sono state responsabilità da parte della
Regione.
Devo ancora dire che, anche a seguito di incontri con la ditta,
sono state vagliate alcune possibilità di interventi cui però la
ditta non è in grado di far fronte, anche perchè l'azienda non è in
condizioni di fornire garanzie per ulteriori finanziamenti.
Per un certo periodo, anche per superare questo problema che
viene richiamato al punto 3, cioè le prospettive occupazionali, la
ditta si era trasformata da ditta artigiana in ditta industriale,
per poter offrire alle ex cassaintegrate delle facilitazioni. Però
anche questa trasformazione, che è avvenuta in accordo con le
OO.SS. presso l'Ufficio del Lavoro, non ha sortito esiti
positivi.
Questa è la situazione. Ribadisco che responsabilità della
Regione intesa come Amministrazione regionale non ve ne sono. Il
fabbricato è stato consegnato il 4 dicembre e le erogazioni anche
se molto modeste di mutui e di leasing sono state operazioni
concluse. Il problema grande di questa azienda forse è stato
proprio nella impossibilità di reclutare in loco (non solo a
Lillianes, ma nel bacino della Bassa Valle) lavoratrici che
accettassero di andarci a lavorare, oppure in possesso della
professionalità richiesta per questo tipo di lavorazione.
Per quanto riguarda le prospettive queste indubbiamente
consistono nella possibilità di recupero con attività sostitutive.
Non se ne intravedono altre, dato che l'azienda è di tipo
artigianale, e quindi non è prevista la cassa integrazione.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Ringrazio l'Assessore per le risposte
che sono state esaurienti, ma che nella sostanza non possono
soddisfarmi perchè hanno confermato che anche questa iniziativa
della Giunta è fallita, e l'azienda Malusa di Lillianes ha cessato
di fatto ogni produzione. Quindi un altro capitolo che si aggiunge
ad altri che abbiamo già visto e ad altri che forse vedremo nel
prossimo futuro, ad esempio quello della Ronson, di cui si parla
molto in questi giorni.
Avevo letto su questo organo di stampa, "di presunte
responsabilità della Regione", che sembravano riferirsi ad una
mancanza di liquidità dell'azienda, quindi a possibili mancati
interventi della Regione in termini finanziari. Evidentemente
quell'apporto finanziario che era previsto dalla convenzione era
stato già erogato, ed è vero che - come diceva l'Assessore - le
difficoltà maggiori che ha incontrato questa azienda sono state nel
reperimento del personale professionale idoneo.
Probabilmente quando la titolare intendeva sottolineare le
responsabilità della Regione, intendeva riferirsi ad una mancata
assistenza dell'Amministrazione regionale nel risolvere questo
problema. In passato avevamo letto di altre interviste di questa
Signora Lupinacci, la quale si era sempre lamentata di un certo
ostracismo nel cercare di portare avanti questa sua produzione; non
ha mai trovato né nell'Amministrazione regionale, né
nell'Amministrazione comunale, né nei Sindacati quel sostegno che
potesse consentirle di portare avanti la sua iniziativa.
Resta il fatto che anche questa azienda ha chiuso, e rimane,
oltre che il danno, anche la beffa per i dipendenti che in quanto
ex dipendenti del Gruppo Besso, godevano della cassa integrazione,
erano state poi convinte ad essere assunte come artigiane di questo
laboratorio Malusa ed attualmente non godono più ne della cassa
integrazione né del lavoro, e a quanto pare non hanno neppure
ricevuto le remunerazioni degli ultimi due mesi.
