Classificazione
LINGUA FRANCESE
NORME DI ATTUAZIONE



Oggetto del Consiglio n. 2003 del 4 ottobre 2011 - Resoconto
OGGETTO N. 2003/XIII - Parere sullo schema di decreto
legislativo concernente norme di attuazione dello Statuto speciale
della Valle d'Aosta/Vallée d'Aoste in materia di ordinamento
linguistico.
Il Consiglio
Considerato che l'articolo 48bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta, e sono sottoposti al parere del Consiglio
stesso;
Rilevato che, con nota in data 20 luglio 2010, prot. n.
2554/50/GAB., il Ministro per i Rapporti con le Regioni e per la
Coesione Territoriale ha trasmesso, ai fini dell'acquisizione del
parere di cui all'articolo 48bis dello Statuto speciale, lo schema
di norme di attuazione dello Statuto speciale della Valle
d'Aosta/Vallée d'Aoste in materia di ordinamento linguistico,
approvato dalla Commissione paritetica;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare
permanente;
Esprime
parere favorevole sullo schema di decreto legislativo
concernente norme di attuazione dello Statuto speciale della Valle
d'Aosta/Vallée d'Aoste in materia di ordinamento
linguistico.
Allegato
(omissis)
Presidente
- La parola il Consigliere Caveri.
Caveri (UV)
- Come è capitato nelle scorse occasioni, il
Presidente della I Commissione, garbatamente, in Commissione mi ha
chiesto di riferire alla Commissione stessa, pur in assenza di un
relatore formale, della norma di attuazione, che peraltro è stata
presentata in Commissione paritetica nel testo che ci è stato
proposto dal Presidente della Regione. Come spesso capita nella
discussione in Commissione paritetica, ci sono dei punti che sono
stati modificati nella discussione, perché la logica è quella di
trovare il massimo consenso possibile fra i membri della
paritetica.
Quindi, con la trasmissione avvenuta in Consiglio il 21 luglio
di questa norma di attuazione, ci occupiamo di una materia molto
importante, che parte in realtà da una legge che è entrata in
vigore nel 1999, la legge n. 482 "Norme in materia di tutela delle
minoranze linguistiche storiche". È una legge a cui sono
particolarmente affezionato, perché venne approvata nell'epoca in
cui, come Sottosegretario alla Presidenza del Consiglio, avevo la
delega in materia di minoranze linguistiche, quindi si portò a
compimento una vicenda molto antica che riguardava l'articolo 6
della Costituzione che recita seccamente:
"La Repubblica tutela
con apposite norme le minoranze linguistiche"
. Poi questa
previsione non era mai stata rispettata, quindi possiamo dire che
la legge n. 482/1999 è una legge rinforzata, cioè una di quelle
leggi che, in applicazione diretta della Costituzione, si occupa di
una materia molto delicata che, in parte, per quel che riguarda la
Valle d'Aosta e altre Regioni a Statuto speciale, era stata normata
già negli Statuti di autonomia. L'articolo 8 della legge di tutela
delle minoranze linguistiche storiche richiedeva che, con apposite
norme di attuazione, si procedesse al trasferimento di quelle
funzioni e di quei poteri che derivavano dalla legge e che già non
erano esercitati dalle minoranze aventi già ottenuto delle forme di
riconoscimento. Un esempio concreto di norma di attuazione fatta in
questi anni è quella che riguarda la minoranza linguistica dei
ladini della Val di Fassa in Provincia di Trento.
Questa norma di attuazione, rispetto ai testi precedenti, è
stata semplificata perché ad esempio - lo dico rivolto
all'Assessore Laurent Viérin - si è ritenuto che tutta la materia
scolastica sia già implicitamente trasferita alla Regione, per cui
il comma 2 dell'articolo 1 che prevede che la Regione possa
provvedere alla salvaguardia ed alla promozione dei caratteri
culturali e linguistici della popolazione parlante
franco-provenzale, nonché della comunità walser, è riassuntivo di
una serie di poteri e funzioni che sono già in capo a questo
Consiglio.
Vi sono poi norme di dettaglio, come l'articolo 2, quello che ha
solleticato di più la curiosità dei giornalisti, dedicato alla
possibilità di ripristino dei nomi di battesimo che non potevano
essere in lingua francese fino al 1966 per una legge statale, è
vero che nel guardarli in Commissione ci siamo resi conto che
esiste un refuso al comma 3, ma devo dire che il refuso dove si
dice "nome e cognome" è ininfluente, perché il resto della norma
parla esplicitamente di "nome". Quindi o sarà corretto quando il
Presidente andrà al Consiglio dei Ministri, segnalando questo
refuso, oppure diciamo che è un meccanismo non influente sul resto
della norma.
Vi è poi un articolo 3 che concerne in maniera molto dettagliata
tutto il discorso della pubblica amministrazione e dei
concessionari di pubblico interesse, concernente la lingua
francese, perché ovviamente la "482" non si limitava esclusivamente
al riconoscimento del franco-provenzale, che emerge per la prima
volta nella legislazione nazionale senza nessuna logica di
antinomia o di contrapposizione con la lingua francese, ma ci sono
alcuni aspetti della "482" che regolano anche meglio dei meccanismi
che nel nostro Statuto non c'erano - anche per delle ragioni di
inesistenza a quei tempi di alcune formule - come concessionari di
pubblico interesse. C'è poi la questione dei walser, che però
possiamo dire che, per quanto riguarda i walser della Valle
d'Aosta, era stata risolta con l'articolo 40bis del nostro Statuto,
come modificato con una legge costituzionale nel 1993. Si assorbe
il franco-provenzale anche nel servizio pubblico radiotelevisivo,
sapendo che, ad oggi, in realtà il
patois
viene regolarmente
parlato nelle trasmissioni, ma ha una mancanza di
status
per
cui, nei conteggi a fine anno della Presidenza del Consiglio, non
essendo né italiano, né francese, resta fra coloro che sono
sospesi.
C'è poi un tema che abbiamo già dibattuto in quest'aula ed il
Presidente ha ampiamente riferito delle difficoltà che ci sono in
connessione con la normativa nazionale, la questione dei giudici di
pace, che viene qui ripresa anche rispetto alle particolarità della
legge istitutiva del giudice di pace. Vi è poi una norma che
riguarda le risorse finanziarie...in questo periodo è inutile dire
che nelle discussioni in commissione c'è sempre un diktat molto
forte del Ministero dell'economia, che tende a fare in modo che
qualunque nuovo trasferimento avvenga a spese della Regione stessa
dove si rende necessario...
Concludo questa breve relazione con un'osservazione di tipo
generale. È chiaro che la questione della tutela delle minoranze
linguistiche resta uno degli elementi cardine dell'interesse per la
nostra Valle. Mi è capitato, la settimana scorsa, di essere a
Strasburgo in occasione di una seduta dell'intergruppo dei
Parlamentari europei che si occupa delle minoranze linguistiche ed
è sempre molto interessante verificare come nei diversi Stati
membri ci siano degli strumenti giuridici che si differenziano a
seconda degli ordinamenti di ciascun Paese. Va detto che questo
meccanismo che ci riguarda è interessante, perché si mischiano
delle norme di rango costituzionale contenute nello Statuto a norme
di altro rango in materie che nello Statuto erano silenti...penso a
tutta la materia concernente l'Università, che pure ha un suo vivo
interesse anche per lo sviluppo e lo studio del francese e del
franco-provenzale.
Credo che, al di là delle valutazioni soggettive che si possono
dare - si poteva aggiungere qualcosa, si potevano fare altre cose
-, come in tutte le norme di attuazione si cerca un punto di
equilibrio fra le esigenze della Regione e dello Stato, a fronte
anche di discussioni che, in questo caso, sono state discussioni
che sono durate parecchie sedute della Commissione paritetica.
Concludo dicendo che si tratta di una norma sulla quale ritengo
necessario dare un parere favorevole, perché si tratta di una norma
giacente da troppo tempo; questo anche pur di fronte ad uno sforzo
continuo da parte della nostra Regione, di valorizzazione delle
proprie lingue, in particolare quella del franco-provenzale.
Presidente
- Apro la discussione generale.
La parola al Consigliere Louvin.
Louvin (ALPE)
- Grazie Presidente. Si diceva una volta
che si nasce rivoluzionari e si finisce socialdemocratici...c'è un
fenomeno di raffreddamento, nella vita, per cui gli slanci anche
più intensi cominciano ad affievolirsi con il tempo ed il negoziato
duro e intenso a volte conduce anche a fare qualche piccola o
grande concessione...
(interruzione del Consigliere Caveri, fuori
microfono)
...in questo sta l'originalità, collega Caveri, dei soggetti,
comunque l'argomento non sono le persone, in questo caso sono le
norme, non facciamo questioni di natura personale!
Parliamo piuttosto dello sfrondamento, della perdita di nerbo
che ha avuto nel suo percorso una norma che storicamente è sempre
stata travagliata...insomma, ci sono voluti 12 anni prima che il
Governo si decidesse a varare questa norma, in realtà non arrivata
subito da parte regionale, ci sono stati dei ritardi anche da parte
della componente regionale nel sottoporlo all'attenzione, ma in
ogni caso ha avuto una gestazione alquanto lunga, un parto più da
elefante che da gazzella!
Andiamo quindi solo un attimo ad approfondire, lo faremo forse
in modo più dettagliato che in commissione, dove credo ci sia stata
una certa premura nel licenziare il testo, non ritenendo utile
forse che si mettessero in evidenza alcuni aspetti che devono
comunque essere illustrati adeguatamente. Non basta che ci sia una
norma per dire "abbiamo fatto". Le norme di attuazione in materia
linguistica sono state un terreno sul quale altre minoranze si sono
confrontate con lo Stato molto agguerrito, parlo in particolare
della comunità altoatesina, della minoranza nella minoranza per
quanto riguarda i ladini, e delle minoranze all'interno della
Provincia di Trento, che godono ormai tutte, nel loro complesso, di
un apparato normativo attraverso norme di attuazione, molto più
robusto di quello che abbiamo e che in realtà risale, in modo molto
succinto e schematico, ma essenzialmente riconducibile alla
conoscenza della lingua francese da parte dei funzionari pubblici,
alla legge n. 196/1978 - stiamo parlando di un'epoca abbastanza
remota - per saltare fino a questa norma. Una norma in cui vediamo
innanzitutto un'operazione logica e giuridica, sulla quale un
secondo di riflessione andrebbe fatto. Si era ritenuto in passato
assolutamente necessario fissare le competenze regionali e le
tutele linguistiche - soprattutto in materia scolastica, che è un
terreno sempre dibattuto con lo Stato ed oggetto anche di ampio
contenzioso costituzionale - e di fissarle in una norma di
attuazione precisa.
Qui si fa invece un'operazione che il collega Caveri nella sua
illustrazione ha definito "di tipo interpretativo", è una tesi
condivisa all'interno della commissione di dire: no, in sostanza
avete già tutti i poteri, potete fare quello che volete... Ecco,
questo è un approccio che ci lascia alquanto perplessi, perché
ripeto: le tutele esterne alla nostra autonomia non sono mai
inutili, le tutele linguistiche sono particolarmente delicate, la
problematica delle autonomie scolastiche è una problematica che si
è venuta a sovrapporre a quella della disciplina normativa in
materia linguistica e fissare non solo generici principi, ma punti
fermi nella normativa attuativa, come richiedeva la Regione Valle
d'Aosta qualche anno fa, chiedendo di fissare alcuni
principi...questo a noi sarebbe sembrato essenziale.
Qui si parla invece genericamente di una possibilità per la
Regione nell'esercizio delle proprie competenze, non di competenze
trasferite o delegate, ma delle proprie, e sono non di natura
primaria, non di natura esclusiva quelle in materia scolastica, lo
sappiamo tutti, ad eccezione dell'istruzione
tecnico-professionale...ecco, avere solo una generica attribuzione
di possibilità di provvedere alla salvaguardia ed alla promozione
dei caratteri culturali e linguistici della popolazione che parla
franco-provenzale e della comunità walser, a nostro avviso
appartiene alla categoria delle ripetizioni, di ripetizioni di
qualcosa che abbiamo già scritto nella nostra legislazione, ma a
cui non abbiamo dato legislativamente nessuna concretezza
particolare, perché siamo su un terreno alquanto sdrucciolevole e
pericoloso. Mi riferisco in particolare a quella norma della legge
regionale n. 18/2005 - non so se era già nella Giunta del 2005
Viérin quando si adottò questa norma - per cui la Regione promuove
la conoscenza della lingua e della cultura franco-provenzale. Non
abbiamo messo dei punti fermi, c'è un'attività amministrativa, di
studio, di ricerca, eccetera, ma legislativamente non ci sono punti
fermi su questa problematica e sappiamo che anche l'attuazione in
materia di
adaptation
dei programmi ha sofferto un'assoluta
battuta di arresto. Questo è un problema generale di approccio: è
stata fatta una scelta, sono scelte che vengono negoziate
all'interno di una commissione che ci vede confrontati con lo
Stato, ma è una scelta che ci trova alquanto perplessi in termini
di approccio generale.
Non perderemo tempo ad approfondire troppo i versanti più
sottili della problematica della modificazione del ripristino dei
nomi, è una questione che ha tenuto impegnata per ben qualche
minuto la commissione nel suo profondo coinvolgimento. Ne è nata
una formulazione che è diversa, alquanto significativamente diversa
da quella originaria contenuta nella "482" e rimaniamo della nostra
opinione che abbiamo trasmesso ai colleghi, di una certa confusione
che si può venire a creare in questo, e non crediamo che - come è
stato detto poco fa - ci sia stato un semplice refuso nell'indicare
il nome e il cognome che si intende assumere.
Collega Caveri, il nome e il cognome che si intende assumere è
una dizione mutuata da altre norme di attuazione, in particolare da
quelle dell'Alto Adige, dove effettivamente la procedura...
(nuova interruzione del Consigliere Caveri, fuori
microfono)
...questa in particolare è antecedente addirittura alla "482"
perché è del 1993, e consente la modificazione dei nomi e dei
cognomi in Alto Adige, perché là vi è stata una problematica ben
diversa, che conosciamo, che è stata quella dell'italianizzazione
dei cognomi: questo è un dato storico. Non pensiamo che sia
possibile, e suggeriamo di evitare accuratamente di mettere mano
attraverso l'incarico agli uffici di togliere una parola o l'altra,
perché siamo su un terreno molto delicato nel quale i testi hanno
tutta la loro importanza e, una volta consegnati ad un lavoro di
commissione paritetica, non devono soffrire di alterazioni. Ripeto:
qui si tratterebbe di un cambiamento sostanziale e non di una
semplice rettifica nominale.
Una parola sulla questione della pubblica amministrazione e
concessionari di servizi di pubblico interesse. Qui l'opera di
sboscamento è stata particolarmente incisiva, perché sono cadute
fra le fronde tutte le norme che avrebbero riguardato i
procedimenti giurisdizionali - penali, tributari, contabili e
militari - che si riteneva dovessero far parte della materia
trattata da una norma di attuazione in materia linguistica per la
Regione Valle d'Aosta. Da una concezione che era analoga a quella
dell'Alto Adige, dove si voleva seppur succintamente dare anche in
Valle d'Aosta una tutela linguistica nell'ambito processuale e
procedurale, in modo tale che se la persona ritiene, in un processo
tributario, per sua carenza di conoscenza magari della lingua
italiana, di dover utilizzare il francese, ha diritto di utilizzare
questa lingua, ecco, questo sembrava il normale coronamento di un
principio che anche nella modifica codicistica è stato a grandi
linee introdotto. Questo non è avvenuto in questa norma, perché
"presumo", non avendo partecipato come altri 34 colleghi ai lavori
della commissione, che sia stata una decisione di accomodamento per
evitare problemi; ma per "evitare problemi" si accantona un blocco
non indifferente della materia e lo si tiene al di fuori. La cosa
curiosa è che lo si tiene al di fuori sostanzialmente, ma poi
sembra di ritrovarlo nella legge, dove si parla dei procedimenti
davanti al giudice di pace. Questo articolo, peraltro, non tratta
dei procedimenti davanti al giudice di pace, sono sicuro che lo
avete letto tutti con attenzione, vi siete soffermati con molta
puntualità su questo articolo perché disciplina la nomina dei
giudici di pace; non c'è nessun riferimento, neanche l'ombra di un
riferimento ai procedimenti davanti ai giudici di pace. È
probabilmente un refuso, ma è un refuso che testimonia di una
volontà originaria, sono come quelle tracce che
rimangono...all'inizio si voleva fare qualcosa perché ci sono norme
di attuazione che riguardano i procedimenti davanti ai giudici di
pace in altre Regioni a Statuto speciale, dove è precisato quali
sono i diritti dei cimbri, dei mocheni, dei ladini, eccetera,
davanti al giudice di pace, ma il franco-provenzale non è tutelato,
come pure il walser, e sul francese devo dire "qui stendiamo un
pietosissimo velo ", perché non c'è una parola, se non nella
materia trattata, per quanto riguarda le traduzioni dei
provvedimenti dell'autorità giudiziaria.
Qui risaliamo ad un vecchio problema statutario per cui c'è
stata, negli articoli 39-40, quella restrizione di ambito di
applicazione per cui non tutto è coperto pienamente nello Statuto
dalla nozione di "bilinguismo", viene tagliata fuori una parte che
non è il procedimento davanti all'autorità giudiziaria, ma che è il
provvedimento dell'autorità giudiziaria. Ricorda bene il collega,
che ha molto studiato la questione delle minoranze, che questo fu
fatto in ragione delle procedure di appello, cioè bisognava uscire
dalla Regione Valle d'Aosta con una sentenza del pretore, una
sentenza del giudice o della Corte d'assise da Aosta con una
sentenza che fosse leggibile nell'ordinamento italiano per poter
essere poi valutata in sede di appello e cassazione.
Allora ci aspettavamo, e quello doveva essere nell'ambito della
norma di attuazione linguistica, l'indicazione di fondo: il
procedimento giurisdizionale si può tenere nell'una o nell'altra
lingua, a seconda della richiesta della persona; credo che questa
sia la linea maestra dell'attuazione di un bilinguismo paritario,
magari non fruito da molti, ma siccome viviamo in un regime che non
lo ha di fatto consentito da 60 anni, anzi, da 80-90 anni, questa
doveva essere una normale e corretta applicazione del principio che
stabiliamo per quanto riguarda le pubbliche amministrazioni, cioè:
quando mi rivolgo in francese e chiedo di avere interlocuzione in
francese con l'Amministrazione, mi si risponde nella stessa lingua.
Questo doveva essere il principio generalizzato nella nostra
Regione per avere un'applicazione normale del bilinguismo. Invece,
qui, arriviamo ad una norma paradossale, per cui ci poniamo il
problema solo in materia giudiziaria della traduzione dei
provvedimenti giudiziari...siamo all'articolo 3, 2° comma:
"I
soggetti interessati hanno diritto di ottenere in lingua francese,
senza oneri a carico dello Stato, copia conforme dei provvedimenti
giudiziari".
Allora uno di noi, ritenendo di avere necessità di
un provvedimento giudiziario, lo chiede in francese all'autorità
giudiziaria. Senza oneri per lo Stato vuol dire che qualcun altro
se ne deve fare carico degli oneri...e perché non lo Stato? Questa
è una questione di principio, non di economia: se tu sei
amministrazione statale in Valle d'Aosta, ti fai carico di dare
nelle due lingue il servizio che ti è richiesto; non solo, ho
diritto ad una copia conforme, in realtà dovrebbe essere una
traduzione conforme, ma comunque, dei provvedimenti giudiziari. Ma
chi me la fa? Qui siamo in una situazione che, a nostro avviso, è
surreale: per le finalità di quell'articolo la Regione può disporre
il distacco di proprio personale - quindi noi Regione mandiamo il
nostro personale - presso gli organi giurisdizionali aventi
competenza nel territorio regionale (tribunale, giudici di pace,
eccetera), il distacco non può superare i 24 mesi, l'onere è a
carico nostro.
Noi, quindi, mandiamo dei traduttori in tribunale, ma tutto
l'impianto della legge n. 482 - il collega Caveri mi correggerà se
sbaglio - siamo in fase attuativa, il regolamento parla di
"traduttori ufficiali", e questa è una funzione che...oltretutto,
avendo in questo momento un forte coinvolgimento anche di un'ala
che dovrebbe essere sensibile al liberismo, diamo il lavoro da fare
a traduttori ufficiali esterni, non riempiamo il tribunale di
personale distaccato dalla Regione per fare delle eventuali
traduzioni! Perché se non c'è il personale, qualcuno potrà
lamentarsi e non avere il servizio, se c'è il personale è possibile
che rimanga lì a fare altro...non capiamo molto bene questa
situazione! Noi siamo perché si cerchino soluzioni molto semplici,
se non dispone l'apparato di giustizia dello Stato. Si stabilisca
che ci sono determinati costi di giustizia, che consistono nel far
tradurre a traduttori ufficiali, che vidimano la loro prestazione
in modo assolutamente normale, ma senza che ci sia un'assunzione di
personale della Regione da distaccare presso il tribunale! Questo è
un appesantimento che non avrà senso.
Ho l'impressione, Presidente Rollandin, che non ci sarà nessuno
mai trasferito dalla Regione Valle d'Aosta o distaccato, per fare
il traduttore presso il tribunale, ma questo tipo di soluzioni, a
fronte di una necessità anche obiettiva della nostra comunità per
relazioni commerciali che abbiamo di prossimità, eccetera, di poter
fornire anche un servizio di giustizia bilingue, dovrebbe superare
questa logica e cercare di mettere in moto altri meccanismi che non
dei meccanismi formali di retroguardia. Su questo ci saremmo
aspettati...perché il tipo di impianto che viene fuori da questa
norma è un impianto che ha una sua impostazione antistorica, che
non segue a nostro avviso il processo normale delle cose.
L'attaccamento poi che possiamo avere all'identità visiva - come
si dice qui - delle forze di polizia per cui i sistemi di identità
visiva recano la denominazione in doppia lingua, italiano e
francese, sarà anche una cosa che fa piacere, ma non è essenziale
come magari mettere la cartellonistica stradale dell'ANAS, la
cartellonistica nostra regionale; questo però lo vedremo in
separata sede, ma per la parte dello Stato - parliamo del sistema
autostradale, parliamo del sistema stradale nazionale - che ci sia
l'impegno anche dello Stato a fare le cose in modo rispettoso della
nostra diversità linguistica.
So che queste cose che stiamo dicendo possono suonare un po'
antipatiche, ma fa parte di una riflessione che non abbiamo mai
avuto occasione di fare fra di noi, bisogna dire le cose come le
vediamo e sottolineare anche dei limiti che, purtroppo, sono venuti
per la fretta di chiudere questa norma e di consegnarla, se non
alla storia, almeno alla cronaca.
Ancora pochissime parole, non ne spenderò per il servizio
pubblico radiotelevisivo in cui siamo sicuri di essere stati molto
ben rappresentati con grande competenza dal collega Caveri - chi
più e meglio di lui può rappresentare unipersonalmente in qualche
modo la conoscenza di dettaglio dell'azienda destinataria delle
norme come del soggetto che legifera, avendo ricoperto con grande
destrezza i vari ruoli! - e quindi c'è una norma che è in buona
misura in consonanza con quelle che già conosciamo e che sono
applicate per altre realtà. Sono caduti anche altri pezzi della
portaerei, lo abbiamo accennato in commissione; le norme in materia
di commercio erano nella formulazione primigenia un po' singolari e
ristrette ad un campo molto particolare, forse non sarebbe stato
male inserirle... Le Regioni che si stanno smarcando dal punto di
vista linguistico - penso alla Catalogna prima di tutte - hanno un
impianto normativo di tutela in materia di commercio che è di
primaria importanza. Qui non possiamo ascrivere né a questa, né ad
altre commissioni paritetiche, dei torti particolari; l'Italia nel
complesso è in ritardo da questo punto di vista, l'Italia non ha
una normativa adeguata sotto il profilo delle tutele linguistiche
per quanto riguarda questi aspetti di modernità. Sappiamo che i
catalani sono riusciti a mettere i puntini sulle "i" addirittura in
materia informatica, in materia di cinematografia...noi non
chiediamo tanto, ma forse, anche qui, sarebbe stata un'opportunità,
non con questo Governo, forse con un altro Governo sarebbe stato
più facile, con questo sicuramente non è molto agevole riuscire a
spingere avanti il carro della differenziazione normativa in
materia linguistica!
Ci è stato spiegato che non aveva necessità di un ombrello la
problematica dei rapporti internazionali per quanto riguarda la
francofonia, in relazione anche ad un'intervenuta legislazione;
forse un impegno, una sottoscrizione almeno di impegno morale da
parte dello Stato sostenere in ambito francofono le ragioni della
nostra comunità - ricordo che ogni tanto viene questo ritornello,
siamo sempre sulla porta dal punto di vista del
sommet
francophone
per quanto riguarda la posizione della Regione
Valle d'Aosta -, dunque un impegno morale, una cauzione più netta,
non sarebbe forse stata inutile.
Ci fermiamo avendo rappresentato per necessaria compensazione,
per la legge dello
yin
e dello
yang,
essendo stati
messi in evidenza solo aspetti solari e luminosi in una prima
battuta, forse ci è stata più congeniale e più necessaria per un
doveroso equilibrio una sottolineatura maggiore di aspetti
negativi, o comunque di limiti che presenta questa norma...ma,
dicevo, ci fermiamo qui, con l'auspicio che questa norma - come ci
ha ricordato il suo relatore durante la commissione - possa
mantenere la sua consuetudine storica di essere stata portatrice di
alta sfortuna ai governi che l'hanno avuta sul soglio
dell'approvazione: questo è successo per il Governo Prodi, ci sono
stati altri momenti in cui questa norma stava per arrivare ad
un'approvazione e ha determinato la caduta del Governo...vuoi mai!
Se così fosse, daremmo il voto a quattro mani, ma non essendone
ancora sicuri, una cauta astensione è più conforme dal punto di
vista del gruppo ALPE su questa norma di attuazione. Grazie.
Presidente
- Se non vi sono altri che chiedono di
intervenire in discussione generale, dichiaro chiusa la discussione
generale.
La parola al Consigliere Caveri.
Caveri (UV)
- Chiedere se il vino è buono ad uno dei
membri della Commissione paritetica è piuttosto
difficile...c'erano, nel cesto delle mele di stagione del collega
Louvin, molte mele avvelenate; in materia di commercio preciso che
si sarebbe trattato dei "bugiardini" delle medicine in lingua
francese. Sappiamo che questa applicazione, ad esempio nella
Provincia di Bolzano, ha creato problemi non indifferenti, quindi
delle volte ci sono anche elementi di riflessione che possono
servire.
Ritengo che l'articolo chiave sia l'articolo 1, nel quale si
evidenziano una serie di possibilità legate alla nostra autonomia
speciale, cioè in materia scolastica abbiamo avuto la legge
regionale di applicazione della Moratti che parla del
franco-provenzale. I colleghi che sono qui sanno che all'epoca si
pensava che questa parte potesse essere impugnata...non lo è stato,
e oggi, nel settore scolastico, rispetto alla prima bozza di norma
sull'ordinamento linguistico ci troviamo in una posizione più
solida.
Sul personale che c'è in Tribunale, il Presidente può dire che
il personale è già stato distaccato; se oggi dovessimo contare solo
sul personale dello Stato nella giustizia valdostana avremmo una
situazione di paralisi! Potevamo probabilmente stralciarla, perché
lo Stato non ci stava, oggi, ad assumersi i costi di eventuali
aspetti di traduzione delle sentenze, sapendo anche che su quello
abbiamo dei limiti oggettivi derivanti dallo Statuto, che parla di
atti in lingua italiana, quindi è chiaro che la questione non era
facilmente superabile.
Credo che il punto di equilibrio che è stato raggiunto con la
norma di attuazione sia un punto di equilibrio positivo, sapendo
che questa normativa è stata a lungo attesa. E siamo stati vittime
anche di un effetto paradosso, nel quale i fondi della Presidenza
del Consiglio dei ministri per l'attuazione della "482" sono stati
trasferiti alla Valle d'Aosta, anche in assenza delle norme di
attuazione, sia per gli sportelli linguistici in franco-provenzale,
sia per gli sportelli linguistici per le lingue dei walser: vuol
dire che in effetti l'idea che questi aspetti finissero per essere
già applicabili anche in assenza delle norme di attuazione è un
elemento che c'è.
Ho l'impressione che potremmo a lungo disquisire anche in
maniera interessante fra di noi con il collega Louvin su questi
aspetti; dovessi dire, anch'io avrei sperato in alcune norme più
innovative, e il collega Louvin, avendone fatto parte, sa che ci
sono dei punti di equilibrio, ad un certo punto - se le norme
devono essere sbloccate - e vanno trovati elementi di compromesso,
sapendo che per fortuna il diritto non si ferma mai e che
l'autonomia è un elemento dinamico.
Oggi credo che si possa incassare con un parere favorevole,
lasciando nelle mani del Presidente della Regione questa materia
per un futuro Consiglio dei ministri, con l'auspicio che prima o
poi ci possano essere elementi innovativi, perché sappiamo che la
società non si ferma. Lei citava la materia radiotelevisiva...lo
Statuto di autonomia del 1948 non ha investito un settore come
questo che oggi è capitale, rispetto al quale manteniamo alcune
fragilità.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
La norma di attuazione che è stata presentata oggi, credo
risenta di un'elaborazione che è stata molto lunga. Le modifiche
dei testi che di volta in volta si sono succedute nelle commissioni
sicuramente dicono che c'è stata una modifica di fondo fra il testo
di cui si era parlato dieci anni fa e quello di oggi. Questo non
significa che tale testo non contenga quegli elementi che, riferiti
alla "482", sono sicuramente importanti per quanto riguarda la loro
valorizzazione a livello della nostra Regione.
In tema di scuola, l'articolo 1, il fatto che abbia nel secondo
comma questa dizione
"La Regione, nell'esercizio delle proprie
competenze, provvede..."
, dando per acquisito che ci siano le
competenze, quindi senza ribadire le competenze, dove ed in quali
termini, sicuramente lascia una maglia aperta. Il problema è vedere
se noi siamo capaci di riempirla dando dei contenuti alle proposte
che di volta in volta possiamo portare avanti relativamente a
questa tematica.
Sulle altre situazioni, a parte quella dell'anagrafe della quale
si è già parlato, con quell'eventuale possibilità di
migliorare...ma questo è un dato parziale. Il problema credo possa
essere visto in modo specifico quello su cui il collega Louvin ha
molto insistito, cioè i procedimenti giudiziari, lo sviluppo in
materia finanziaria sulle parti riferite alle commissioni
competenti, o come poteva essere inserito un testo che tutelasse
anche la proposta. Su questo sicuramente l'inserimento in questa
partita avrebbe creato le premesse per uno sviluppo che in questo
caso non c'è; sappiamo che c'è la traduzione che viene fatta da
personale che viene detto distaccato dalla Regione. Ora, il fatto
dei traduttori...credo che il distacco dalla Regione sia
collegabile con personale che già oggi svolge questo ruolo, che è
diverso dal personale di cui si parlava prima, che è fornito per
far funzionare la normalità del sistema nei vari settori
giudiziari. Credo che sotto questo profilo sarà necessario un po'
di buon senso, ovvero che la scelta di queste persone ed il loro
utilizzo vada calibrato in conseguenza delle oggettive esigenze,
che non sminuisca e non crei né delle attese in traduttori esterni
che potevano fare questo lavoro, né - tenuto conto del numero di
richieste che ci saranno - crei grossi problemi sui distacchi, da
quello che posso capire, soprattutto se è per l'applicazione di
questa parte. Non credo di venire smentito su questo, non ci
saranno grosse richieste per questo tipo di lavoro. Diverso è il
lavoro svolto da funzionari regionali, che sono distaccati presso
il tribunale e che svolgono un lavoro di segreteria, differente da
quello di cui stiamo parlando come norma di attuazione.
Una riflessione credo vada fatta sul discorso del sistema
radiotelevisivo nel suo insieme; al di là del conteggio delle ore
che vengono date e sostanzialmente in
patois
vengono date le
partite di
tzan
, le radiocronache, teatro, il resto non c'è,
non c'è quasi mai un'azione che miri a trasmissioni attive su
questi temi. Ultimamente qualcosa si è mosso, ma non credo che ci
sia granché.
Vorrei fare un richiamo, a questo proposito, sul discorso del
francese. Abbiamo parlato qui, anche la collega Morelli aveva
insistito sul fatto che, in Valle d'Aosta, c'è stato sforzo non
indifferente per mettere a posto tutti i ripetitori, il MUX
dedicato a cinque programmi in lingua francese che purtroppo -
tranne forse per la TV5 - sono ancora in stallo, perché non c'è una
possibilità di avere delle risposte dall'omologo francese dal
nostro Ministero italiano, per quanto riguarda la possibilità della
ritrasmissione in Valle del France 2, eccetera, per i diritti di
ritrasmissione in francese dei programmi, con una riduzione
oggettiva delle attese in Valle per la disponibilità di un
bouquet
di programmi in lingua francese. Questo è un aspetto
che ci penalizza e che credo andrà seguito con molta attenzione, ma
penso che il tema, come è stato trattato qui, sia sufficiente a
dare nuove possibilità di slancio.
Per quanto riguarda i giudici di pace, purtroppo il problema non
si porrà più fra un po', perché già ne abbiamo solo uno, abbiamo
scritto, riscritto e detto che, dalle ultime notizie, di giudici di
pace non se ne parlerà più, quindi credo che non sarà difficile
applicare questo comma in quanto non ci sarà più il problema.
Bisogna purtroppo ammettere che arriviamo in un momento delicato in
cui lamentiamo questa carenza.
Sulla norma finanziaria credo che non sia, purtroppo - lo
abbiamo visto in tempi non sospetti - una novità; non credo che ci
sia stata mai una norma che non abbia, soprattutto quando
arrivavano i responsabili del MEF - credo che arrivino ancora nella
commissione paritetica - a dire il
niet
assoluto, se non c'è
questa norma ben precisa...che non c'è nulla che vada ad aggravare
gli oneri a carico dello Stato, e quindi che è tutto a carico della
Regione. Questo purtroppo è un classico: non c'è norma di
attuazione che non abbia avuto questo respiro, nel senso che "ve li
pagate, se li volete, i servizi". Questo è un chiaro segnale che
non è solo di questo Governo, ma era dei Governi precedenti, e
sulle norme di attuazione lo abbiamo vissuto in passato. La
difficoltà di arrivare a dei testi che fossero più incisivi era
sempre collegata alle resistenze fortissime da parte soprattutto
dei funzionari, perché più che i ministeri, che sono molte volte
disponibili ad aperture, sono i funzionari che non mollano di una
virgola! Vorrei ricordare norme specifiche, tecniche, come il
controllo degli ascensori, il passaggio di competenze, è una
questione di cui non si voleva sentir parlare perché sembrava lesa
maestà rispetto alle funzioni che, ancora a livello centrale,
vengono portate avanti. Quindi non credo che sia da imputare ad un
governo piuttosto che ad un altro, ma credo che sia una costante
nel funzionamento dello Stato protettivo che non vuole concedere
nulla.
Queste norme, rispetto alla "482" erano un'esigenza, sono
importanti, danno il significato di quello che possiamo fare nei
campi che sono stati qui evidenziati. Ci auguriamo che, al di là di
pretese note ed infauste che lasciamo a chi le ha suggerite, questa
norma di attuazione possa essere non solo approvata da noi, ma vada
in Consiglio dei ministri, perché ne abbiamo altre che sono ferme,
ne abbiamo altre...l'ISPESL, di cui parlavo prima, che non è ancora
andata in Consiglio dei ministri. Ci auguriamo che questa possa
avere un iter in un tempo ragionevole per essere approvata e
attuata, altrimenti rischiamo di avere, non dico quella dell'ENEL,
che poi è defunta per conto suo, altre norme che non arrivano mai
in fondo alla discussione. Gli archivi sono ancora pendenti, quindi
abbiamo ancora delle norme di attuazione che devono trovare
applicazione.
Questo è l'augurio che mi faccio: che le norme di attuazione non
solo arrivino in quest'aula, ma arrivino anche all'atto definitivo
della pronuncia nel Consiglio dei ministri, altrimenti rischiamo di
fare un ottimo lavoro, che però non riesce ad essere produttivo nel
momento giusto. Grazie.
Presidente
- La parola al Consigliere Donzel, per
dichiarazione di voto.
Donzel (PD)
- Grazie Presidente.
Ci pare doveroso, come Partito Democratico, fare la nostra
dichiarazione di voto in merito a questa norma, che conferma
sostanzialmente la valutazione già espressa in commissione; non è
perché una norma sia stata trasmessa qui dall'Onorevole Fitto che
questo significa per noi una ragione di un diniego, e nulla ha a
che vedere con i rapporti che recentemente si sono creati di
disponibilità del PdL sulle norme che vogliono ridurre i costi
della politica. Si tratta di un ragionamento che abbiamo fatto da
tempo su questo tipo di norme, in particolare su questa, che verte
a riconoscere alcune specificità, in particolare quelle
linguistiche della nostra Regione, in un momento in cui le
autonomie speciali non vanno per la maggiore nel dibattito
nazionale, anche in virtù di una campagna viscerale contro di esse
fatta dalla maggior parte della Lega Nord.
Ogni piccolo passo avanti, quindi, è un grande passo avanti in
questo momento storico e politico, e riteniamo che anche questo
piccolo passo avanti, al di là che ci possano essere dei rilievi e
delle cose che si possono sempre suggerire come migliorative, sia
politicamente molto importante in un momento molto difficile come
quello che stiamo vivendo in generale come Regioni a Statuto
speciale. Da questo punto di vista, come ho già ho motivato in I
Commissione, rimane e si conferma il parere favorevole a questa
norma del Partito Democratico.
Presidente
- Pongo in votazione il parere in oggetto:
Consiglieri presenti: 31
Votanti e favorevoli: 26
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
