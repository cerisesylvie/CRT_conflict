Classificazione
ACQUE



Oggetto del Consiglio n. 2587 del 8 giugno 2023 - Resoconto
OGGETTO N. 2587/XVI - Interpellanza: "Programmazione di
interventi di controllo e manutenzione degli alvei dei torrenti
della regione".
Bertin (Presidente) -
Punto n. 57. Illustra il
consigliere Ganis.
Ganis (LEGA VDA) -
Quest'iniziativa riprende una
problematica già più volte evidenziata in questo Consiglio
regionale dal nostro gruppo di opposizione: quella che riguarda lo
stato di scarsa pulizia e la mancata manutenzione degli alvei in
moltissimi torrenti della nostra regione. Una pratica molto diffusa
nelle altre regioni d'Italia, tant'è che la Regione Piemonte ha
realizzato un
vademecum
per la gestione degli alvei ma
fortemente limitata nella nostra regione. Le foto che ho scattato
in questi giorni in due comuni della Bassa Valle lo dimostrano.
Chiedo gentilmente alla Signora se può far avere le fotografie
all'Assessore, sono fotografie che ho già scattato un anno fa,
diciamo che la differenza praticamente sta nel fatto che gli alberi
sono cresciuti, le guardi, Assessore, le foto perché veramente
dimostrano lo stato attuale dei nostri torrenti.
Tornando all'iniziativa, vorrei evidenziare che le cause
principali delle inondazioni sono innanzitutto dovute alle piogge
abbondanti e torrenziali, che spesso provocano delle vere bombe
d'acqua, ma anche alla mancata pulizia di argini e torrenti, da
tutta quella vegetazione eccedente che durante le piene può causare
ostruzione in prossimità di ponti o restringimenti, una sorta di
sbarramento temporaneo formato da un groviglio di alberi la cui
rottura può provocare straripamenti, inondazioni e danni gravi a
persone, infrastrutture, beni pubblici, attività commerciali e
agricole. Si tratta di problematiche che sono state già evidenziate
nelle iniziative precedenti, già allora l'Assessore alle finanze,
innovazione territorio e opere pubbliche aveva risposto a una mia
iniziativa elencando una serie di lavori di manutenzione e gli
interventi fatti in molti comuni della regione per fortuna, ma,
come ho evidenziato nell'interpellanza, e le fotografie possono
dimostrarlo, il problema in molti comuni persiste: abbiamo torrenti
laterali invasi dalla vegetazione, da arbusti, da alberi, che
minano la sicurezza idraulica, mettendo a rischio la popolazione da
eventuali inondazioni. Per questo motivo come gruppo crediamo che
sia fondamentale intervenire attraverso una programmazione
periodica di manutenzione affinché venga fatta questa benedetta
pulizia di alvei e argini. Ricordo inoltre il grande lavoro svolto
dai consorzi di miglioramento fondiario e da tutti i cittadini
valdostani occupati nella
corvée
, tutte azioni finalizzate a
mantenere efficienti e pulite le reti irrigue. Appare evidente che
un'attività di manutenzione di alvei e torrenti riduce le possibili
situazioni di rischio idraulico e, di conseguenza, i danni.
In base a queste considerazioni, si interpella il Governo
regionale per conoscere se l'attuale Assessore alle opere pubbliche
sia a conoscenza di questa problematica, già evidenziata in diverse
iniziative dal nostro gruppo, e se l'Amministrazione regionale
intenda mettere in atto dei provvedimenti finalizzati al controllo
e alla manutenzione degli alvei e dei torrenti nella nostra
regione.
Presidente -
Risponde l'assessore Sapinet.
Sapinet (UV) -
Grazie collega Ganis. Inizio a
rassicurarla dicendo che ovviamente sul territorio ci siamo, magari
non facciamo troppe foto, però il territorio lo conosciamo e posso
dirle che il monitoraggio, ma non solo da parte politica ma anche
da tutti i vari attori, è costante e lo dico con cognizione di
causa venendo da un'esperienza precedente nell'Assessorato
dell'agricoltura con la struttura del dottor
(omissis)
, è un monitoraggio che le nostre stazioni
fanno e lo porto avanti con le nuove deleghe dove sicuramente il
rapporto con i Comuni è costante e quotidiano, anche di più,
sicuramente stiamo rafforzando sempre di più la collaborazione tra
le strutture del mio Assessorato e quelle del collega Carrel. È
corretto che quest'attività di monitoraggio venga fatta e posta
anche in modo costruttivo da chi siede ai banchi dell'opposizione,
soprattutto dopo eventi come quello accaduto in Emilia Romagna,
dove torna un po' alla ribalta l'affermazione che i danni si
sarebbero potuti evitare almeno se in parte si fosse fatta più
pulizia o se si fossero asportati i sedimenti e le ghiaie del letto
dei fiumi. I tecnici ce lo dicono e io riporto che non è sempre una
scienza esatta quella che dragare e pulire i fiumi e torrenti
consente in qualche modo di diminuire o addirittura azzerare i
rischi connessi ai fenomeni alluvionali, questo, come dicevo, ce lo
dicono i tecnici per contrastare a volte le visioni che spesso i
social
alimentano.
La questione è complessa e il mio predecessore ha potuto in
varie occasioni anche chiarire la situazione e fornire le
spiegazioni del caso, ma questa interpellanza mi consente di fare
il punto sulla situazione rispondendo così al primo quesito
relativamente alla conoscenza della problematica. Il problema è
complesso, non esistono soluzioni semplici per problemi complicati
ma solo la necessità di un paziente studio dei fenomeni.
Innanzitutto occorre chiarire alcuni concetti di base: il fiume è
un sistema dinamico, complesso, il cui comportamento dipende anche
da molte cause, da molti fattori; questo fa sì che occorra sempre
fare molta attenzione a non confondere i vari concetti: ad esempio,
l'asportazione dei sedimenti, pulizia da tronchi e detriti sono due
azioni decisamente diverse, una piena o un'alluvione sono eventi
assolutamente normali per un fiume che diventano buoni o cattivi se
visti da un punto di vista antropocentrico. Occorre poi tenere
conto che, come in tutti i sistemi naturali, il fiume opera su
molte scale spaziali e temporali interconnesse tra loro e non
sempre compatibili con i
desiderata
umani. Infine, rispetto
al passato, piove in modo diverso su un territorio che è mutato nel
corso del tempo. Non c'è evidenza scientifica di un legame tra
interventi di asportazione di materiale inerte con una diminuzione
del rischio alluvionale, anzi, ci sono evidenze che in molti casi i
rischi potrebbero a volte anche aumentare, può essere comunque
utile in situazioni estremamente puntuali ma occorre operare in
modo molto attento, ben sapendo che è molto difficile prevedere
esattamente le conseguenze di quanto si sta facendo. Teniamo anche
conto che ogni piena e ogni evento di una certa entità modifica il
sistema fiume in modo costante, continuamente vi è un trasporto di
acqua, sedimenti e sostanze lungo il corso d'acqua, così come
esistono importantissimi flussi di scambio tra il fiume e
l'ambiente che lo circonda. Occorre poi sempre distinguere molto
bene ciò che accade in condizioni di piena e ciò che accade durante
i cosiddetti "periodi di regime normale". Da un lato tutti gli
esperti ormai concordano che i fiumi vadano toccati il meno
possibile, ma sappiamo che questo discorso sia una totale utopia
nel momento in cui il punto di vista diventa quello umano, il punto
di equilibrio va ricercato tra un'attenta opera di sistemazione,
un'opera di manutenzione, asportando poco, aggiungendo dei
sedimenti ove necessario, pulendo selettivamente, ovvero tagliando
ove necessario e lasciando ove necessario, costruire briglie e
dighe modifica un movimento di sedimenti e di conseguenza la
geometria dei corsi d'acqua. Questo per dire che i tecnici lavorano
quotidianamente su questi fenomeni che vengono altrettanto
quotidianamente segnalati e portati alla nostra attenzione, alla
nostra ma anche alla sua, da parte di Comuni, da parte di stazioni
forestali, consorzi di miglioramento fondiario e tutte le
sentinelle che abbiamo sul territorio.
Con riferimento invece al secondo quesito, è bene evidenziare
l'insieme di tutte le iniziative, alcuni numeri intrapresi appunto
nel triennio 2020-2022 anche a seguito dell'evento alluvionale che
ce lo ricordiamo bene del 13-16 ottobre del 2020, sia per far
fronte alle criticità che si sono venute a creare, sia per
effettuare una manutenzione preventiva del reticolo idrografico
principale e secondario. In particolare sul reticolo secondario e
sul reticolo principale sono stati realizzati interventi per una
spesa complessiva pari a 10.612.400 euro suddivisa nel modo
seguente: nel 2020 cinquanta torrenti coinvolti per interventi
manutentivi con un importo di 1.863.572 euro e invece quarantatré
torrenti coinvolti per interventi urgenti e indifferibili per un
importo di 2.947.757 euro; nel 2021 i torrenti coinvolti per
interventi di manutenzione sono stati quindici per 973.108 euro,
mentre i torrenti coinvolti per interventi urgenti sono stati sette
con l'importo di 254.163 euro; nel 2022 tredici i torrenti
coinvolti per interventi manutentivi per una spesa di 2.466.017
euro, mentre per gli interventi urgenti abbiamo coinvolto sedici
interventi per un totale di 2.107.783 euro. Per il triennio
2023-2025 sono previsti al momento interventi su corsi d'acqua per
un importo complessivo di 27.468.876 euro di cui circa 11,5 milioni
di euro derivanti da fondi che arrivano dallo Stato o fondi
PNRR.
A partire dall'evento eccezionale del 2020 fino ad oggi è
importante comunque sottolineare che, parallelamente alle attività
soprarichiamate oggetto di appalto per la realizzazione di
interventi su corsi d'acqua, è stato definito un piano regionale di
prelievo di materiale inerte che ha permesso di portare a termine
operazioni di pulizia e disalveo di sei tratti della Dora Baltea e
di cinque torrenti laterali tra cui quelle relative al torrente
Chalamy citato nelle premesse dell'interpellanza del 26 maggio
2023. Si ricorda per tali interventi non sono previste delle spese
da parte dell'Amministrazione regionale ma è l'operatore economico
che manifesta l'interesse di prelievo di materiale nell'ottica di
un suo riutilizzo e l'operatore è tenuto a versare alla stessa
Amministrazione un canone demaniale in funzione della quantità e
della qualità del materiale che va a spostare. Gli interventi
pertanto sono stati realizzati e sono previsti laddove si è
rilevata l'esigenza di effettuare manutenzioni mirate e puntuali
volte a rimuovere ostacoli in alvei sulle sponde che potrebbero
costituire un impedimento al regolare deflusso delle acque in caso
di piena o che possa costituire un rischio per un centro abitato,
un'infrastruttura presente sul territorio. Al momento non sono note
criticità particolari oltre a quelle per le quali si sono già
attivati o verranno attivati gli interventi.
Io colgo veramente l'occasione, e la ringrazio ancora
dell'iniziativa, per sottolineare le varie strutture che si
occupano della manutenzione del territorio, in particolare dei
corsi d'acqua, e le ringrazio, a partire dal monitoraggio della
struttura Attività geologica del dottor
(omissis)
, la
programmazione e realizzazione degli interventi, Opere idrauliche
dell'ingegner
(omissis)
, alla struttura Assetto
idrogeologico dei bacini montani con il dottor
(omissis)
che, oltre a parte gli interventi, si
occupa anche delle emergenze, questo in collaborazione con la
struttura Sistemazioni montane, ingegner
(omissis)
,
del Dipartimento risorse naturali, un'organizzazione che, come
noto, dal 1° luglio vedremo ulteriormente rafforzata con una parte
più attiva e più operativa in capo alla Protezione civile. Ricordo,
ad esempio, due interventi 2022 in cui le strutture dei due
Assessorati hanno rapidamente ed efficacemente risolto delle
situazioni che coinvolgevano sia la viabilità ai margini dei centri
abitati, sia zone a vocazione agricola come i vigneti di Morgex e i
pascoli di Oyace.
Presidente -
Ha chiesto la parola il consigliere Ganis
per la replica.
Ganis (LEGA VDA) -
Grazie Assessore. Tenga le fotografie,
tanto la prossima volta gliene farò altre, visto che quelle che le
ho portato l'anno scorso non sono state sufficienti a segnalare il
problema, anche perché, scusate, nel 2021 il sottoscritto ha fatto
una segnalazione, quindi una segnalazione da parte di un
Consigliere regionale non viene proprio presa in
considerazione.
Io l'anno scorso avevo portato delle fotografie e nulla è stato
fatto, sono passati due anni, quindi una segnalazione da parte di
un Consigliere regionale non conta nulla... ah, forse perché sono
di minoranza. Le fotografie, come ho detto, documentano una
situazione disastrosa, le guardi bene, e denotano una mancata
manutenzione. I piccoli arbusti di un anno fa oggi sono diventate
delle vere e proprie foreste.
Vorrei portare all'attenzione di chi ci amministra quello che
succede nelle altre Regioni d'Italia, la Regione Sicilia, in vista
delle piogge in arrivo, cosa ha fatto? Ha emanato un'ordinanza per
pulire gli alvei dei fiumi. La Provincia autonoma di Trento ha
potenziato l'attività di prevenzione e di contenimento dei danni
lavorando al trattamento della vegetazione lungo i corsi d'acqua.
La Regione Piemonte cosa ha fatto? Ha realizzato un
vademecum
per la gestione degli alvei, tutti investimenti
volti a migliorare e a regolare il deflusso delle acque. Noi cosa
facciamo? Nulla. Anche se ci sono delle segnalazioni da parte,
ripeto, dei Consiglieri regionali non facciamo nulla.
A mio avviso, un'altra cosa importante è semplificare l'iter
burocratico perché spesso le autorizzazioni, i pareri e i permessi
seguono un iter farraginoso, pesano sempre di più sulla sicurezza
idraulica e, di conseguenza, su quella dei cittadini.
Torno a ricordare quello che è successo nel lontano 2000, tutti
noi ricordiamo ancora quei tragici momenti, l'alluvione porta con
sé morte e distruzione, ingenti furono i danni e molte le vite
spezzate Cerchiamo, attraverso i mezzi che abbiamo a disposizione,
di prevenire almeno simili situazioni. Oggi il mio pensiero va a
tutti gli Emiliani che in questi giorni stanno combattendo
l'emergenza alluvione.
Presidente -
La parola al consigliere Planaz per i minuti
restanti.
Planaz (LEGA VDA) -
Visto che il collega Ganis ha
avanzato un po' di minuti, tengo a sottolineare un fatto... intanto
vedo molta gente che si diverte, anche lei, Assessore, a contestare
la nostra segnalazione... poi, se vuole, io gliene porto finché
vuole di segnalazioni dei nostri torrenti pieni di arbusti. Se
questo è un metodo per tenere sotto controllo il nostro territorio,
io le faccio i miei auguri.
In più mi viene anche a dire che dragare i torrenti non è
importante, allora io mi chiedo: perché ci sono questi interventi?
Facciamo una cosa: chiudiamo tutti questi torrenti e non facciamo
più niente, lasciamo che l'acqua vada dove vuole, che inondi tutto
il territorio che c'è circostante ed è finita lì, perché, a seguito
delle sue dichiarazioni, io giro abbastanza tutta la regione e non
c'è luogo in cui non vedo un torrente, a partire dall'altura a
venire in fondovalle, che sia pulito come lei dice e che non ci
siano problemi in caso di piogge, perché tengo a precisare che
quello che è successo oggi in Emilia Romagna... noi qua ci hanno
salvato le temperature delle nostre montagne e che, per fortuna, si
è accumulata neve invece che pioggia, infatti si vedono i risultati
della Dora Baltea, che al momento non ha mai creato nessun
allarmismo, ma l'abbiamo vista molte volte con piogge meno
insistenti essere molto più in piena.
Allora io non so se gli uffici competenti che le hanno preparato
questa risposta abbiano il numero necessario di personale per
monitorare, come lei dice, la zona, ma poi bisogna anche farli i
lavori, perché foto del tipo di cui ha parlato il collega Ganis me
ne inviano tutti i momenti sul telefono e mi dicono: "Tutti si
riempiono la bocca dei ricordi dell'alluvione del 2000, l'Emilia
Romagna e quant'altro e poi ci guardiamo attorno e non c'è nessuno
che fa niente". Questo lo dicono i cittadini, non lo diciamo noi!
Io di conseguenza ho firmato, insieme al collega Lucianaz e al
collega Ganis, quest'iniziativa perché l'anno scorso avevamo un
problema che non c'era l'acqua, c'era da immaginare che dopo un
tempo ce ne sarebbe stato un altro e che oggi avevamo un altro
problema, oggi o in futuro, perché non è che adesso con queste
piogge è finito il problema, potrà non piovere per un po' di
tempo... poi magari pioverà più di quello che deve e oggi, a mio
avviso, non siamo preparati.
Lei può dire tutto quello che vuole, può contestare, dire che va
tutto bene, io le auguro che sia così, però se poi andiamo a vedere
sul territorio, la situazione è completamente diversa e questo ci
tengo a sottolinearlo, perché sembra che oggi quest'iniziativa così
possa passare inosservata come se fosse tutto a posto, io e il mio
gruppo non lo accettiamo.
Presidente -
La parola all'assessore per una
precisazione, un minuto.
Sapinet (UV) -
Ovviamente io non sono qui a dire né a
contestare, assolutamente, ma ho risposto con dei numeri.
Sul discorso del dragare è stato esplicitato che non sempre è
una scienza esatta, quindi non è stato detto che non serve a nulla
ma che non sempre è una scienza esatta. Parliamo di interventi da
un minimo di trenta torrenti a un massimo di novanta-cento
all'anno, è chiaro che si può e si deve fare di più, è quello che
stiamo facendo e voglio tranquillizzare i colleghi che è ovvio che
le segnalazioni vengono sicuramente prese in considerazione,
dopodiché c'è un metodo di lavoro e delle priorità con le quali
vengono messi in atto i vari interventi dalle varie strutture.
Presidente -
La parola al consigliere Ganis.
Ganis (LEGA VDA) -
Sarò velocissimo, dragare è una
pratica, la pulizia è tutta un'altra cosa.
Presidente -
Sospendiamo brevemente come d'abitudine, si
riprenderà fra una decina di minuti. Il Consiglio è sospeso.
La seduta è sospesa dalle ore 17:30 alle ore 17:49.
