Classificazione
LAVORO
Infortunistica - Previdenza - Tutela della salute


Resoconto integrale del dibattito dell'aula
Oggetto del Consiglio n. 163 del 16 ottobre 2003 - Resoconto
OGGETTO N. 163/XII - Ripristino dei benefici previdenziali per i
lavoratori esposti all'amianto. (Approvazione di risoluzione -
Reiezione di altra risoluzione)
Risoluzione
Il Consiglio regionale della Valle d'Aosta
Viste le disposizioni contenute nell'articolo 47 del Decreto
Legge 29 settembre 2003, n. 269 collegato alla Legge Finanziaria
dello Stato per l'esercizio 2004, le quali prevedono una riduzione
dei benefici previdenziali per i lavoratori esposti al "rischio
amianto";
Considerato che tale previsione legislativa mette a
repentaglio le aspettative di numerosi lavoratori valdostani che
sono stati esposti al "rischio amianto" per periodi più o meno
lunghi della loro carriera professionale;
Rilevato che su tale materia era già in corso un
approfondimento tra il Governo e le parti sociali per addivenirne a
una soluzione concertata;
Appreso che la XI Commissione permanente del Senato, sede
presso la quale si è svolto nei giorni scorsi l'esame in sede
referente del D.L. 269/2003, nell'intento di venire incontro alle
molteplici e legittime sollecitazioni di revisione dell'articolo
47, ha proposto un emendamento che modifica sostanzialmente il
dispositivo dello stesso articolo nel senso di ripristinare i
benefici originari previsti per i lavoratori esposti al "rischio
amianto";
Invita
il Governo a recepire i contenuti dell'emendamento di cui in
Premessa e i Gruppi parlamentari a sostenerlo nelle rispettive sedi
istituzionali.
F.to: Tibaldi - Frassy - Lattanzi
Risoluzione
Considerato che la nostra regione purtroppo non è esente da
lavoratori esposti all'amianto;
Preso atto che il Consiglio dei Ministri in data 29 settembre
scorso ha approvato il decreto legge "in materia di sviluppo
dell'economia e di correzione dei conti pubblici" di cui in
particolare l'articolo 47 è dedicato ai benefici previdenziali per
i lavoratori esposti all'amianto;
Tenuto conto che tale norma di questo maxi decreto collegato
alla finanziaria 2004 deciso dal Governo italiano stravolge la
precedente normativa modificandola sostanzialmente e mettendo in
forse i diritti acquisiti dai lavoratori riducendo il coefficiente
di maggiorazione previsto da 1,5 a 1,25 e mantenendolo valido solo
ai fini della misura della pensione;
Considerato che alla luce di questo articolo i lavoratori
esposti all'amianto e già riconosciuti dall'Inail, che ancora non
sono in pensione, dovranno pertanto ripresentare la domanda per un
ulteriore e nuovo riconoscimento;
Tenuto conto che il cambiamento di regime determinato dal
decreto, creerà una situazione insostenibile per quei lavoratori
che in base alla legge 257/92 si sono dimessi prima del 1° ottobre
e non sono ancora titolari di pensione;
Ricordato pertanto che questi lavoratori si troveranno nella
situazione drammatica di non percepire la pensione e di essere
nello stesso tempo licenziati dalle imprese e quindi senza
lavoro;
Evidenziato che questo beneficio previdenziale non è un
prepensionamento ma un vero e proprio indennizzo sulla
salute;
Constatato che circa 60.000 lavoratori italiani di cui circa
100 Valdostani saranno drammaticamente coinvolti dall'applicazione
dell'articolo 47 del maxi decreto;
Il Consiglio regionale
Esprime disaccordo
sulla posizione assunta dal Governo nazionale nell'articolo
47 del maxi decreto che introduce norme previdenziali più
restrittive per i lavoratori a rischio amianto;
Invita
i Parlamentari valdostani affinché pongano in atto tutte
quelle azioni perché venga stralciato l'articolo 47 della
finanziaria destinato a creare un vero e proprio dramma sociale per
i lavoratori esposti all'amianto, e venga ribadito che eventuali
nuove norme sulla materia siano concertate con le parti
sociali.
F.to: Comé - Riccarand - Salzone - Stacchetti - La Torre -
Lavoyer - Viérin Marco - Lanièce - Squarzino Secondina -
Curtaz
Président - La parole au Conseiller Tibaldi.
Tibaldi (CdL) - In sintesi, la nostra risoluzione vuole portare
all'attenzione del Consiglio regionale una questione che è
diventata problematica a seguito dell'inserimento del decreto legge
29 settembre 2003 n. 269, il maxi decreto collegato alla legge
finanziaria 2004, in particolare l'articolo 47, che prevede, così
come scritto, una riduzione dei benefici previdenziali per i
lavoratori esposti al rischio amianto. La questione ha già
suscitato le legittime reazioni da parte dei diretti interessati
attraverso i sindacati e le parti sociali e naturalmente
l'attenzione non solo del Governo, ma anche di altre istituzioni è
stata sollecitata non solo dalla Valle d'Aosta, ma anche da altre
regioni, poiché i lavoratori e le persone esposte a questo rischio,
che sono in attesa dei benefici previdenziali relativi, sono in
tutta Italia circa 60.000.
La questione è all'esame del Governo anzi, per l'esattezza, ha
iniziato l'iter parlamentare con l'esame in XI Commissione del
Senato che si dedica al lavoro e alla previdenza; non vogliamo che
questa previsione legislativa metta a repentaglio le aspettative
dei numerosi lavoratori valdostani che sono stati esposti, nel
corso della loro carriera professionale, al rischio amianto per
periodi più o meno lunghi della loro vita lavorativa. Vi era già in
corso su questa materia un approfondimento fra il Governo nazionale
e le parti sociali per addivenire a una soluzione concertata e nei
giorni scorsi l'XI Commissione permanente del Senato ha proposto un
emendamento sul quale vi è l'accordo dei Capigruppo, un emendamento
che va a ripristinare quei livelli di tutela che, inopinatamente,
l'articolo 47 ha escluso. Per queste ragioni, visto che vogliamo
mantenere elevata l'attenzione, anche sollecitando una presa di
posizione del Consiglio regionale su tale problema, inviteremmo il
Governo a recepire i contenuti di questo emendamento e i gruppi
parlamentari, inclusi gli Onorevoli Collé e Rollandin, a sostenerlo
nelle rispettive sedi istituzionali.
Abbiamo preso atto anche che vi è una risoluzione parallela, che
tratta lo stesso argomento, quindi non abbiamo alcuna difficoltà a
confrontare i testi e le idee per addivenire a un testo concordato
e andare a ricercare l'unanimità della volontà consiliare su questo
argomento.
Président - La parole au Conseiller Comé.
Comé (SA) - Abbiamo voluto presentare questa risoluzione; io ne
ho predisposto il testo a nome della "Stella Alpina", anche i
colleghi "dell'Arcobaleno" l'hanno sottoscritto.
L'argomento in questione è molto delicato, lo sappiamo
benissimo, lo ha detto anche prima il collega Tibaldi, quante
persone si sono trovate e si troverebbero in una situazione
drammatica, se questo famoso articolo 47 del maxi decreto dovesse
essere approvato… Questo articolo
sicuramente va a stravolgere tutta la precedente normativa e va a
modificare i diritti acquisiti dei lavoratori. Sapete che nella
proposta vi è la riduzione del coefficiente di maggiorazione
previsto, che passerebbe praticamente da 1,5 a 1,25, e questo
sarebbe solo mantenuto valido ai fini della misura della pensione e
non più ai fini previdenziali. Se questo decreto dovesse essere
approvato, quindi sicuramente ci troveremmo in una situazione di
cambiamento di regime e questo creerebbe una situazione
insostenibile, perché, purtroppo, in Valle d'Aosta abbiamo circa
100 persone che, avendo avuto il riconoscimento dell'invalidità
dall'INAIL, si sono licenziate dall'azienda e che ora
rischierebbero di non poter ottenere la pensione.
Non concordiamo assolutamente sul testo emanato dal Governo
nazionale, esprimiamo il disaccordo su quella posizione assunta dal
Governo nazionale nell'articolo 47 del maxi decreto, che introduce
norme previdenziali più restrittive per i lavoratori a rischio
amianto ed invitiamo con la nostra risoluzione i Parlamentari
valdostani
"affinché pongano in atto tutte quelle azioni perché
venga stralciato l'articolo 47 della finanziaria destinato a creare
un vero e proprio dramma sociale per i lavoratori esposti
all'amianto, e venga ribadito…"
-
da parte dei nostri Parlamentari -
"… che eventuali nuove norme sulla
materia siano comunque concertate con le parti sociali"
.
Président - La parole à la Conseillère Squarzino Secondina.
Squarzino (Arc-VA) - Chi ha seguito le vicende della legge
finanziaria sicuramente ha visto una misura che ha suscitato molte
critiche nel mondo del lavoro e che tocca da vicino anche
lavoratori della nostra Regione. Parlo dell'articolo 47 del decreto
collegato alla legge finanziaria 2004, articolo che, rispetto ai
lavoratori esposti all'amianto, prevede una riduzione del
coefficiente di maggiorazione previsto. È una riduzione che va
dall'1,5 a 1,25 e questo significa che l'abbuono per ogni anno di
esposizione all'amianto oltre i 10 anni scende da 6 a 3 mesi. Vi è
un primo effetto contingente: si penalizzerebbero coloro che,
avendo fatto i conti proprio sulla base del precedente
coefficiente, avevano già presentato le dimissioni dal lavoro,
avevano già verificato con l'INAIL le condizioni per andare in
pensione. Queste persone si trovano nella situazione assurda per
cui sono senza pensione, perché questa nuova norma li penalizza, e
senza lavoro perché ormai hanno già presentato le dimissioni.
Al di là del caso, pur drammatico - è un caso riguardante queste
decine di lavoratori valdostani, oltre alle centinaia e migliaia di
lavoratori italiani -, si sottolinea la gravità di questa scelta
del Governo. È un Governo che, per fare cassa, stravolge i diritti
acquisiti dai lavoratori esposti a lavorazioni contenenti amianto;
è un Governo che, per fare cassa, cancella con un "colpo di spugna"
comportamenti e misure. Proprio ricerche ed indagini
epidemiologiche avevano fatto adottare delle misure specifiche
perché si tenesse conto dell'incidenza di gravi ed irreversibili
danni alla salute dovuti all'esposizione alla sostanza micidiale
dell'amianto.
Con la risoluzione, che abbiamo sottoscritto e che abbiamo in
parte contribuito ad elaborare, si chiede ai Parlamentari della
Valle d'Aosta di attivarsi affinché all'interno della commissione
dove si sta discutendo la legge finanziaria, o anche nell'aula
parlamentare in un tempo successivo, si elimini questa stortura con
lo stralcio dell'articolo 47. Sappiamo dagli organi di stampa che
vi sono stati contatti già da parte dei Parlamentari della Valle
d'Aosta con le organizzazioni sindacali e che vi è da parte di
queste ultime un impegno in tal senso, noi pensiamo però che un
mandato del Consiglio regionale renderebbe ancora più forte la loro
azione di pressione nei confronti del Governo.
Président - Je déclare ouverte la discussion générale.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Rispetto a questo problema, vorrei fare
alcune precisazioni. Sapete innanzitutto che il Consiglio regionale
nella passata legislatura si era interessato di questo problema,
che era stato attivato un tavolo fra l'INPS, l'INAIL, le
organizzazioni sindacali, i patronati, le aziende, la Cogne per
attivare le procedure relative al riconoscimento dell'amianto, cosa
che ha contribuito a sveltire le pratiche. È chiaro che il decreto
legislativo presentato dal Governo modifica completamente lo
scenario che si era determinato.
Vorrei dare dei dati aggiornati sulla situazione dopo aver fatto
l'altro ieri una riunione con l'INPS, con l'INAIL, con le
organizzazioni sindacali e i patronati su questo problema. Vi sono
innanzitutto due problemi: la situazione dei lavoratori che hanno
maturato il diritto nel mese di settembre, si sono licenziati al 30
settembre e che, a partire dal 1° ottobre, data in cui parte la
nuova normativa, si trovano senza copertura, perché non possono
tornare a lavorare, ma non possono neanche andare in pensione; i
lavoratori che si sono licenziati ad agosto, quindi
antecedentemente a settembre, andando
indietro… i lavoratori che stanno
maturando… perché l'INAIL non ha ancora
terminato l'esame di tutte le pratiche e vi sono lavoratori su cui
l'INAIL continua l'esame della pratica, che potrebbero avere
l'attestato di esposizione all'amianto successivamente alla data
del 1° ottobre, che attualmente stanno lavorando.
La situazione più grave allora è quella relativa a chi si è
licenziato nel mese di settembre, avendo in quel periodo raggiunto
i requisiti, e che adesso non può andare in pensione. Vi sono 18
persone in Valle in queste condizioni: si tratta di 18 dipendenti
della Cogne.
Abbiamo poi 82 lavoratori - e qui tornano i conti: 100 - che si
sono licenziati antecedentemente al mese di settembre, quindi fino
ad agosto, rispetto ai quali l'INPS ha dichiarato, previa verifica
con la sede centrale, che le pensioni verranno normalmente
liquidate. Questi 82 lavoratori quindi andranno in pensione, l'INPS
sta portando a termine le pratiche: queste pratiche troveranno
conclusione.
Vi sono poi invece pratiche - sulle quali appunto si chiede di
intervenire - che riguardano le 18 persone che al momento sono
nella situazione più difficile, come dicevo prima, e qui condivido
quello che diceva qualcuno che le decretazioni d'urgenza in questi
casi fanno dei danni, e coloro che invece hanno già maturato i
requisiti… l'INAIL sta portando a
termine la certificazione, se vi sarà una modificazione normativa,
è chiaro che non potranno più accedere alla pensione nella
situazione degli altri, chiaramente dovranno continuare a lavorare
per un periodo più lungo perché il decreto prevede una cosa:
prevede che la maggiorazione dell'1,25% non è più valida per
l'acquisizione dell'anzianità pensionistica, ma serve solo, una
volta raggiunta l'anzianità pensionistica, per incrementare il
quantum della pensione, quindi la situazione cambia
decisamente.
Mi pare però che vi siano due ordini del giorno che affrontano
direi in modo convergente la questione, per cui chiederei, se siete
d'accordo, di fare un attimo di sospensione per vedere di fare un
documento unico.
Président - Est accordée une suspension de 10 minutes.
Si dà atto che la seduta è sospesa dalle ore 13,16 alle ore
13,39.
Président - Nous reprenons nos travaux.
La parole au Conseiller Borre.
Borre (UV) - Non so in che ordine verranno discusse le due
risoluzioni…
Presidente - … nell'ordine di
presentazione, a meno che non vi sia una risoluzione comune.
Borre (UV) - … non è stato trovato
l'accordo fra la "Stella Alpina","l'Arcobaleno" e la "Casa delle
Libertà" per un testo unitario. Come gruppo "dell'Union
Valdôtaine", insieme ai "Democratici di Sinistra", abbiamo
presentato degli emendamenti che illustrerò al momento della
discussione della risoluzione della "Stella Alpina" e
"dell'Arcobaleno".
Président - La parole à la Conseillère Squarzino Secondina.
Squarzino (Arc-VA) - Il nostro gruppo condivide gli emendamenti
presentati dal collega Borre e dal collega Sandri, li abbiamo
discussi, li condividiamo.
Abbiamo anche tentato di vedere come era possibile accogliere le
richieste del gruppo della "Casa delle Libertà", perché siamo
convinti che, se avessimo presentato una risoluzione all'unanimità,
questa iniziativa aveva più potere di incidenza e di pressione. Vi
è però un elemento che ci distingue rispetto alla "Casa delle
Libertà" su questo problema ed è che la risoluzione della "Casa
delle Libertà" fa riferimento ad un emendamento già presentato in
XI Commissione, un emendamento che è stato accolto e andrà in aula.
È vero che questo emendamento è in parte migliorativo, perché
sospende gli effetti della nuova normativa rispetto a quel
gruppetto di lavoratori che, avendo maturato la loro pensione in
base alla vecchia normativa, si sono già dimessi dal lavoro e che
sono lì in attesa di avere la pensione e non ce l'avrebbero, non
possono tornare a lavorare perché si sono dimessi - quindi
l'emendamento di cui ha parlato la "Casa delle Libertà" risolve
questo problema specifico, nel nostro caso i 18 lavoratori -, ma
non interviene sulla logica complessiva dell'articolo 47, cioè la
logica di mutare i parametri con cui viene calcolato il rapporto
fra gli anni esposti al rischio amianto e gli anni in più di
pensione che uno avrebbe. Noi pensiamo che l'azione forte che
dobbiamo chiedere al Governo, da una parte, e ai nostri
Parlamentari, dall'altra, è quella di lavorare affinché sia
stralciato l'articolo 47. I nostri interessi sono rivolti non solo
ai 18 lavoratori, ma all'insieme dei lavoratori colpiti
dall'amianto.
Ci sembra fra l'altro strano che, anche a fronte di un aumento a
livello di ricerca scientifica della consapevolezza dei rischi
dell'amianto, si vada a toccare, peggiorandola, la normativa
riguardante i lavoratori che si trovano esposti a questa
materia.
Président - La parole au Conseiller Comé.
Comé (SA) - Intervengo solo per aggiungere qualche punto alle
considerazioni che ha fatto prima la Consigliera Squarzino.
Sicuramente un punto che noi avevamo messo nella parte finale
dell'invito era anche che, al di là dello stralcio, proprio perché
l'articolo 47 è stato presentato senza che vi fosse stata una
concertazione con le parti sociali… noi
nel nostro "invita" abbiamo messo che venga ribadito che eventuali
nuove norme sulla materia siano concertate con le parti sociali. Ci
pare invece che l'emendamento proposto, con i risvolti che ha
sottolineato prima la Consigliera Squarzino, sia di nuovo un testo
che non sia stato analizzato e concertato con le parti sociali, ma
con il quale si è cercato di salvare le persone che in questo
momento potevano trovarsi in una situazione difficile. Non si sono
analizzati nel suo insieme gli sviluppi successivi alla riduzione
del coefficiente di maggiorazione.
Président - La parole au Conseiller Tibaldi.
Tibaldi (CdL) - Ringrazio in esordio l'Onorevole Luigi Vitali,
il Senatore Carmelo Marra e il Sottosegretario Giuseppe Vegas
perché, al di là di tante chiacchiere che si stanno facendo in
questa aula e fuori, sono gli unici che hanno dato un segnale
chiaro di sensibilità e di attenzione attraverso una prova
concreta, cioè un emendamento - in sede referente, presso la XI
Commissione del Senato, è già stato avviato un iter - che va
incontro a una parte, è vero, delle legittime aspettative dei
lavoratori esposti al rischio amianto. In questo emendamento vi è
già una miglioria nel senso auspicato da tutti, ovvero di avere
attenzione nella situazione previdenziale e di salute innanzitutto
di coloro che per anni, per periodi più o meno lunghi, sono stati
esposti al rischio amianto. Al di là di questa constatazione, oggi
mi sembra che si riproponga il teatrino, dove ragioni più
squisitamente politiche o partitiche…
si cerca di evitare una soluzione unitaria e unanime da parte di
quest'aula e si preferisce una logica di schieramento, cioè si
preferisce approcciarsi a questo problema grave e delicato secondo
una logica di schieramento.
Riteniamo che la risoluzione della "Stella Alpina" e
"dell'Arcobaleno" abbia delle premesse condivisibili; abbiamo
ravvisato durante la sospensione un ostracismo ingiustificato da
parte della collega Squarzino, che poi arriva in aula e sembra
voler essere lei l'unica santa che difende, tutela i diritti di
questi lavoratori; se questo ostracismo fosse stato un po' più
controllato, forse adesso avremmo una soluzione unitaria. Tuttavia,
ciò non ci spaventa, collega Squarzino, noi con i fatti abbiamo
dimostrato di portare a conoscenza vostra un emendamento, di cui
magari nemmeno conoscevate l'esistenza e l'essenza. Non so cosa
abbiano fatto i vostri gruppi parlamentari a Roma, non so cosa
abbiano fatto i Parlamentari valdostani.
Riteniamo che l'invito anzitutto vada rivolto a un Esecutivo,
come si fa in quest'aula: gli inviti e gli impegni si rivolgono a
un Esecutivo, quindi il Governo italiano, e, parallelamente, si
coinvolgono i Parlamentari valdostani, ovvero il Senatore Rollandin
e l'Onorevole Collé. Reputiamo pertanto che anche questo invito che
voi ci proponete oggi, nonostante l'emendamento suggerito dal
Consigliere Borre, sia un invito debole che innanzitutto disconosce
l'esistenza dei fatti che a livello parlamentare si sono prodotti
in questi giorni - sembra quasi che il Consiglio regionale sia
avulso da quello che succede nel contesto parlamentare romano - e
poi ci si rivolge a personalità istituzionali pure autorevoli, ma
che non possono dimostrare un'efficacia operativa così incisiva
come altrimenti vorremmo. Rivolgere un impegno escludendo il
Governo, che è il primo titolato e responsabile in questa materia -
materia che è innestata nel maxi decreto della finanziaria, mi
sembra non conoscere quella che è una gerarchia istituzionale e una
responsabilità di un Esecutivo che comunque ha il diritto-dovere di
provvedere.
Come gruppo della "Casa delle Libertà", manteniamo la nostra
risoluzione, che ci sembra più coerente ai fatti e alle vicende che
si sono sviluppate negli ultimi giorni e voteremo unicamente la
nostra risoluzione.
Président - Je ferme la discussion générale.
La parole au Conseiller Borre.
Borre (UV) - Je crois que les amendements soient très clairs. On
va rappeler ce que dans cette Région, le Gouvernement et
l'Assesseur à l'industrie, a fait déjà pour ce problème; on va
rappeler ce que le Sénateur et le Député ont dit le jour de la
présentation de la loi de finances ici aux Chefs de groupe du
Conseil régional, là où on dit que leur engagement c'était pour
l'abrogation de l'article 47, que ce n'est pas seulement
l'intention de modifier quelque chose pour laisser un gros
problème, et on invite les Parlementaires à continuer dans leur
action, qui est celle de l'abrogation de l'article 47.
Président - On procédera dans cette façon: on va voter
maintenant la résolution présentée par le groupe "Casa delle
Libertà".
Je soumets au vote la résolution du groupe "Casa delle
Libertà":
Conseillers présents: 29
Votants: 5
Pour: 2
Contre: 3
Abstentions: 24 (Borre, Cerise, Cesal, Charles Teresa, Comé,
Ferraris, Fiou, Fosson, Isabellon, Lanièce, Maquignaz, Nicco,
Pastoret, Perrin, Perron, Praduroux, Rini, Salzone, Sandri,
Stacchetti, Vicquéry, Viérin Adriana, Viérin Laurent, Viérin
Marco)
Le Conseil n'approuve pas.
Président - Je donne lecture des amendements présentés par les
Conseillers Borre et Sandri:
Emendamenti
- Viene cancellato l'ultimo comma delle premesse da
"constatato…";
- Al termine delle premesse aggiungere i seguenti
capoversi:
"Ricordato inoltre l'incontro attivato dall'Assessore
regionale alle Attività Produttive e Politiche del lavoro con
l'INAIL, l'INPS, i Patronati e le Organizzazioni sindacali
regionali allo scopo di esaminare l'impatto del decreto legge sui
lavoratori a rischio amianto in Valle d'Aosta."
"Ricordato infine l'impegno tempestivo sul tema dei
parlamentari valdostani che hanno già incontrato i sindacati locali
e hanno puntualmente relazionato alla riunione dei Capigruppo e
alla Giunta regionale sulle loro intenzioni circa l'articolo
47";
- Nel dispositivo la seconda frase viene così
modificata:
"INVITA
I Parlamentari valdostani affinché continuino nella loro
azione...".
Je soumets au vote la résolution présentée par le groupe de la
"Stella Alpina" et le groupe de "l'Arcobaleno", avec les
amendements présentés par les Conseillers Borre et Sandri:
Conseillers présents: 29
Votants: 27
Pour: 27
Abstentions: 2 (Frassy, Tibaldi)
Le Conseil approuve.
Président - Avec cela nous terminons nos travaux.
La séance est levée.
---
La réunion se termine à 13 heures 53.
