Classificazione
CONSIGLIO REGIONALE



Oggetto del Consiglio n. 1083 del 13 gennaio 2005 - Resoconto
OGGETTO N. 1083/XII - Rinvio della mozione: "Impegno a
soprassedere alla firma dell'accordo di programma per il rinnovo
della stazione di partenza della nuova funivia del Monte Bianco in
attesa dello studio sui rischi della località".
Presidente - La parola al Consigliere Riccarand.
Riccarand (Arc-VA) - La questione è molto semplice ed era stata
già discussa in precedenti riunioni del Consiglio. Richiamo solo la
mozione del 22 aprile con cui il Consiglio regionale ha impegnato
la Giunta a valutare, prima della conclusione della procedura di
approvazione dell'accordo di programma, se la scelta della
localizzazione della stazione di partenza ad Entrèves rimanga la
migliore, tenuto conto anche della sicurezza e dell'incolumità
pubblica.
La mozione chiedeva una specifica valutazione dei rischi da
parte della Giunta regionale, sulla base di un approfondimento, di
un esame, di un parere di un organismo competente; quello che
abbiamo lamentato è che la Giunta invece abbia provveduto ad
approvare il testo definitivo dell'accordo di programma, senza che
fosse stata compiuta quella valutazione richiesta nella mozione. Di
conseguenza, con questa ulteriore mozione, presentata insieme al
gruppo della "Stella Alpina", chiediamo che non si dia corso
all'accordo di programma definitivo, quindi alla firma e ai decreti
che devono conseguire da questo, di adozione dell'accordo, fino a
quando la Giunta, sulla base degli elementi che avrà ritenuto
opportuno acquisire, non avrà posto un punto fermo sulla sicurezza
della zona in cui si vuole collocare la stazione di partenza della
nuova funivia. Ci sembra una richiesta un po' d'obbligo, anche un
po' banale, ma importante perché sono stati sollevati dei dubbi
sulla sicurezza di tale zona ed è necessario che questi dubbi
vengano fugati; è bene farlo adesso e non in una fase in cui si è
più avanti nel procedimento autorizzativo.
Rimaniamo in attesa che ci sia una risposta chiara su questo
punto da parte della Giunta.
Presidente - La parola al Consigliere Lanièce.
Lanièce (SA) - Per ribadire a nome della "Stella Alpina" gli
intenti di questa mozione.
In passato abbiamo più volte discusso in merito alla scelta
della localizzazione della stazione di partenza, qui non entro nel
merito perché la scelta della localizzazione spetta alla
maggioranza, che ne ha individuato la localizzazione ad Entrèves;
noi però vogliamo che la localizzazione scelta abbia la massima
garanzia per quanto riguarda la sicurezza e l'incolumità.
La mozione dunque parte dall'esigenza di sapere se, a seguito
della mozione precedentemente presentata in Consiglio e a seguito
di interpellanze presentate dal nostro e da altri gruppi, ci sono
novità in merito. Approfitto di questa discussione per evidenziare
il fatto che, leggendo la deliberazione che riguarda l'accordo di
programma, abbiamo visto che la riqualificazione dell'abitato di La
Palud viene posticipata di 12 mesi rispetto all'approvazione
dell'accordo. Ricordo che quando abbiamo sollevato il problema in
merito al rinnovo della funivia del Monte Bianco, avevamo detto
che, visto che la scelta ricadeva su Entrèves, era importante che
si ponesse in essere la riqualificazione dell'abitato di La Palud;
in quell'occasione ci era stato promesso che queste 2 opere
sarebbero andate avanti insieme. Oggi, invece, verifichiamo che
questa riqualificazione è posticipata; questo ci rammarica e
pertanto voglio sottolinearlo.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Volevo ripercorrere velocemente questa vicenda,
nel senso che l'individuazione della partenza della funivia avvenne
sulla base della cartografia degli ambiti inedificabili, cioè
tenuto conto delle esigenze della funivia era stato individuato il
sito e poi si è andati a vedere che l'intervento fosse compatibile
con la presenza di rischi di natura idrogeologica. Verificato che
l'area non era sottoposta né ad alluvioni, né a frane, né a
valanghe, si è acconsentito che lì fosse individuata la partenza.
Naturalmente queste sono valutazioni di tipo tecnico più che
politico.
Cosa succede nell'esaminare la cartografia? È emerso che
lateralmente alla stazione di partenza c'è la possibilità di un
soffio di valanga. Abbiamo prima valutato con i tecnici se c'era la
possibilità di annullare definitivamente anche questo e se la
pressione di questo soffio, tenuto conto che si tratta di un soffio
laterale, era tale da poter pregiudicare. La risposta è stata
negativa, perché se così fosse stato, l'area sarebbe entrata nella
sfera dell'inedificabilità.
In questo Consiglio furono portate delle foto che evocavano una
nube bianca, che in realtà aveva poco a che fare con la valanga,
perché si trattava della questione relativa alla valanga della
Brenva del 1996, mentre la valanga di cui stiamo parlando è la
valanga del Toula. Sulla base di sollecitazioni venute dal
Consiglio abbiamo chiesto di fare un approfondimento e lo abbiamo
chiesto a "Davos", intanto per la competenza di questo istituto e
poi perché "Davos" aveva già fatto tutta una serie di valutazioni
in quest'area, quindi conosceva già la storia di queste valanghe ed
era il testimone più qualificato per pronunciarsi al riguardo.
Quando dico "il più qualificato", lo dico perché c'è sempre il
sospetto che quando si fanno peritare le cose, lo si faccia per
farsi dire quello che vogliamo sentir dire. E questo era
impossibile perché loro si erano già espressi con documenti che
sono acquisiti, richiesti dalla "RAV" e dalla società del traforo
del Monte Bianco, in quanto siamo sempre nell'ambito di questa
valanga. Loro hanno fatto una prima verifica e hanno confermato
quello che aveva già valutato il nostro tecnico; addirittura il
nostro tecnico ipotizzava, per annullare quasi del tutto la
pressione di questo soffio di valanga, di fare, riprendendo un
vecchio progetto della "RAV", un terrapieno a monte
dell'autostrada, per annullare anche il soffio radente, per cui la
zona sarebbe stata esente anche da questo.
Sulla base di questa conferma, data oralmente, siamo andati
avanti, perché è chiaro che se qualcuno avesse avanzato il dubbio
che la valanga poteva entrare nella zona di partenza della funivia,
avremmo fatto dei ripensamenti. Forse abbiamo sbagliato nel non
chiedere subito un documento scritto, ma, una volta avuto questo
conforto, abbiamo ritenuto di andare avanti. Si sono intersecate
alcune altre vicende, fra cui l'esperto che seguiva questo
"dossier" è andato in America per fare una serie di "expertises",
ma loro non avevano dato l'importanza che noi abbiamo dato a questa
valutazione. Perché non ci fossero più dubbi, alla fine abbiamo
chiesto loro di essere disponibili ad un incontro, in modo che ci
fornissero un documento, che è agli atti, l'ho consegnato al
Presidente del Consiglio, ma posso mandarlo anche in III
Commissione, nel quale si dice esattamente le cose come stanno.
Questo tecnico ribadisce, nella buona sintesi, quello che avevo
già detto qui, e addirittura che quest'area è interessata
marginalmente dal soffio della valanga, per cui ci potrebbero
essere le condizioni, vista la tangenzialità dell'evento, che la
pressione fosse inferiore ai 500 kg/mq; se così fosse, non
entreremmo neppure nel caso previsto dalla legge e sarebbe del
tutto ininfluente, ma questa è una valutazione che lui si è
riservato di fare nel momento in cui dispone del progetto esecutivo
della struttura. Esclude la possibilità del soffio della valanga
per quanto riguarda fili e cabine e considera come valido un
intervento parzialmente risolutivo del soffio della valanga la
creazione di questo terrapieno sopra la strada; si riserva, una
volta in possesso del progetto esecutivo, di dare le pressioni
ipotetiche sul manufatto e quindi di individuare gli accorgimenti
tecnici per annullare definitivamente questi effetti; dà per
scontato che c'è perfetta compatibilità fra la partenza della
funivia e il soffio della valanga, sia per quanto riguarda i
termini di sicurezza, sia per quanto riguarda la legislazione
italiana in merito.
Presidente - La parola al Consigliere Riccarand.
Riccarand (Arc-VA) - La proposta che vorremmo fare - spero che
concordi anche il Consigliere Lanièce - è questa: siccome vorremmo
poter leggere questo documento con tranquillità, proporremo di
rinviare la mozione al prossimo Consiglio, in modo da avere il
tempo di esaminare il documento e di fare la nostra riflessione,
dopodiché il Consiglio si esprimerà.
Presidente - Il punto 34 viene rinviato all'esame del prossimo
Consiglio.
Il Consiglio prende atto.
