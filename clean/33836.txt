Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 1877 del 22 giugno 2011 - Resoconto
OGGETTO N. 1877/XIII - Interpellanza: "Ufficializzazione del
parere legale richiesto in merito alle problematiche connesse al
personale operaio e impiegatizio del settore forestale".
Interpellanza
Preso atto dell'interpellanza n. 1683/XIII, iscritta
all'ordine del giorno del Consiglio regionale del 9 marzo 2011,
avente ad oggetto: "Rimborso ai lavoratori idraulico-forestali
delle spese per il raggiungimento delle sedi di lavoro
disagiate";
Preso atto della deliberazione della Giunta regionale n. 837
del 12 aprile 2011, avente ad oggetto: "Affido al professor
avvocato Paolo Tosi, di Torino, ai sensi dell'art. 3 della l.r.
18/1998, di incarico di consulenza giuridica per la redazione di un
parere scritto in ordine alle problematiche connesse al personale
operaio e impiegatizio addetto al settore forestale. Variazione al
bilancio di gestione per il triennio 2011/2013, approvato con DGR
3580/2010. Impegno di spesa", che al punto 1 prevedeva: "di
affidare, ai sensi dell'articolo 3 della l.r. 18/1998, al
professore avvocato Paolo Tosi, con studio in Torino, c.so Re
Umberto 21 bis, l'incarico di redazione di un parere scritto, in
ordine alle questioni indicate in premessa relative al personale
addetto al settore forestale, da rendere entro 15 (diconsi
quindici) giorni decorrenti dalla sottoscrizione del disciplinare
di incarico e, comunque, ai sensi e per gli effetti dell'articolo 3
- comma 18 - l. 244/2007, non prima della data di pubblicazione del
presente incarico sul sito internet della Regione";
Appreso che, in attesa di un parere definitivo pubblico in
merito alla legittimità di tale rimborso, nonostante siano
ampiamente decorsi i 15 giorni previsti dalla delibera di cui
sopra, il personale provvedeva a registrare i chilometri percorsi
con mezzi propri, nell'eventualità del rimborso delle indennità
chilometriche;
Rilevato che contestualmente tali lavoratori sono penalizzati
ulteriormente dal venir meno dei buoni benzina e dall'aumento del
costo dei carburanti;
il sottoscritto Consigliere regionale
Interpella
l'Assessore competente per sapere se si intenda:
1) ufficializzare il parere dell'Avv. Paolo TOSI;
2) trovare misure compensative al disagio dei
lavoratori.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, la
sollecitazione che abbiamo fatto al Governo regionale è in merito
ad una questione che ha avuto un risvolto sindacale abbastanza
importante, relativo al rimborso dei lavoratori idraulico-forestali
delle spese per il raggiungimento delle sedi di lavoro disagiate.
Sappiamo che questa è una necessità molto sentita, perché molti
lavorano in alta quota e occorre anche avere dei mezzi particolari
per raggiungere queste sedi; essendo venuti anche meno i buoni di
benzina, sicuramente si tratta di un problema molto serio e
sentito, visto che spesso è difficile risiedere sui luoghi di
lavoro e bisogna rientrare tutte le sere. Relativamente a questo
c'è stato un affidamento al prof. Paolo Tosi di Torino, tramite una
delibera di Giunta, per avere una consulenza giuridica nel merito;
l'Amministrazione ha voluto giustamente cautelarsi con un parere
legale aggiuntivo a quello dei suoi uffici, visto che era in atto
una forte vertenzialità con il mondo sindacale. In effetti era di
difficile interpretazione il rapporto della validità o meno del
contratto nazionale, che era stato rinnovato successivamente
all'applicazione di norme della manovra finanziaria. Quindi anche
qui, a livello nazionale, c'è qualche pasticcio: si fanno delle
manovre finanziarie, poi vengono firmati dei contratti successivi e
non si capisce quale di questi abbia prevalenza!
In ogni caso noi chiediamo all'Amministrazione di rendere
pubblico questo parere, abbiamo anche fatto richiesta per mezzo di
un "116" per ottenere questo parere, di questo avvocato,
relativamente a questa questione. Mentre parlo, sono all'oscuro di
questo parere e, in ogni caso, abbiamo riflettuto sul fatto che
qualora questo parere dovesse rivelarsi non favorevole, sicuramente
occorrerà trovare delle misure compensative attraverso forme di
integrazione dei contratti integrativi regionali che vengano
incontro a questi lavoratori, che hanno subito una perdita di
giornate e che oggi si vedono in difficoltà rispetto al problema
del raggiungimento delle sedi disagiate di lavoro. Fra l'altro, è
venuto meno anche il diritto all'assicurazione nel tragitto per
raggiungere queste sedi, quindi c'è una situazione di sofferenza, e
si chiede di poter conoscere se è intenzione intervenire a sostegno
di questa situazione particolare.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
La Giunta regionale ha deciso di chiedere un parere scritto al
prof. Tosi in merito all'applicabilità al personale forestale
dell'articolo 6 del decreto n. 78 convertito nella legge n. 122,
che vieta ai dipendenti delle pubbliche amministrazioni, esclusi
quelli adibiti a compiti ispettivi, di utilizzare il mezzo proprio
per esigenze di servizio, beneficiando dell'indennità chilometrica
contrattuale prevista. Il parere del prof. Tosi, prodotto in data 3
maggio 2011, conferma nei suoi contenuti quanto già espresso dal
Dipartimento legislativo e legale in data 26 gennaio 2011. In
sintesi, considerato che il contesto normativo vigente non consente
di effettuare disparità di trattamento tra dipendenti della
medesima amministrazione, il consulente ha concluso affermando che
le disposizioni di contenimento della spesa di cui al decreto legge
n. 78 devono trovare applicazione anche con riguardo al personale
assunto con contratto di diritto privato. La disciplina
contrattuale specifica deve pertanto ritenersi non più applicabile,
stante l'inefficacia sancita dall'articolo 6, comma 12, del decreto
n. 78/2010 per le disposizioni contrattuali difformi rispetto al
divieto legislativamente stabilito. Questo rispecchia quanto già
evidenziato nel 2009, quando rispetto alla problematica della
soppressione dell'indennità di trasferta del personale forestale,
il Tribunale di Aosta aveva stabilito che, a seguito dell'entrata
in vigore della legge n. 165/2001, l'intero settore pubblico fosse
privatizzato, sicché non pare lecito introdurre differenziazione
secondo l'assunta natura del rapporto che ormai, in ogni costo, è
privatizzato.
Venendo alla domanda:
"se si intenda ufficializzare il parere
dell'avvocato Paolo Tosi"
, il parere è già stato
ufficializzato; in effetti c'è una lettera dell'Assessore inviata
alle organizzazioni sindacali dove si cita il contenuto del parere.
Quindi gli esiti sono stati comunicati con nota dell'Assessore
dell'8 giugno e sono, in sintesi, quelli detti in premessa.
Per quanto riguarda la seconda questione:
"se si intenda
trovare misure compensative al disagio dei lavoratori"
, al
riguardo è utile rammentare che la Giunta ha in parte già
provveduto con deliberazione n. 355/2010. Con tale atto ha
regolamentato e specificato i casi in cui è necessario garantire la
possibilità di utilizzo del mezzo proprio, in considerazione della
particolare geografia del territorio valdostano non interamente
percorribile con mezzi di pubblico trasporto. Detta deliberazione è
applicabile in via generale al personale impiegato
dell'Amministrazione regionale e dunque anche al personale
forestale che, con le condizioni indicate e nei limiti stabiliti,
potrà continuare ad avvalersi del mezzo proprio. Misure
compensative di diverso contenuto non possono, allo stato, essere
previste, dovendo rispondere alle esigenze di contenimento della
spesa congelata per il triennio 2011-2013, a prescindere dal regime
pubblico o privato di assoggettamento.
Voglio sottolineare che siamo in attesa del pronunciamento della
Corte costituzionale sul ricorso promosso con riguardo al divieto
di utilizzo del mezzo proprio. La Corte avrebbe già dovuto
pronunciarsi, solo che ha ritardato per la questione dei
referendum, però è in fase di arrivo questo verdetto e ci interessa
molto. Questo è uno dei punti che sono
sub iudice
, quindi se
ci fosse un chiarimento sarebbe definitivo, e francamente ci
auguriamo che sia positivo, poiché le ragioni che sono state
ricordate le condividiamo, solo che non è che non si dà - come ha
detto correttamente il collega - perché non si vuole dare, ma
perché ci siamo sempre trovati in questa impossibilità. Quindi la
sintesi del contenuto è quella che ho spiegato, il resto
dell'articolazione con cui si arriva a quel risultato viene
prudenzialmente tenuto in considerazione per eventuali vertenze, e
pertanto viene tenuto riservato.
Presidente
- La parola al Consigliere Donzel.
Donzel (PD)
- La ringrazio. Nel merito prendo atto che la
lettera dell'Assessore è il documento ufficiale di comunicazione di
questo parere.
Relativamente alla questione, naturalmente aspettiamo con ansia
il giudizio della Corte costituzionale, ma nello stesso tempo mi
riservo, anche in relazione al dibattito che c'è stato stamani, di
valutare, certamente non l'
escamotage
di dire: "troviamo una
forma per rimborsare i viaggi", perché se la legge non lo consente
non è possibile, però ribadisco la necessità di ripensare forme che
consentano anche banalmente l'allungamento delle giornate
lavorative a questi lavoratori di recuperare parte di quello che
guadagnavano nelle annate precedenti.
Sarà abbastanza facile per i vostri uffici fare un raffronto fra
la retribuzione di questi lavoratori nel 2010 e la retribuzione che
dovrebbero avere nel 2011...se sarà il caso la porterò in aula, per
rendersi conto di quanto guadagnava nel 2010 in media un operaio
forestale e quanto guadagna nel 2011...
(interruzione del Presidente della Regione, fuori
microfono)
...l'ho capito, Presidente, però le sto dicendo che ci
confrontiamo con questa realtà e questa realtà è una realtà che
cerchiamo di far prendere in conto dall'Amministrazione regionale.
Sicuramente quello che guadagnava in media l'operaio forestale nel
2010 non è quello che guadagna nel 2011 e questo è un dato di fatto
oggettivo, grave, a cui bisogna in qualche modo immaginare di
trovare delle soluzioni.
