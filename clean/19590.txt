Classificazione
ELEZIONI


Resoconto integrale del dibattito dell'aula
Oggetto del Consiglio n. 2748 del 25 luglio 2002 - Resoconto
OGGETTO N. 2748/XI Prosecuzione dell'esame delle proposte di
legge n. 160 e n. 166 relative alla modifica della legge
elettorale.
Président
Je vous rappelle que nous sommes en
train de procéder à la discussion conjointe des objets n° 17.2 et
n° 17.3 à l'ordre du jour. En discussion générale qui est le
premier volontaire?
La parole au Conseiller Aloisi.
Aloisi (GM1)
Non so se sia più conveniente intervenire
alla fine della giornata o all'inizio della seduta pomeridiana:
lascio a lei la scelta, Presidente...
(ilarità dell'Assemblea)
... farò alcune brevi considerazioni, anche perché sono stato
uno dei più convinti assertori dell'approvazione della legge n.
31/1997, quando utilizzammo la prima modifica relativamente al
sistema elettorale del Consiglio regionale della Valle d'Aosta.
Esordirò con alcune considerazioni di tipo pratico. Ho avuto modo
di leggere la proposta di legge n. 160, presentata dai Consiglieri
Curtaz, Squarzino e Beneforti, la reputo una proposta di legge
interessante, ma non per questo la vado a definire una legge di
basso profilo.
Ci troviamo di fronte a due filosofie, a due concezioni di
sistemi elettorali che sono completamente diverse e con ciò si deve
anche dare atto del lavoro svolto. Questo non significa che le
modifiche che si propongono alla legge tuttora in vigore facciano
sì che tale legge sia una leggina, un qualcosa di poco importante,
anche perché, alla luce dei fatti, gli obiettivi e i risultati che
si era prefissi sono stati raggiunti; sotto questo aspetto quindi
credo che abbia lo stesso diritto di cittadinanza che va
riconosciuto alla proposta di legge n. 160.
Dicevo che siamo di fronte a due opposte filosofie. Sono stato
per mia natura riformista, sono sempre stato un convinto
proporzionalista, anche perché credo che la politica sia confronto,
dialogo, scontro e anche sintesi e perché reputo, nonostante tutto,
che sia attraverso il ragionamento che si possa sviluppare una
forte cultura di governo, da qualsiasi parte uno sia collocato,
anche quando è all'opposizione.
La cultura di governo è un qualcosa insito in chi con tenacia
vuole perseguire sempre e comunque il confronto. In base a questo
ragionamento ieri non sono stato presidenzialista, non lo sarò oggi
e credo che non lo sarò neanche domani, perché già in questa
Regione - il Presidente della Regione non me ne voglia - i poteri
del Presidente della Regione sono talmente forti per cui, in un
futuro ragionamento, bisogna anche capire come si può riequilibrare
la competenza nei confronti del Consiglio regionale.
Tornerò anche su questo aspetto perché la relazione del
Consigliere Nicco è stata pregevole, però non si deve nel modo più
assoluto confondere quello che è un concetto di legge elettorale,
che peraltro è uno strumento, con quello che è un ragionamento di
una modifica istituzionale che va a rivedere le competenze
dell'organo esecutivo e dell'organo legislativo. Questo è il tipo
di ragionamento che dobbiamo tener presente perché in questa fase
ci stiamo muovendo in un modo minimale, ma credo che vada
rilanciato tutto il ragionamento che lo stesso Consigliere Nicco ha
sviluppato con la riscrittura dello Statuto, anche perché in quella
proposta ci sono forti elementi che vanno a configurare meglio la
centralità e la competenza di questo Consiglio.
Dicevo prima della mia contrarietà all'elezione diretta del
Presidente della Regione perché i poteri ci sono già; attenzione,
nel resto d'Italia non è vero che la modifica della legge del
sistema elettorale con quella indicazione dei governatori ha
risolto i problemi, al contrario! Spesso infatti abbiamo assistito
ad una caduta della democrazia nell'ambito delle aule consiliari.
Non per niente il potere coercitivo dei governatori rispetto a quei
sistemi che eleggono il Consiglio in modo proporzionale è
senz'altro più forte e dà a volte una caratura di quello che può
essere l'uomo che decide tutto a prescindere da volontà diverse del
Consiglio regionale. Lì si è spesso sotto "la spada di Damocle"
dello scioglimento del Consiglio e sarebbe opportuno andare a
vedere, in questo periodo quanti sono stati gli assessori
sostituiti non per volontà delle forze politiche o dei diretti
interessati, ma per volontà dei governatori.
Io, convinto proporzionalista, ho avuto sempre il rammarico di
aver consentito, nella scorsa legislatura, di legiferare avendo
come riferimento il Regolamento del Consiglio, che prevede che i
gruppi siano formati da almeno due Consiglieri, ed è la prima
Regione in cui una legge è espressione di un regolamento
consiliare, e quindi non ho sostenuto con adeguata convinzione lo
sbarramento al 5 percento, che non solo dava garanzie, ma dava
anche certezza per come affrontare la campagna elettorale.
Questo tipo di ragionamento, l'ho riproposto in modo semplice,
non è stato recepito e ne prendo atto malvolentieri. Restiamo
comunque sempre nell'ottica dello sbarramento, restiamo nell'ottica
di avere capacità di rappresentanza, restiamo in questa ottica
anche con una forte volontà di partecipazione da parte
dell'elettorato. Gradirei ricordare ancora come la partecipazione
al voto rispetto ai sistemi proporzionali è fortemente diminuita e
la stabilità non si garantisce perché c'è un partito forte, ma si
garantisce perché si ha volontà e voglia di governare. In passato
non c'è stato un partito forte, non c'è stato un partito con 17
consiglieri in quest'aula, c'è stato un partito con 9 consiglieri e
la stabilità e la governabilità sono state comunque ampiamente
garantite, quindi questo discorso della stabilità e della
governabilità va a configurarsi assolutamente con quello che è un
ragionamento di un sistema elettorale. Ripeto: sono strumenti che
credo abbiano una loro validità perché si collocano in una fase
temporale che si può giocare al meglio.
Stamani ho sentito - non me ne voglia la Consigliera Squarzino -
un trattato sulla condizione della donna, forse in un'aula
universitaria gli studenti avrebbero applaudito, se fosse stato un
laureando che discuteva la tesi, molto probabilmente gli avrebbero
dato un centodieci con lode e il diritto di pubblicazione. Stamani
sentendo questo trattato mi è venuto in mente che potremmo rivedere
il ruolo della Consulta e nominare una commissione speciale che
vada a verificare a fondo la condizione della donna, non solo per
il ruolo attivo che deve giocare in politica, ma anche per il ruolo
che svolge nell'ambito della società...
Credo che questo problema sia stato inquadrato in modo molto
corretto ed onesto: si dà la possibilità di essere rappresentate e
sulla base di questo ragionamento la legge deve dare questo
strumento... forse le donne non si votano, o prevale l'uomo o
prevalgono altri tipi di considerazioni, non penso che siano
aspetti che possono riguardare il momento in cui si legifera.
Ribadisco che la legge n. 31 è stata una buona legge, ha
raggiunto gli obiettivi, aveva posto anche nella giusta
collocazione il problema della minoranza Walser con la proposta di
apparentamento. Abbiamo dato a quella comunità linguistica uno
strumento, se utilizzato nei modi giusti credo che nella prossima
legislatura darà una presenza a quella minoranza
etnico-linguistica. Credo che tutte le altre modifiche che sono
state apportate vadano nella logica di migliorare questa legge che
probabilmente consegneremo alla prossima legislatura con l'impegno
di andare ad apportare quelle modifiche istituzionali che sono
necessarie per un riequilibrio dei poteri, se non arriviamo a
questo, ripeto, non cerchiamo di trovare scorciatoie perché le
scorciatoie ci porterebbero in tutt'altra direzione. Non ho altro
da aggiungere se non di votare con convinzione - anche perché ne
sono fra l'altro presentatore - la proposta di legge n. 166.
Président
La parole au Conseiller Frassy.
Frassy (FI)
Vorrei partire da dove il collega che mi ha
preceduto ha terminato, il quale, lasciatosi prendere un po'
dall'enfasi elettorale, ha chiuso il suo intervento con l'appello:
votate, votate, votate! Effettivamente è una legge e anche la legge
va votata. Devo però dire che questo è un dibattito un po' atipico
rispetto alla materia che dovrebbe essere oggetto di votazione, di
approfondimento, di modificazione e questo perché non sono stati
trattati quegli elementi che normalmente caratterizzano i
meccanismi di tipo elettorale.
Sicuramente ben diverso è stato il dibattito in quest'aula
quando venne approvata, discussa, anche con grosse tensioni
all'interno dell'allora maggioranza, la legge che ha radicalmente
modificato i meccanismi di votazione e di elezione al Comune di
Aosta. Sembrava l'inizio di un cambiamento che forse in quegli anni
anticipava addirittura quella che sarebbe stata la tendenza nelle
altre regioni ossia l'indicazione prima del confronto elettorale di
chi avrebbe governato e con chi si sarebbe governato. È ovvio che
parlare di legge elettorale non affrontando il tema relativo ai
meccanismi di voto, ai meccanismi di governo e di efficacia del
governo diventa forse riduttivo, soprattutto se pensiamo all'enfasi
che in un primo tempo aveva accompagnato e anticipato questo tipo
di disegno di legge.
Devo dire con rammarico che, stante la situazione di un
dibattito congiunto sul progetto di legge del gruppo della "Valle
d'Aosta per l'Ulivo" con il progetto di legge delle forze di
maggioranza, con esclusione dei "Democratici di Sinistra", è
evidente che i numeri ci portano a dedicare forse maggiore
attenzione al disegno di maggioranza - che sarà poi approvato,
seppure con modifiche significative ancora oggetto di emendamenti
presentati in aula -, piuttosto che soffermarci sull'articolato del
gruppo "Valle d'Aosta per l'Ulivo". Un articolato che ha il merito
se non altro di aver fatto lo sforzo di individuare un sistema -
condivisibile e non condivisibile -, di dare una visione organica
con quella impronta politica su quelli che sono i meccanismi di
voto, di governo, di programma e delle coalizioni.
Sono stupito della conclusione con cui la maggioranza giunge
alla votazione del proprio disegno di legge perché mi sembra di
poter dire che i colleghi della "Stella Alpina" e i colleghi dei
"Democratici di Sinistra" siano antitetici non solo per le
posizioni che hanno in aula ma, a loro dire, sono antitetici per
essere alternativi gli uni agli altri e di conseguenza il momento
antecedente al voto poteva essere un momento di chiarimento e di
chiarezza politica che consentisse a quanti a parole predicano di
essere alternativi di concretizzare questa alternatività gli uni
rispetto agli altri; così non cambia nulla...
Paradossalmente a parole la "Stella Alpina" e i "Democratici di
Sinistra" potevano essere, insieme a "Forza Italia" e ai colleghi
del gruppo "per l'Ulivo", i presentatori di un disegno di legge che
aveva i numeri, seppure risicati, per sbloccare la situazione
politica in questa Regione perché non condivido con lei, collega
Aloisi, che la legge preesistente ha funzionato: può avere forse
funzionato, ma non ha sicuramente contribuito a "svecchiare" i
meccanismi di governo di questa Regione.
La legge preesistente è quella legge che consente al partito di
maggioranza relativa di decidere dopo, che consente al partito di
maggioranza alternativa di cambiare quello che vuole, se lo vuole
cambiare, e di obbligare gli alleati vecchi e gli alleati nuovi a
quelli che sono i propri capricci di percorso. Questo invece era il
momento per un atto di coraggio e di coerenza di queste forze
politiche per mettere in chiaro ed in pratica quel principio degli
schieramenti e delle differenti impostazioni programmatiche ed
amministrative che a più riprese dicono di avere, ma che poi
diventa sempre più difficile riconoscere.
Quando qualcuno dice che gli "Autonomisti", confluendo nella
"Stella Alpina", sono entrati a costo zero, io dico che non è vero,
nel senso che, se un costo c'è stato, è stato pagato da un
Vicepresidente del Consiglio di quella che si chiamava
"Fédération", il quale, credendo in quel progetto, si è dimesso da
un posto di responsabilità e, paradossalmente, ha firmato come
presentatore un progetto di legge che va nella linea di vedere
ripetere le situazioni di cui lui stesso è stato, forse suo
malgrado, vittima.
Questa perciò è una legge strana che prevede una cosa, ma che
nella sostanza ne fa un'altra ed è strana perché più che di
elezioni si occupa di "maquillage" di alcuni aspetti elettorali.
Sostanzialmente i punti che sono affrontati sono quattro e devo
dire che questi quattro punti spesso sono affrontati in maniera
ipocrita. Mi stupisce che il collega Piccolo, che in I Commissione
è sempre stato attento a certi meccanismi di tipo istituzionale, si
sia prestato in virtù di non so quali condizionamenti interni, ma
ritengo forse più esterni: di chi forse non ha firmato questo
disegno di legge, ma che, in virtù di questo sistema elettorale, ha
potuto condizionare i firmatari del disegno di legge stesso
affinché successivamente fosse comunque votato.
La questione delle donne viene trattata in modo diverso nel
testo di commissione rispetto ai tre articoli della proposta
originale, gli emendamenti che sono oggetto di presentazione
all'aula prevedono ulteriori modifiche di tali norme. Sono
perplesso di come avete affrontato l'argomento per la mancanza di
coerenza con quello che avete detto e che noi sottoscriviamo - mi
riferisco all'intervento del collega Perron che ha detto che certe
misure di tipo protezionistico sono umilianti rispetto al
riconoscimento del ruolo della donna -, visto che poi, di fatto,
questo disegno di legge arriva a teorizzare certe misure, che voi
criticate giustamente, ma senza dargli concretezza. Si parla delle
donne in linea di principio, ma non si vede alla fin fine nessun
elemento che dia questa tutela che qualcuno avrebbe voluto
dare.
L'unico effetto che, paradossalmente, va contro le donne, è
quello di impedire, in una società in rapida evoluzione di
aggregazioni politiche, la presentazione di un'ipotetica e futura
lista del movimento omosessuale femminile perché la parità dei
sessi nell'ambito dei meccanismi elettorali impedirebbe un domani a
queste associazioni di avere concreta rappresentanza di tipo
elettorale, nel senso che molte volte a voler essere "più realisti
del re" si rischia di conseguire dei magri risultati. Vorrei
liquidare l'intervento della collega Squarzino sulla questione
femminile con una riflessione che "Forza Italia" fa di rispetto
delle donne.
L'intervento della Consigliera è fermo agli anni '50, forse, è
un intervento che non tiene conto dei risultati che le donne hanno
conquistato sul campo, a livello di parità, nei vari settori della
nostra società e non solo in ambito elettorale.
Riteniamo che questa preoccupazione di avere una condizione
femminile ancora nell'impossibilità di vedere prevalere il proprio
valore, il proprio punto di vista politico, in considerazione di
una discriminazione sessuale, sia il retaggio di un tempo che
fortunatamente è passato. Ci stupisce che il collega Aloisi, fra i
firmatari di questo disegno di legge, si sia soprattutto sperticato
nel difendere le donne da una parte e i Walser dall'altra - penso
che quella comunità non raggiunga i 2.000 residenti -, dimenticando
che la sua appartenenza etnica calabrese è sicuramente ben più
presente di quanto possa essere la minoranza Walser; allora, se si
vuole predisporre una legge che tuteli tutte le minoranze, che le
tuteli a tutti i costi, bisognerebbe pensare ai Veneti, che sono
radicati, bisognerebbe forse pensare in prospettiva ai Magrebini.
Riteniamo invece che la legge elettorale debba essere un momento di
confronto sui principi, sulle idee, sulle capacità; a questo deve
mirare una legge elettorale seria, attendibile e praticabile.
Quanto alle spese, siamo i primi a sostenere che molte volte le
spese della politica hanno portato a delle conclusioni che sono
sfociate in conseguenze penali, ma bisogna essere seri quando si
teorizzano determinate ipotesi; bisogna mettere dei tetti che siano
dei tetti rispettabili, che non incentivino la contabilizzazione al
nero dei costi di una campagna elettorale; bisogna capire come mai
nel collegio in ambito del territorio Walser il meccanismo delle
liste apparentate consente 500 euro di spesa su un pugno di comuni
e sul resto del territorio regionale, compreso peraltro il
territorio Walser, vengono messi come tetto di spesa 1.500
euro.
Questo tipo di previsione di spesa ci sembra poco proporzionale
rispetto all'estensione del territorio su cui i candidati devono
muoversi, devono raccogliere i voti e fare riunioni elettorali. Ci
pare non sostenibile che un disegno di legge, che voglia
bacchettare gli eccessi di spesa, vada a teorizzare delle sanzioni
che rasentano o addirittura toccano i 300 milioni. Vorremmo capire
quali sono gli strumenti concreti da un punto di vista tecnico per
recuperare quelle sanzioni nell'ipotesi malaugurata... ma deve
essere previsto in fase legislativa che si verifichino determinate
situazioni.
Riteniamo che questa sia una legge di facciata, piena di
contraddizioni, che non affronti il nocciolo della questione:
consentire a questo Consiglio regionale un domani di poter essere
diverso rispetto ai meccanismi che lo compongono oggi, imponendo
alle forze politiche di dichiarare prima le alleanze, di indicare
prima le persone e obbligarle a presentarsi con quella "faccia"
davanti agli elettori. Questa era una riforma seria e concreta dei
meccanismi elettorali.
Aver voluto fare una legge, che forse evita il dubbio che
qualcuno aveva che la riforma costituzionale dello Statuto, che
incide sulla materia elettorale, potesse creare dei problemi
all'avvicinarsi del momento elettorale, in assenza di una legge
nuova, è stato probabilmente l'unico elemento emotivo che vi ha
portato a predisporre questo disegno di legge. È una legge che di
conseguenza subiremo come forza politica, subiremo probabilmente
come candidati e, nonostante quello che è il nostro giudizio
negativo - più per quello che non c'è, che per quello che c'è -,
presenteremo degli emendamenti che hanno il fine di migliorare
alcune storture e soprattutto di uscire da alcune ipocrisie che non
fanno onore ad un disegno legislativo che esce dall'aula del
Consiglio regionale. D'altronde non c'è da stupirsi che "il
topolino sia stato partorito" perché, in una Regione dove può
accadere di tutto, abbiamo visto come un collega di maggioranza -
seppure con uno sforzo encomiabile, ma nella solitudine più totale,
personale, di partito e di maggioranza - è arrivato alla
provocazione, perché penso che questa sia la provocazione, di
portare una sua proposta di modifica dello Statuto all'esame del
Consiglio regionale.
È evidente che il partito di maggioranza relativo, che a parole
vuole l'autonomia, il cambiamento, il rapporto diretto con la
comunità amministrata, in realtà è il partito della conservazione;
è il partito che non modifica lo Statuto, è il partito che semmai
dà incarico a commissioni ad hoc studiate di esaminare lo Statuto
al fine di "snervare" nei lunghi confronti un tema istituzionale
importante. Noi evidenziamo di conseguenza come ancora una volta si
sia mancata un'occasione importante e questa volta, colleghi,
consentitemi di dire, pur essendoci una maggioranza trasversale in
quest'aula, se fosse vero che le forze politiche traducessero in
fatti concreti, in atti legislativi all'interno di quest'aula le
dichiarazioni che rilasciano alla stampa e al di fuori di
quest'aula... invece continua il solito teatrino di questo
"bilinguismo" particolare, per cui si dice una cosa fuori e se ne
fa un'altra in aula. Peccato! Peccato perché potevamo sicuramente,
magari ripercorrendo l'impostazione di quella legge che era
innovativa all'epoca per il Consiglio comunale di Aosta, rendere
protagonisti, perlomeno una volta ogni cinque anni, i nostri
concittadini nel determinare programmi, uomini e scelte di governo
di questa Regione, invece ancora una volta gli elettori verranno
usati per far sì che le formazioni possano poi gestire all'interno
di quest'aula quelli che sono gli interessi di parte e di partito,
piuttosto che quelli che sono gli interessi della comunità
genericamente intesa.
Si dà atto che dalle ore 16,32 alle ore 16,37 presiede il
Vicepresidente Viérin Marco.
Président
La parole au Conseiller La Torre.
La Torre (SA)
La proposta di legge n. 166 non ha la
pretesa di essere innovativa, né la pretesa di essere esaustiva
della questione elettorale: la legge non ha per evidenza dei fatti
voluto introdurre grandi principi di novità o di cambiamento. La
proposta di legge n. 166, d'altronde, è un adeguamento della legge
del 1993, alla luce dei cambiamenti normativi statutari, ed ha
mantenuto la filosofia di base che ha generato la legge nel 1993.
Detto questo e sgomberato il campo da equivoci - perché nessuno qui
ha voluto presentare o far credere di essere portatore di grandi
novità -, possiamo dire che certamente oggi avremmo potuto
modificare regolamenti, essere innovativi, produrre una legge
particolarmente nuova, ma io mi pongo una domanda: facendo così,
avremmo fatto oggi, in questo momento, un buon servizio per i
nostri cittadini?
Avremmo fatto un buon servizio a produrre una legge, elettorale,
innovativa, che quindi andava a cambiare radicalmente una
filosofia, un modo di impostazione portato avanti già nel 1993,
senza aver fatto prima tutto un percorso di approfondimento, un
dibattito sulla questione elettorale? Perché se si vuole arrivare
ad una reale legge elettorale nuova, occorre, per essere seri,
prescindere da un approfondito dibattito che deve nascere prima
all'interno della società civile e poi si deve espandere
all'interno delle forze politiche per arrivare a concretizzarsi in
un atto legislativo.
Maggioritario o proporzionale, elezione diretta del Presidente
della Regione, equilibrio fra rappresentatività e governabilità,
rapporto uomo/donna, condizionamento partitocratico o sforzo di
fantasia? Ognuno di questi temi tende a cambiare valenza in
funzione di particolari momenti storici e mutate sensibilità.
Faccio un esempio: nel dopoguerra il Consiglio regionale veniva
eletto con il sistema maggioritario, poi è cambiato e cambierà di
nuovo. Certamente ogni Consigliere regionale all'interno di
quest'aula ha in mente una legge regionale ottimale, ognuno di noi
ce l'ha, ma la somma di tutti questi pensieri, colleghi, non
produce una legge elettorale, che invece nasce nel momento preciso
in cui si raggiunge un punto di sintesi e di equilibrio fra le
diverse posizioni e impostazioni di pensiero, tenendo conto anche
della mutevole figura dell'elettore che cambia, perché cambiano le
sue esigenze, il suo modo di approcciarsi al momento
elettorale.
Esistevano questi presupposti? Io ve lo chiedo! È stato fatto
questo sforzo di approfondimento nella società civile? Ognuna delle
nostre forze politiche si è riunita, "Forza Italia", la "Stella
Alpina", i "Democratici di Sinistra", hanno fatto partecipare...
hanno cercato di capire? Oppure crediamo di assumerci, di arrogarci
su argomenti di questa importanza la presunzione e la certezza di
essere i portatori di nuove verità? Non so se avete fatto questo
lavoro. Io ho l'impressione che questo grande sforzo non sia stato
fatto.
Non esiste, d'altronde, una legge elettorale perfetta - mi
sembra che l'abbia detto il collega Perron -, io aggiungo che non
esiste neppure una legge elettorale definitiva, ecco perché è
legittimo cambiare idea ed è presuntuoso essere convinti di essere
gli unici detentori della verità; ecco perché noi non abbiamo la
presunzione di presentare una legge nuova o esaustiva, abbiamo la
sola convinzione di aver aggiornato uno strumento. Non mi pare
d'altronde, come ho detto prima, che nessuno abbia fatto questo
grande sforzo per cercare di arrivare a questa riunione con tutto
un "retroterra" che reputo fondamentale per produrre qualcosa di
innovativo.
Credo allora che si possa dire che questa proposta di legge è
guidata dal senso del governo: esercitare il diritto-dovere dato
dalla competenza legislativa, fornendo al cittadino uno strumento
elettorale nella certezza del diritto, senza inficiare - e si
poteva forse fare a colpi di maggioranza - future possibilità di
confronto, future possibilità di cambiamento, future possibilità,
Consigliere Frassy, per le mutevoli condizioni che dovessero
emergere dalla società civile, quindi dalla nostra società, e lo
potremo fare in futuro certamente con voi e con tutte le altre
forze politiche che su questo argomento avranno sicuramente
elementi da portare. Credo che questa sia una scelta corretta,
rispettosa dei cittadini; penso che sia una scelta non strumentale,
che poteva essere gestita forse in modo diverso, anche a colpi di
maggioranza, ma così non è stato.
Ecco perché siamo favorevoli a questa legge e siamo fra i
proponitori, quindi il mio intervento - che non vuole essere una
risposta al suo intervento, Consigliere Frassy -, è la
dichiarazione di voto della "Stella Alpina", ed è molto sereno. Non
ci sentiamo, ripeto, convinti di aver risolto alcun problema,
crediamo semplicemente di aver agito nel rispetto e nel senso del
governo ed è per questo che, invitiamo i Consiglieri "Democratici
di Sinistra" a riflettere sulla loro astensione perché qui, essendo
nell'ambito di quello che ritengo un nostro dovere di consiglieri,
non vedo che perplessità devono avere - non lo dico con polemica -
nel votare questa legge, i termini sono questi: un corretto
adeguamento di una legge esistente, senza precludere nessuna
possibilità a quello che deve essere un confronto corretto e aperto
con un "retroterra" partecipe su quelli che sono argomenti
fondamentali per la nostra democrazia.
Président
La parole au Conseiller Beneforti.
Beneforti (PVA-cU)
Intervengo solo per fare alcune
riflessioni dato che i colleghi Curtaz e Squarzino sono stati
chiari nell'esporre i contenuti della nostra proposta di legge.
Abbiamo presentato questo provvedimento affinché fosse affrontato
il problema in questione - considerato che c'era un silenzio
assoluto da parte della maggioranza - vista la vicinanza delle
elezioni regionali che si terranno l'anno prossimo. Questa
proposta, certamente, poteva essere modificata, rivista, emendata,
ma questo non è stato possibile perché, ancor prima di aver
conosciuto il testo, c'è stata, da parte di alcune forze di
maggioranza o di alcuni personaggi delle forze di maggioranza, una
levata di scudi che non ci aspettavamo in una maniera così
intensa!
Prima di tutto si è detto no all'elezione diretta del Presidente
della Regione, no ad una regolamentazione dell'indennità che deve
essere corrisposta a consiglieri e ad assessori, no a cambiare il
sistema delle tre preferenze; inoltre, non c'è stato nessun
riguardo circa un riequilibrio della presenza femminile nelle
liste. In sostanza, fin dalla presentazione, si è avuta
l'impressione che questa legge, nonostante lo sforzo fatto per
renderla il più completa possibile - perché credo che di questo
almeno ce ne debba essere dato atto -, non avrebbe fatto molta
strada.
Oggi, sentendo gli interventi, effettuati sia dai relatori della
proposta legge di maggioranza che da altri Consiglieri, abbiamo
avuto la conferma che la nostra proposta di legge non è stata
esaminata fino in fondo e che nessuno intende votarla. Nel
liquidare la nostra proposta di legge qualcuno ha detto che il
taglio che abbiamo dato al provvedimento è populista, altri hanno
asserito: "La legge esistente ha garantito la stabilità politica,
ha realizzato la semplificazione del quadro politico, dunque perché
cambiare? Gli obiettivi erano questi perché allora ci si deve
mettere lì a dare ascolto a quei tre dell'opposizione, "mezzi verdi
e mezzi bianchi", che vengono qui a proporre una legge nuova?"
Sembra quasi che si volesse rimettere in discussione tutto il
discorso della Valle d'Aosta! La revisione della legge, pertanto,
come ha detto il relatore Piccolo, sarà il prossimo Consiglio
regionale a farla: i posteri la rivedranno e daranno la loro
sentenza, ma oggi questa legge non s'ha da fare!
Nessuno degli interventi che ho ascoltato da parte della
maggioranza è andato, a mio avviso, oltre la lezione impartita:
tutti gli interventi sono stati "su misura", sembravano fatti a
cliché.
"Va bene così..."
- si è detto -
"... le
modifiche apportate sono più che sufficienti, poche e quindi quelle
obbligatorie, previste perché dovevamo fare l'adeguamento"
;
solo per le spese elettorali sono state previste delle norme severe
e regole precise, perché nessuno qui deve sgarrare.
E bravi! Speriamo solo che non venga in mente all'Onorevole
Berlusconi di spendere per la Valle d'Aosta ciò che ha investito in
altre regioni e province, dato che il vostro timore è questo,
altrimenti non avreste apportato neppure questa modifica alla legge
esistente, ne sono convinto! C'è la paura di un qualche
investimento da parte di qualche forza politica in grado di farlo,
allora bisogna limitare, prevedere... perché nella vita bisogna
anche prevedere le cose... io ho avuto questa sensazione poi, se
non è vero, me lo direte. Nessuno si è preoccupato, negli
interventi che si sono succeduti in aula, del ritardo con cui il
problema è stato affrontato e portato in questo Consiglio, come
pure nessuno si è fatto carico dell'altro problema, quello della
revisione dello Statuto, e nessuno ha detto perché non è stata
rinnovata la "Commissione Nicco"; anche questa questione sarà
rimandata alla prossima legislatura visto il tempo che abbiamo a
disposizione.
Vi siete vantati che in Valle d'Aosta c'è stata stabilità
politica, ma a che prezzo? Sono convinto che se il Presidente della
Regione parlasse, sconfesserebbe tutti quelli che lo hanno
affermato! Vorrei chiedere al Presidente quante sofferenze ha
dovuto e dovrà sopportare fino al prossimo giugno in questa sede
per tenere legata questa maggioranza, specialmente in questo ultimo
anno elettorale: è la cosa più difficile del mondo! Lo abbiamo
visto ieri del resto! Guarda caso, si è parlato di stabilità
politica, ma nessuno ha ricordato il dominio
politico-amministrativo con cui avviene la gestione della vita
amministrativa nella Regione; nessuno ha parlato dello svuotamento
e dello svilimento del ruolo di questo Consiglio regionale da parte
della Giunta regionale; nessuno ha parlato dell'emarginazione delle
minoranze - come la nostra - che avviene in questa sede; nessuno ha
ricordato che si è giunti a fine legislatura ad esaminare questo
disegno di legge perché è mancata la volontà politica di affrontare
la materia e, come ho detto prima, forse, se la nostra proposta di
legge non fosse stata presentata, non ci sarebbero stati dei
cambiamenti.
Voglio ricordare al Consiglio che abbiamo sempre dato il nostro
contributo al dibattito quando ci è stata data l'opportunità, però
il dibattito non si è svolto a grande raggio sulle nostre proposte,
non c'è stata la partecipazione che noi abbiamo avuto in merito
alle proposte di altre forze politiche. Noi siamo convinti, ieri
come oggi, che debba essere la Valle d'Aosta a decidere il suo
futuro e la sua forma di governo perché siamo per la difesa delle
nostre prerogative e della nostra autonomia, perché rifiutiamo ogni
imposizione autoritaria proveniente dal Centro, ma anche dal nostro
interno! Non condividiamo il vostro modo di agire e la vostra
proposta di legge per questi motivi.
L'elezione diretta del Presidente della Regione, anche se è un
atto altamente democratico, può portare all'eliminazione delle
piccole forze politiche e delle minoranze etniche e linguistiche,
che hanno il diritto di esistere e di esprimersi a tutti i livelli
istituzionali, ma non si può rifiutare l'elezione diretta del
Presidente della Regione perché non si vuole scegliere a monte i le
alleanze come il sistema bipolare richiede.
Non si sceglie per lasciarsi tutte le porte aperte per poi fare
accordi con le forze politiche più disponibili, malleabili e
servizievoli, sia perché si intende decidere per sé e per gli
altri, perché chi si rifiuta di operare questa scelta intende
decidere per sé e per gli altri le modifiche, i tempi, il luogo,
come e quando le riforme devono avvenire e i programmi si devono
realizzare. Questo da sempre è ciò che avviene nella nostra Regione
e questo è stato il comportamento del movimento di maggioranza
relativa a cui tutte le forze politiche hanno dato seguito. Siamo
convinti che questa non sia la strada da seguire in difesa della
nostra autonomia, che non sia il modo giusto di porsi davanti alla
comunità valdostana.
Queste sono le riflessioni che volevo fare su questo disegno di
legge, in merito al quale confermo il voto contrario del nostro
gruppo, comunque sarà il nostro Capogruppo s concludere il
dibattito per noi.
Président
La parole au Conseiller Ottoz.
Ottoz (UV)
Il collega La Torre ha già risposto
all'obiezione del Consigliere Frassy sulla "non pesantezza" di
questa legge, che ha parlato "della montagna che ha partorito il
topolino". Il Consigliere La Torre ha detto correttamente che qui
nessuno si è proposto di costruire un'altra montagna, bensì -
essendo questa Regione dotata di una legge elettorale che la
grandissima maggioranza della maggioranza ritiene perfettamente
adatta a poterci presentare correttamente alle competizioni
elettorali e a poter successivamente amministrare la Regione - che
sono stati apportati alla legge esistente una serie di
aggiustamenti che permettono di essere in linea con le evoluzioni
normative.
È chiaro che questo disegno di legge ha avuto un iter un po'
travagliato, nel senso che il testo della Giunta è stato oggetto di
confronto e discussione proficua, efficace, fertile in commissione
che ha prodotto un testo di commissione che ha dovuto purtroppo
lasciare aperte due questioni: la richiesta di escludere dal
collegio Walser il Comune di Gaby e il modo in cui trattare la
vigilanza da parte del CORECOM, essendo in presenza di una legge
sul CORECOM che, in applicazione di una legge nazionale, rendeva
complesso il problema. Vorrei solo toccare alcuni punti, che sono
poi oggetto degli emendamenti, in modo da fare il quadro e
semplificare il dibattito successivo.
Per quanto concerne il CORECOM, il problema era che la legge
istitutiva del CORECOM riconosce che le competenze sono adesso
delegate dall'Autorità delle telecomunicazioni, quindi noi non
siamo in condizione di dare deleghe al CORECOM: il CORECOM deve
ricevere la delega dall'Autorità per effettuare la vigilanza, noi
non gliela possiamo assegnare qualora l'Autorità non gliela deleghi
e vigili in proprio.
Il problema è stato oggetto di un approfondimento e di un
incontro del Presidente del CORECOM con l'Autorità a Roma,
successivo all'approvazione della legge in commissione; si è
deciso, come poi risulta dagli emendamenti, di citare la nostra
competenza regionale sulle elezioni del Consiglio regionale (sulle
altre elezioni la competenza è statale); questa precisazione quindi
è stata inserita successivamente negli emendamenti. È vero che si
sarebbe potuto non prevedere queste disposizioni nella legge - è
una proposta che è emersa in commissione -, ma è sembrato opportuno
dal punto di vista politico sottolineare la necessità di esercitare
una vigilanza e la sua assegnazione ad un organo preposto come il
CORECOM. Per questo il testo di commissione prevede poi gli
emendamenti che andremo a votare successivamente.
C'è stato un altro problema in commissione. Forse un po'
affrettatamente si è concluso il dibattito sui sondaggi e si è
modificato il testo predisposto dalla Giunta regionale: si è
previsto il divieto di pubblicare i risultati dei sondaggi non solo
negli ultimi quindici giorni, come nel testo di Giunta, ma negli
ultimi quarantacinque giorni, cioè dalla convocazione dei
comizi.
Anche qui, approfondendo il problema con l'Autorità, è emerso
che, pur avendo una giustificazione - devo dire un po' demagogica,
perché i sondaggi sono un po' criminalizzati -, sarebbe stato
impossibile effettuare ogni tipo di controllo in quanto il
meccanismo corretto è che il CORECOM stabilisca quali sono i
criteri da rispettare nell'effettuazione dei sondaggi, quindi
stabilisca le regole affinché i sondaggi siano corretti e veritieri
- chi effettua i sondaggi deve dichiarare una serie di dati, ad
esempio: chi li commissiona, chi li paga, come è effettuata la
scelta del campione, le metodologie statistiche utilizzate -; il
CORECOM poi, controllando questo documento in base alle regole che
ha stabilito, è in grado di effettuare la sua opera di vigilanza ed
eventualmente applicare delle sanzioni qualora questi non siano
stati fatti correttamente.
Ora, è vero che è giusto e opportuno che nell'ultimo periodo
delle elezioni i risultati dei sondaggi non siano pubblicati, ma è
anche vero che, in assenza di qualunque possibilità di effettuare
sondaggi ufficiali, non ci sarebbero state regole: chiunque avrebbe
potuto effettuare dei sondaggi come voleva, liberamente, e quindi i
risultati, ancorché non puntualmente pubblicati in quanto proibito,
avrebbero circolato liberamente senza nessun controllo, ottenendo
l'effetto perverso di peggiorare una situazione che si era voluta
migliorare ed evitare.
Per questo motivo due degli emendamenti riguardano questo
aspetto: uno prevede il divieto di pubblicazione dei sondaggi nei
quindici giorni precedenti la data dell'elezione, come previsto in
origine nel testo della Giunta, e l'altro prevede che venga dato al
CORECOM l'incarico di stabilire le regole corrette per effettuare i
sondaggi, in accordo con l'indicazione della legislazione
nazionale.
Oggi abbiamo parlato di spese - questo discorso ha aleggiato un
po' sulla bocca di tutti -, il controllo delle spese è necessario
per stabilire l'accesso di tutti alla campagna elettorale, non solo
di chi ha più mezzi. È altresì vero che delle cifre spendibili
troppo limitate sono da un lato irrealistiche, dall'altro forse
sono un invito all'evasione e in terza battuta provocano poi un
reale problema di controllo perché c'è il rischio che il candidato
su cifre modestissime possa esporsi al rischio - non voglio usare
una brutta parola - di attacchi predatori da parte di chi ha tutto
l'interesse a farlo decadere dalla sua carica.
È per questo che sanzioni abnormi, a fronte di spese elettorali
del singolo candidato francamente ridicole - mi riferisco alla
sanzione che era prevista (la decadenza dalla carica nel caso che
fossero superati i 1.500 euro, di cui poi il 20 percento è già
forfetizzato e quindi ne rimangono solo 1.200) -, sono state
cassate e, in commissione, abbiamo semplicemente inserito le pure
sanzioni economiche; anche su queste ultime c'è stato un dibattito
piuttosto acceso, la commissione si è divisa in parti uguali,
tant'è che non è passato il principio di applicare a livello
regionale quanto prevede la normativa nazionale la quale
stabilisce, nel caso di superamento del tetto massimo, una sanzione
da una volta a tre volte lo sfondamento. Il testo di legge che
andiamo a discutere oggi, prevede invece sanzioni francamente molto
elevate in rapporto allo sfondamento. Sul problema dei Walser è
stato detto tutto, si possono fare anche disquisizioni precise su
quelle che sono le realtà storiche, culturali, geografiche e
sicuramente tutti hanno una parte di ragione.
Rimane il fatto che la commissione, dopo aver audito tutti i
Sindaci dei Comuni interessati per due volte, compreso il
Presidente della comunità montana, e aver ricevuto documenti da
tutte le parti, non ha fatto altro che rispettare nell'emendamento
che sarà votato oggi, che fa seguito ad una delibera unanime del
Comune di Gaby, la volontà delle comunità interessate e dei loro
amministratori, questa è sembrata la via più corretta per il
rispetto democratico del voto.
Queste grosso modo sono le questioni tecniche e pratiche che
hanno portato agli emendamenti piuttosto corposi, quanto meno come
numero, che andremo a votare oggi.
Se posso concludere con due osservazioni, vorrei dare una
piccola risposta al Consigliere Beneforti. Mi rendo perfettamente
conto che questa legge non parla della modifica dello Statuto,
d'altra parte non mi sembra che sia la legge dello Statuto, ma mi
pare che sia la legge elettorale del Consiglio.
Vorrei però ricordare che il motivo principale tuttora valido -
a mio avviso, ma credo anche ad avviso dei colleghi di maggioranza
- per cui non è stato possibile proseguire sulla strada che si era
intrapresa è che, fino a quando non si supererà lo scoglio
dell'intesa sulle modifiche dello Statuto con il Governo, è
evidente che il fatto di presentare una proposta di legge
costituzionale che preveda la modifica dello Statuto - che può
andare in balia del Parlamento in quanto manca il principio
dell'intesa fra Regione e Governo - è estremamente pericoloso ed
inopportuno. Prendo atto dell'osservazione che il Consigliere
Beneforti ha effettuato circa lo svuotamento del ruolo del
Consiglio; non è vero che non se ne parla, gli ricordo
semplicemente che è stato il tema di un mio intervento recentissimo
in merito alla discussione della legge sul bilancio preventivo
quando abbiamo parlato dell'articolo 11.
In conclusione, come ha anticipato stamani il relatore Piccolo,
per eventuali dettagli tecnici - perché mi sono trovato con lui e
con i colleghi di commissione a dover approfondire tutti gli
aspetti - siamo a disposizione per dargli una mano nel caso ci
siano delle domande alle quali lui ritiene più opportuno che i
colleghi rispondano al suo posto.
Président
Est-ce que quelqu'un demande
ultérieurement la parole pour la discussion générale? La discussion
générale est close.
La parole au Conseiller Cottino.
Cottino (UV)
Intervengo perché ritengo necessario
chiarire alcuni punti e soprattutto chiarire i criteri con cui ha
lavorato il gruppo di lavoro che ha predisposto la proposta di
legge n. 166.
Farò dei parallelismi con la proposta di legge n. 160,
presentata dal gruppo "Per la Valle d'Aosta - con l'Ulivo",
sperando che coloro che mi hanno tacciato in altre sedi di non aver
letto la legge non rimangano troppo delusi perché dimostrerò che,
l'ho letta con molta attenzione e non mi riferisco certamente a
quanto ho fatto notare al collega Curtaz, di un errore abbastanza
macroscopico nella loro legge di cui non si erano neppure accorti i
presentatori. Con la loro tanto decantata democraticità certi
colleghi hanno ritenuto di poter o di dover bollare la proposta di
legge n. 166 come "una leggina", come un qualcosa di inutile -
affermazione fatta dalla collega Squarzino - che si poteva
tranquillamente evitare di presentare.
Non abbiamo inteso con questa legge stravolgere il sistema
elettorale regionale: lo abbiamo detto, lo ripetiamo, ne siamo
convinti, non abbiamo voluto farlo perché il sistema attuale ha, a
nostro avviso, una ragione d'essere: per il momento è migliore di
quello del presidenzialismo e dell'elezione diretta del
presidente.
Collega Beneforti, probabilmente lei è stato assente se ha
ritenuto di aver visto oggi in questo dibattito degli interventi
fotocopia. A me non è parso che l'intervento del Consigliere Nicco
fosse identico a quello del Consigliere Martin o del Consigliere La
Torre, che l'intervento del Consigliere Fiou fosse la fotocopia di
quello del Consigliere Ottoz o di qualcun altro della maggioranza,
quindi chi ha letto in questi interventi delle lezioni impartite e
di conseguenza degli interventi fotocopia fatti con cliché da parte
dei consiglieri di maggioranza dimostra di aver avuto dei momenti
di assenza, magari non fisica. Ci interessava, oltre che "mettere a
posto" quello che era obbligatorio per le modifiche avvenute allo
Statuto, rinforzare la possibilità del voto al femminile - e poi ne
parlerò -; ci interessava armonizzare la legge elettorale regionale
con altre leggi locali; ci interessava - e di questo riconosco che
ce ne avete dato atto - di andare a fissare dei plafond per le
spese elettorali, affrontando così un capitolo completamente nuovo.
Poco importava invece - lo dirò soltanto en passant - armonizzare
la legge con le modifiche tecniche e istituzionali avvenute nel
frattempo, cioè dal 1993 in poi.
Abbiamo ritoccato poco, dicevo, anche perché riconosciamo la
bontà di questo sistema; aggiungo anche che, se non abbiamo
affermato di non voler modificare le regole del gioco quando si è
in corsa, questo lo ammetto, abbiamo però detto che è troppo poco
il tempo che ci separa dalle prossime elezioni, meno di un anno,
mentre le cose vanno discusse, approfondite se si vuol fare un buon
lavoro, abbiamo ritenuto perciò di non cambiare tutte le
regole.
È stato detto che qualsiasi sistema elettorale ha dei pro e dei
contro. Non mi sento di definire il sistema dell'elezione diretta
del Presidente della Regione un sistema che non sta in piedi, un
sistema che non ha ragione di essere, qualche pregio ce l'ha, ma ha
anche tanti, tanti altri difetti; è sicuramente in contrasto,
collega Beneforti, con la volontà di dare sempre maggiori poteri o
di volere la centralità del Consiglio. Più poteri si danno - e non
sono stato io a chiamare governatori i presidenti delle regioni, ci
ha pensato qualcun altro - a un presidente eletto direttamente dal
popolo, meno poteri ha il consiglio, questa è un'equazione che non
può essere confutata. Tuttavia questo sistema - lo riconosco - può
avere un aspetto positivo per quanto riguarda la chiarezza con cui
ci si presenta all'elettorato. C'è il problema della tanto
sbandierata stabilità: io credo però che in Valle d'Aosta il
discorso della stabilità assolutamente non si ponga; al di là delle
difficoltà, che nessuno credo onestamente possa disconoscere,
ritengo che questa Giunta, ma anche quella scorsa, sia la
dimostrazione lampante di una grande stabilità. Per quanto riguarda
il discorso del tanto contrabbandato potere all'elettore nel caso
dell'elezione diretta del Presidente, credo che questo sia un falso
problema, l'hanno già detto altri, ma mi sento obbligato a
ripeterle.
Chi è che sceglie il candidato alla Presidenza della Regione?
Sono forse gli elettori? Sì, di facciata, solo ed esclusivamente di
facciata, perché il candidato viene scelto dai partiti, dai
movimenti, da coloro che sono in competizione nella tornata
elettorale, su questo non ci possono essere dubbi, di conseguenza
credo che questa questione non possa essere contrabbandata in modo
diverso. D'altronde abbiamo avuto la legge per l'elezione diretta
dei sindaci, che ha seguito questo principio. Vorrei intanto
ricordare che abbiamo voluto aggiungere, proprio per la
preoccupazione che abbiamo sempre avuto per la stabilità, insieme
all'elezione diretta del sindaco, l'elezione diretta del
vicesindaco, misura che già in qualche caso si è dimostrata
importante per non andare a nuove elezioni. Ripeto: quello della
stabilità è un falso problema.
Qualcuno ha affermato che non si vuole l'elezione diretta e non
si vuole presentare prima la coalizione perché, così facendo,
attraverso "capricci durante il percorso", possono essere cambiate
le alleanze, i governi e via dicendo. Non so dove si sia vista
negli ultimi tempi una cosa di questo genere, fatto sta che questo
in Valle d'Aosta non è avvenuto e credo che chi afferma il
contrario voglia per forza di cose arrampicarsi sui vetri per
affermare una cosa che non è assolutamente reale.
Per quanto riguarda la questione del numero delle preferenze e
del quorum, ricordo che il numero delle preferenze è stato
ulteriormente modificato da pochissimo tempo: quattro anni fa, tre
preferenze; l'elezione precedente, due preferenze. Si accusa il
sistema delle tre preferenze di prestarsi a cordate, ad alterazioni
della volontà dell'elettore, poi però in modo indiretto, se si fa
la cordata con preferenza per una donna e per un uomo, si dice che
va bene. Bisognerebbe forse mettersi d'accordo se quello che non ci
piace è il discorso delle possibili cordate. Oppure se non è questo
il problema e i motivi sono altri, allora lo si dica in modo
tranquillo evidenziando quali sono realmente.
Bisogna anche dire che quanto previsto con l'elezione diretta
del Presidente nella proposta n. 160 ha un effetto a mio parere
discorsivo: l'incompatibilità fra la carica di assessore e quella
di consigliere dà la possibilità al cosiddetto "governatore" di
scegliere una squadra di gente non eletta alla faccia del tanto
decantato potere diretto agli elettori, dunque mi sembra che anche
sotto questo aspetto ci sia, se non della demagogia, perlomeno
dell'incoerenza.
C'è un altro fatto: si è decantato molto il taglio delle spese,
con la riduzione di stipendi, indennità, diaria e può anche darsi
che sia giusto, non entro nel merito, voglio però ricordare che con
la questione dell'incompatibilità tra assessori e consiglieri si va
comunque a vanificare in buona parte questo tipo di risparmio, in
quanto si aumenta il numero degli amministratori. L'altra parte del
risparmio viene vanificata con i rimborsi spese previsti per i
referendum. A questo proposito un piccolo inciso. La nostra legge
non affronta il problema dei referendum, ma posso assicurare questo
consesso che stiamo lavorando e quanto prima presenteremo una legge
completa sui referendum. So che verremo accusati di aver perso
tempo, di aver fatto chissà cosa; noi però, proprio per la
democraticità che siamo convinti di avere, abbiamo la necessità di
confrontarci non solo in quest'aula, non solo con la maggioranza,
ma con la nostra base su problemi di così grande importanza,
evidentemente questo lo faremo quanto prima, finora non ce
l'abbiamo fatta a completare l'iter.
Secondo punto: armonizzare la legge elettorale regionale con
altre leggi. Il problema è naturalmente il "discorso Walser".
Parliamoci chiaro vi erano solo due strade: togliere Gaby dal
collegio elettorale oppure modificare la legge n. 47. Il gruppo di
lavoro aveva scelto la prima strada, ma non per fare un dispetto a
Gaby o per voler modificare a tutti i costi la legge elettorale
precedente, assolutamente no, la scelta si era basata invece su
alcuni documenti che riguardavano la Comunità Walser.
Oggi il tempo è passato, qualcuno ha cambiato idea, più che
legittimo! Solo che non vorrei che i componenti del gruppo di
lavoro passassero come coloro che volevano fare dei
dispetti… I documenti su cui ci
basavamo erano una delibera del Consiglio comunale di Gaby - di cui
tutti i colleghi sono a conoscenza - che affermava di non essere
Walser pur volendo entrare a far parte della Comunità montana
dell'alta valle del Lys. Credo che su questo concetto non ci
possano essere dei dubbi, penso che non si possa confondere la
Comunità Walser con la comunità montana perché la comunità montana
ha un concetto territoriale ed amministrativo completamente
diverso. Non ci eravamo basati solo su quel documento; il Sindaco
di Issime a suo tempo ha dichiarato:
"Il Comune di Issime resta
un'isola nell'isola perché siamo isolati verso la valle dove c'è
Fontainemore, che è francofona, e verso la montagna dove c'è Gaby,
che è francofona, ed è evidente che dovremo tentare come popolo
Walser di salvaguardare la nostra entità numerica fra di
noi"
.
A proposito del discorso della quantità numerica, non posso
concordare con le affermazioni del collega Frassy perché noi non
abbiamo mai guardato quante sono le persone interessate, ma abbiamo
sempre guardato a certi principi, di conseguenza la salvaguardia
delle comunità è una cosa a cui teniamo fortemente e il lavoro
fatto sia dai nostri Parlamentari che da questo consiglio lo
dimostra chiaramente. Già a suo tempo Filippa, per esempio,
sosteneva - cosa che poi è stata di nuovo sostenuta da Vicquéry
nelle audizioni ed è contenuta nella nuova delibera passata
all'unanimità al Comune di Gaby - che una parte del territorio di
Gaby era walser. Di conseguenza è con questo spirito che il
sottoscritto insieme a tutti i Commissari della I Commissione ha
accettato di presentare l'emendamento del reinserimento di Gaby
all'interno del collegio elettorale che si propone la difesa della
minoranza Walser. Evidentemente il peso di questa minoranza
all'interno dei quattro Comuni dell'alta valle del Lys è diverso,
questo non significa che, qualche comune debba essere escluso,
proprio nel momento in cui i rappresentanti dei comuni interessati
chiedono all'unanimità che Gaby faccia parte di questo collegio
elettorale. Sono convinto, per la grande stima che nutro nei
confronti del Presidente della Consulta Walser, che egli, malgrado
le affermazioni fatte - ritiene che Gaby non debba fare parte di
tale comunità -, si impegnerà ancora maggiormente per portare
avanti questo tipo di problematica, tenendo conto che anche la
comunità del Comune Gaby è in qualche modo interessata a questo
tipo di difesa.
Per quanto ci riguarda, voglio specificare al Presidente della
Consulta Walser, che mi ha onorato di una sua nota per
un'affermazione fatta in commissione, che il discorso del 40
percento degli elettori era solo ed esclusivamente - e gli
emendamenti lo dimostreranno - nel caso in cui Gaby fosse stato
escluso dal collegio elettorale, perché più il numero degli
interessati diventa piccolo, più la proporzione deve essere alta
perché possa essere effettivamente rappresentativa. Proporremo
dunque il reinserimento di Gaby tenendo conto anche di un altro
parere favorevole: quello del CELVA che ci ha chiesto di presentare
questo emendamento.
Terzo punto: rafforzare la possibilità di voto al femminile. Non
voglio ripetere le affermazioni fatte ieri e oggi dal collega
Perron, dal collega Nicco, dalla collega Charles che mi trovano
concorde. È giusto in questa sede sottolineare che la presa di
posizione della collega Charles su questo argomento è molto, molto
diversa dalla presa di posizione della collega Squarzino, ma questo
credo che faccia parte della dialettica, delle opinioni e sia
ampiamente legittimo.
Inoltre credo di dover affermare che quanto diciamo non è stato
detto solo in questo Consiglio, ma è stato detto anche in altre
istituzioni, in parecchie altre organizzazioni e non ultimo in un
documento firmato dalle elette in Giunta dei Comuni della Valdigne,
le quali contestano quanto è stato richiesto dalla Consulta
femminile.
Non starò qui a leggere il documento perché è già stato citato
parecchie volte, mi limito a riprendere un solo breve passaggio:
"Nous revendiquons notre prise de conscience d'être avant tout
des individus, puis des femmes et, en tant que telles, dignes de la
confiance des citoyens, hommes et femmes, qui nous élisent par
choix et non parce qu'ils seraient contraints d'écrire sur le
bulletin électoral le nom d'une femme à côté de celui d'un
homme"
. Credo che questa affermazione la dica lunga e sia molto
precisa per dire che, per quanto ci riguarda, siamo dalla parte
della ragione, d'altronde la collega Squarzino ha ammesso
tranquillamente che con la stessa dicitura la legge delle elezioni
comunali ha portato ad un notevolissimo incremento dell'elezione
femminile nei comuni, pertanto siamo convinti che questa dicitura e
l'applicazione di alcuni principi possano dare risultati positivi
anche per le elezioni del Consiglio regionale.
Vorrei citare altre due affermazioni della collega Squarzino:
una gravissima e l'altra che sottolinea la validità della nostra
posizione. Nel definire questa legge inutile non cita le leggi
esistenti, ma cita dei dati e delle usanze per cui, secondo lei,
siccome tutti i partiti già nel passato hanno inserito delle donne
nelle liste, non ci sarebbe la necessità di
garantirlo… perché è già una prassi.
Vorrei vedere cosa succederebbe se una lista fosse presentata senza
nessun nome femminile, se la Consigliera Squarzino direbbe le
stesse cose. Ha poi detto un'altra cosa molto grave, portando al di
fuori di quest'aula una questione politica che il gruppo al quale
appartiene ha sempre sostenuto essere in contrasto con i principi e
l'ideologia di cui è portatore:
"Faremo
ricorso…"
- ha detto -
"… contro questa legge perché non la
riteniamo sufficientemente garantista per quanto riguarda la
questione femminile"
.
Credo che far ricorso - a parte che può, nel caso in cui dovesse
aver ragione, portare ad altre problematiche non indifferenti -,
minacciare ricorsi legali contro una presa di posizione politica
sia molto discutibile. Termino dicendo sicuramente sì ad azioni di
promozione per il voto al femminile, sì ad azioni che mirino ad
eliminare il più possibile quegli ostacoli obiettivi che rendono
problematico l'inserimento delle donne in politica, sì al
potenziamento dei servizi che facilitano questo inserimento;
dicendo no a sistemi di quote, a sistemi garantisti che nulla hanno
a che vedere con la dignità delle donne. Piccolo inciso: ritengo -
senza voler dire che le donne devono votare le donne, per carità,
ho appena affermato il contrario e non sarei coerente - che il
fatto di avere molte donne in lista non favorisca maggiormente
l'elezione delle donne. Anzi!
Per quanto riguarda le questioni tecniche di adeguamento, vale a
dire il discorso "Presidente della Regione", anziché "Presidente
della Giunta", e cose di questo genere, credo che siano talmente
poco importanti che non meritino ulteriori commenti, se non
precisare che abbiamo dovuto inserirle per aggiornare la
situazione.
L'ultimo capitolo che mi interessa sottolineare è quello delle
spese elettorali. Abbiamo voluto fissare questo plafond, abbiamo
previsto un complesso di disposizioni che mira a contenere le spese
entro dei limiti che riteniamo ragionevoli, che consentono
un'informazione corretta e completa sia delle idee che dei
programmi all'elettorato. Vengono regolamentati i rendiconti, è
prevista una commissione di controllo, si chiede il controllo
attraverso il CORECOM delle comunicazioni e del rispetto delle
comunicazioni sia per quanto riguarda la proporzione fra le liste,
sia per quanto riguarda il discorso di equilibrio fra i sessi. Qui
mi corre l'obbligo di ringraziare questo comitato per il lavoro
svolto: un lavoro importante, un lavoro corretto nel quale ha
dimostrato una grandissima professionalità e soprattutto una
grandissima disponibilità.
La fiducia, che gli abbiamo concesso al momento della nomina,
era ben riposta e sono convintissimo che saprà meritare anche la
fiducia che gli accordiamo con questa legge. Sono cosciente che con
questo tipo di indicazione gli abbiamo messo sulle spalle un onere
non indifferente, che forse non farà la gioia di tutti i
componenti, ma crediamo di aver fatto una cosa che va nella giusta
direzione. Anche qui, dunque, privilegiamo le modalità di
convincimento degli elettori con idee e programmi, in contrasto con
le idee di chi cerca magari di convincere gli elettori con altri
mezzi, spendendo delle cifre spropositate.
Con queste precisazioni e senza voler enfatizzare la proposta di
legge n. 160, credo comunque che questa proposta di legge abbia
messo tutti quei puntini che erano necessari al posto giusto
affinché le elezioni possano svolgersi nel modo più regolare
possibile, e soprattutto tenendo conto di tutte le esigenze
dell'elettorato.
Si dà atto che dalle ore 17,49 presiede il Vicepresidente
Viérin Marco.
Presidente
La parola al Consigliere Curtaz.
Curtaz (PVA-cU)
La mia relazione ha iniziato il dibattito
su questa materia, voglio intervenire ancora per effettuare due
considerazioni politiche e per replicare a vol d'oiseau a qualcuna
delle argomentazioni che ho sentito portare dai colleghi
Consiglieri.
Una prima osservazione di carattere politico generale, che è
stata bene espressa anche da alcuni Consiglieri di maggioranza, è
che oggi in questo dibattito si sono confrontate due proposte, due
filosofie nettamente diverse: una, la nostra, quella che
intenderebbe riformare profondamente le istituzioni valdostane e
coprire dei vuoti legislativi; l'altra, la filosofia che qualcuno
ha chiamato - non a torto - "di aggiustamento".
Oggi temiamo che il Consiglio regionale boccerà la nostra legge,
che propone una riforma organica delle nostre istituzioni, come
qualcuno con onestà intellettuale ha riconosciuto, condividendolo o
meno, e approverà sostanzialmente - perché di questo si tratta in
quanto non c'è null'altro nella proposta di legge n. 166 - una
normativa sulla rendicontazione delle spese elettorali, importante
fin che si vuole, ma mi sembra perfino improprio chiamarla legge
elettorale perché si occupa di nient'altro che di spese elettorali,
mentre il resto lo rinvia. Qui devo fare ammenda per quante volte
ho accusato la maggioranza, la Giunta di vivere giorno per giorno,
di fare solo l'ordinaria amministrazione, di non guardare lontano,
devo fare ammenda perché qui si guarda lontano, si guarda già al
2008.
Si dice: noi non possiamo modificare niente, ci si penserà la
prossima legislatura! Ho già detto stamani come questo leitmotiv
delle elezioni imminenti sia politicamente e giuridicamente
inconsistente, ma mi ha fatto specie sentir utilizzare questa
argomentazione da coloro che, nel mese di luglio 1997, dieci mesi
prima delle elezioni del 1998, avevano approvato la legge
attualmente in vigore. Allora, nel 1997, le elezioni non erano
imminenti perché bisognava approvare quella riforma, oggi le
elezioni sono imminenti dato che si tratta di prendere atto della
necessità di fare delle riforme più profonde.
Consentitemi, colleghi, qualche precisione perché ho sentito un
po' di confusione su un punto; quando si è parlato di
presidenzialismo e lo si è associato al sistema maggioritario.
Diversi colleghi hanno fatto l'equazione: presidenzialismo, sistema
maggioritario; parlamentarismo, sistema proporzionale. Se si fa un
discorso teorico, possiamo discutere di tutto, ma mi è dispiaciuto
che si sia fatto da parte di qualche collega questo ragionamento in
riferimento alla nostra proposta di legge, criticandola perché
avrebbe previsto una forma presidenziale con un sistema
maggioritario.
Quei colleghi semplicemente non hanno letto la nostra proposta
di legge perché noi proponiamo sì l'elezione diretta del Presidente
della Regione, ma proponiamo un sistema proporzionale con piccolo
premio di maggioranza e uno sbarramento di coalizione al 5
percento. Mi fa specie quindi verificare che su temi abbastanza
delicati ci sia della superficialità, dopodiché ho ascoltato con
attenzione alcune critiche che sono state mosse al sistema
presidenziale, mi riferisco in particolare, per la completezza
delle argomentazioni all'intervento del collega Nicco, al quale
faccio rilevare, se non se ne fosse già accorto, che in Valle
d'Aosta il sistema presidenziale ce lo abbiamo già, non è
codificato, ma ce lo abbiamo già! Allora lo accettiamo così
"mascherato", o facciamo in modo che divenga più trasparente?
Consentiamo o no agli elettori di capire prima chi è il candidato,
chi sono le coalizioni che lo sostengono?
È chiaro che i candidati li sceglieranno i partiti, ma mi sembra
sempre meglio che i partiti siano obbligati a scegliere prima e a
porre la loro proposta di fronte all'elettorato, piuttosto che
decidere dopo, quando l'elettorato non conta più nulla, chi fa il
presidente, chi sono gli assessori, qual è la maggioranza, qual è
il programma di governo. Presentiamoci prima agli elettori, diciamo
quello che vogliamo fare, poi sceglieranno gli elettori; sarà
compito dei partiti scegliere il candidato migliore, la coalizione
migliore e più convincente, il programma migliore. Questa è una
questione di democraticità e di trasparenza! È questo che
chiediamo.
Ho sentito grossi discorsi sulla governabilità, ma chi ha
affrontato il problema della governabilità? Chi di noi ha mai detto
una parola sul punto sulla governabilità e sulla stabilità in Valle
d'Aosta? Io non ho mai detto una parola né oggi, né in commissione,
né in riferimento alla proposta di legge, né in relazione. In
diversi interventi ci è stato contestato il fatto che la nostra
proposta non andrebbe bene perché la governabilità in Valle è
comunque garantita, ma lo vediamo anche noi che la governabilità è
garantita! Non dal sistema elettorale, giustamente, come ha
sottolineato il Consigliere Fiou, ma dalla contingenza politica,
ormai da lungo tempo, ma che non ha niente a che vedere con il
sistema elettorale nel nostro caso. Quando noi proponiamo
un'elezione diretta con coalizione vogliamo garantire quindi una
maggiore trasparenza, tutti gli altri discorsi non hanno senso
perché non è questa la finalità con la quale si avanzava e si
avanza la proposta.
Sul discorso delle preferenze ci sarebbe da divertirsi se uno
avesse il tempo di rileggersi cosa autorevoli esponenti di questa
maggioranza hanno detto quando il discorso della preferenza unica
si pose a livello nazionale, in occasione del "referendum Segni".
Io me li ricordo - e neanche troppo vagamente - gli appelli firmati
da uomini politici locali per la preferenza unica, perché a Roma la
preferenza unica andava bene - perché lì c'erano le cordate, c'era
dello "sporco", c'era il controllo del voto, eccetera -, invece da
noi la preferenza unica non va più bene.
Da noi si dice:
"Ai Valdostani piace scegliere"
, in base
a cosa lo si dica non si sa, perché, secondo quel referendum, ai
Valdostani piaceva la preferenza unica, che fu votata con
percentuali oltre l'80 percento, ma qui piace scegliere, però piace
talmente scegliere che non si adotta un sistema di cinque, sei o
sette preferenze, così si potrebbe scegliere di
più… Ma perché non si adotta questo
sistema? Non lo si adotta perché non si può più controllare il
voto… Invece il tre è il numero
perfetto, difatti neanche il due andava bene e l'altra volta il
numero delle preferenze è stato riportato a tre. Il controllo delle
cordate del voto riesce solo con il tre: è il numero perfetto! È
una bugia che si continua a raccontare quella che al cittadino
piace scegliere! È ai partiti, ai candidati che piace farsi
scegliere con questo sistema! Questo bisognerebbe dirlo con onestà.
Il sistema della preferenza unica quindi è un sistema che moralizza
l'elezione, la vita pubblica.
Parlo ora, brevemente, del discorso Walser. Mi sembra la
questione più brutta che viene decisa oggi. Sarà che, portando un
cognome walser - pur abitando la mia famiglia in area francofona da
secoli -, ho una certa simpatia per i Walzer. Mi sembra che oggi
con questo atto si pongano le basi per la fine della tutela Walser
perché, se il dato della tutela Walser non è più un fatto
culturale, ma un elemento territoriale che non coincide con quello
culturale, noi svuotiamo di significato la tutela e introduciamo un
pericoloso precedente: quello della rappresentanza
territoriale.
Con le modifiche proposte dalla maggioranza, ci sarà una
rappresentanza territoriale, ci sarà una comunità montana che può
avere un suo rappresentante, quello dell'alta valle del Lys. Ma
allora perché non la Mont-Emilius, perché non la Grand Combin? Che
differenza fa se non c'è più il tessuto culturale che la regge?
Come fanno certi sindaci un giorno a dire che la loro comunità è
francofona e il giorno dopo dire che però sono un po' germanofoni
per avere la possibilità di entrare nel collegio Walser? Vi sembra,
colleghi, una cosa onesta dal punto di vista culturale prima che
politico? Perché lo si fa? Nessuno lo dice apertamente, ma io posso
dichiararlo: lo si fa per interessi di bottega, perché c'è più
probabilità che venga eletto qualche candidato piuttosto che altri.
Così si svilisce la storia di una valle, di una cultura, di una
civiltà per interessi di bottega. Quella che il Consiglio oggi
approva è una "pagina" bruttissima di storia.
Capisco le preoccupazioni del Presidente della Consulta Walser,
che ha scritto una lettera dal tono allarmato, quale difensore
della cultura Walser, perché ha capito che con questo atto noi oggi
diamo una "picconata" alla minoranza Walser. Ripeto: introduciamo
un principio di territorialità, che è stato richiamato da qualche
Consigliere, che nulla c'entra con la tutela della minoranza
Walser. Noi voteremo contro questa "porcheria". Questi erano i
punti essenziali, poi è chiaro che ce ne sarebbero tanti altri che
non mi sembra il caso, anche per l'ora tarda, di affrontare.
Faccio - e termino il mio intervento - un'ultima osservazione
politica; ho iniziato con una considerazione di tipo politico
generale e voglio chiudere il mio discorso con un'osservazione di
carattere politico generale. Questa legislatura è iniziata con la
gran cassa mediatica delle riforme. Ricordo bene tutte le
polemiche, il dibattito, la "Commissione Nicco". Questa doveva
essere la legislatura che faceva le riforme e invece ci ritroveremo
con un pugno di mosche in mano, con una leggina elettorale con
evidenti limiti: le spese elettorali, la
rendicontazione… Questo è il fallimento
di questa maggioranza che si è voluta tenere lei la prerogativa
delle istituzioni, tant'è che la minoranza è rimasta fuori da quel
discorso e adesso il risultato politico è la "Commissione Nicco"
affossata - ora il Consigliere Nicco, con un moto di orgoglio, ha
buttato un masso nello stagno e vedremo cosa succederà nei prossimi
mesi con la sua proposta di legge sullo Statuto - e dietro il
nulla: rimandiamo alla prossima legislatura.
Questo mi sembra il segno del fallimento di questa maggioranza
così ampia e apparentemente coesa. A meno di sollecitazioni che
provengano dall'esterno… o dalla mia
intenzione di intervenire ancora su qualche
punto… intenderei chiudere dicendo che
ovviamente il nostro gruppo voterà a favore, quanto meno
dell'articolo 1 della nostra legge - perché se la maggioranza non
voterà, come temo, l'articolo 1, l'intero disegno di legge verrà
accantonato come da Regolamento -, e voterà contro alla proposta di
legge n. 166 presentata da alcune forze della maggioranza.
Si dà atto che dalle ore 18,03 riassume la presidenza il
Presidente Louvin.
Président
A titre de présentateur également du
projet de loi, la parole à la Conseillère Squarzino Secondina.
Squarzino (PVA-cU)
Anch'io ringrazio i colleghi e la
collega che hanno voluto intervenire sul tema che ho posto in
Consiglio. C'è un elemento che accomuna tutti: la constatazione
che, rispetto alla questione della parità di accesso delle donne
alla rappresentanza politica, c'è una questione culturale, solo che
l'atteggiamento di fronte a questo dato culturale è diverso. C'è
chi lo accetta e dice:
"Va bene, è così, aspettiamo che, come
ogni altra situazione, prima o poi cambi"
, in genere ragiona
così chi è abbastanza d'accordo con lo stato di fatto, per cui
questo dato culturale non è un problema:
"In fondo, -
si
pensa
- se le donne non si votano, se prevale l'uomo, pazienza,
prendiamo atto di questa situazione"
. C'è chi invece considera
questo dato culturale come un dato da contrastare, per superarlo;
credo che esista la possibilità di contrastarlo e voglio portare un
esempio: quante volte in questo Consiglio abbiamo emanato leggi
proprio per contrastare dei dati culturali? Di fronte al
bilinguismo, di fronte al fatto che non c'era la conoscenza del
francese nelle scuole, tutti ci siamo preoccupati di intervenire,
perché questo dato culturale era da contrastare e bisognava a tutti
i costi far sì, giustamente, che nelle scuole i ragazzi imparassero
il francese. Ora, la valutazione del dato culturale dipende dalla
visione che si ha del mondo e, in questo caso, della donna.
Certo, concordo con lei, collega Perron, noi su questo tema
abbiamo due visioni del mondo diverse e che si confrontano: una
concezione è quella che è stata sostenuta e ricordata anche qui da
queste sei donne Assessori e da una giornalista; l'altra posizione
è sostenuta nel Parlamento italiano e votata da rappresentanti di
decine di milioni di cittadine e cittadini, è altresì sostenuta nel
Parlamento europeo ed è votata da rappresentanti di centinaia di
milioni di cittadine e cittadini; le possiamo confrontare, ma credo
che il peso specifico sia leggermente diverso.
Io constato che la maggioranza presente in quest'aula si
riconosce nella prima concezione; prendo atto che, in questo
momento, in questa Valle, sono questi i rapporti e che la
sottoscritta per forza è fuori tema, è fuori storia, ma per fortuna
lo è insieme all'Europa! Rispetto alle quote, aspettavo qualche
altra proposta, sono la prima a dire che non è la panacea, che
bisogna pensare ad altre azioni di promozione, ma qui non è stata
indicata una sola azione di promozione! Io invece aspettavo questo!
Posso essere d'accordo con voi: le quote non vi piacciono, non
vanno bene? Studiamo altre azioni, fra l'altro abbiamo presentato
degli emendamenti che, almeno nella vostra legge, prevedono altre
azioni di promozione; poi, Collega Cottino, una volta che è stata
avviata l'esperienza di donne nei Consigli comunali e si è capito
che queste lavorano e bene, il trend positivo è andato avanti anche
nel momento in cui non era più in vigore la legge che prevedeva la
presenza di donne nelle liste elettorali, quindi dobbiamo anche qui
distinguere le cose.
