Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3768 del 7 ottobre 1992 - Resoconto
OGGETTO N. 3768/IX Comunicazioni del Presidente della
Giunta.
Presidente Ha chiesto di parlare il Presidente della Giunta, ne
ha facoltà.
Lanivi (GM)
Devo dare comunicazione al Consiglio dei
numerosi incontri che ho avuto, non da solo ma con altri
rappresentanti della Giunta e tecnici, a livello romano,
all'interno della conferenza dei Presidenti delle Giunte regionali,
in incontri con le Regioni a statuto speciale e le Province
autonome di Trento e Bolzano, in incontri successivi fra i
rappresentanti delle Regioni con i rappresentanti del Governo
nazionale, e infine nell'incontro fra rappresentanti delle Regioni
a statuto speciale e delle Province autonome di Trento e Bolzano
con il Governo.
In quelle sedi ho rappresentato la sintesi della volontà
politica, già espressa da questo Consiglio in merito alla manovra
finanziaria, e nello stesso tempo ho espresso le preoccupazioni
della Regione per le conseguenze prevedibili a seguito della
realizzazione del Mercato Unico Europeo.
Su questi temi vi è stato l'impegno del Governo di tenere conto
delle esigenze della Valle d'Aosta.
Tengo a precisare che, in sede di incontro con il Governo, ho
segnalato la impossibilità da parte della Regione di dare un
giudizio positivo sulla manovra finanziaria in atto su due
argomentazioni centrali, che erano espresse in quel documento che
unanimemente aveva votato il Consiglio, cioè su una manovra che,
nel suo complesso, non teneva conto delle realtà regionali e per
certi contenuti che si presentavano come iniqui.
La manovra finanziaria, come si sa, dalla originale proposta
governativa sta subendo delle modifiche anche a seguito di incontri
con le regioni e a seguito degli incontri con le organizzazioni
sindacali.
Successivamente, insieme ai parlamentari, ho avuto un incontro
con il Sottosegretario alla Presidenza del Consiglio, in cui ho
riaffermato i problemi che l'Amministrazione regionale potrà avere,
se non sarà tenuto conto della particolare situazione della Valle
d'Aosta, in merito soprattutto alla prevedibile diminuzione dei
suoi introiti derivanti dalla applicazione del Trattato Unico
Europeo.
E' stato ribadito l'impegno del Governo ad affrontare questo
problema in tempi brevi e sono avviati approfondimenti di tipo
tecnico che poi sottoporrò - se arriveranno ad una certa
conclusione - all'attenzione del Consiglio, o che porterò nelle
commissioni competenti quale tema specifico di incontri.
Per quanto riguarda le problematiche relative ai trasporti,
abbiamo richiesto ed ottenuto un incontro con il Ministro
competente, Tesini, incontro che si svolgerà domattina a Roma
presso il Ministero dei Trasporti, alle ore 11, al quale
parteciperà una rappresentanza valdostana composta, oltre che dal
sottoscritto, dall'assessore competente e dai due parlamentari
valdostani. In quella sede presenteremo nuovamente i problemi
essenziali riguardanti il trasporto in Valle d'Aosta.
Presidente
Sulle Comunicazioni del Presidente della
Giunta ha chiesto di parlare il Consigliere Riccarand, ne ha
facoltà.
Riccarand (VA)
Credo che il Presidente della Giunta
nelle sue comunicazioni abbia affrontato un argomento estremamente
importante per i lavori di questo Consiglio e per la funzione della
Regione autonoma Valle d'Aosta. Si tratta dei rapporti con lo Stato
per quanto riguarda le finanze della Regione Valle d'Aosta ed il
nostro ordinamento finanziario, la predisposizione del bilancio
1993, eccetera.
Devo dire che, per quanto ci riguarda, non abbiamo finora capito
cosa sta chiedendo la Giunta regionale, cosa stanno chiedendo i
parlamentari della Valle d'Aosta, se c'è una iniziativa politica
nei confronti del governo che è mirata a rivendicare dei diritti
legittimi della nostra Regione, oppure se c'è una iniziativa da
parte del Governo regionale, nel senso di andare a chiedere dei
privilegi ingiustificati per la nostra Regione.
E' vero - lo chiedo al Presidente della Giunta - che è in corso,
come alcune voci tendono a riferire, uno squallido baratto, per cui
ci sarebbe un voto di sostegno dei parlamentari della Valle d'Aosta
al Governo Amato, in cambio di un impegno di una "una tantum" alla
Regione Valle d'Aosta di 450 miliardi per il 1993?
Credo che su quello che si sta chiedendo a Roma sia necessario
un dibattito all'interno di questo Consiglio regionale, all'interno
degli organi regionali.
Esiste sicuramente un problema di entrare regionali, esiste un
problema di predisposizione del bilancio 1993; ci sono sicuramente
dei settori della pubblica amministrazione, dei settori della
politica fiscale, in cui è possibile recuperare delle entrate per
la Regione in base all'ordinamento finanziario della Valle d'Aosta,
in base alla legge del 1981, che già è una legge che colloca
sicuramente la nostra Regione in una situazione di privilegio,
perché assegna i nove decimi delle imposte riscosse dallo Stato
nella Regione alla nostra Regione stessa. Però, dalle informazioni
che giungono in modo molto frammentario dagli organi di
informazione, sembra che adesso ci sia un atteggiamento che va al
di là dell'ordinamento finanziario, che va a chiedere somme
cospicue dello Stato da assegnare alla Regione al di fuori del
riparto fiscale. Noi questo problema lo avevamo già posto in
passato, quando avevamo chiesto che si rimanesse all'interno di un
atteggiamento coerente con un principio di autonomia e con un
principio di tipo federalistico, senza andare a rivendicare
situazioni di privilegio, finalizzate soltanto a mantenere la
nostra Regione in una situazione di assistenzialismo finanziario
come si è realizzato negli anni passati.
Esiste una situazione grave, estremamente critica dello Stato
italiano; sappiamo che questa situazione si è determinata nell'arco
degli anni per una carenza gravissima di senso dello Stato che è
esistito nel nostro paese, perché questo Stato, inteso nel senso di
un bene comune collettivo, è stato divorato da interessi
particolari a tutti i livelli; io mi chiedo se ci collochiamo
all'interno di una azione che mira a riacquistare responsabilità e
mira a fare dello Stato italiano un qualcosa che rappresenta un
interesse collettivo, oppure ci muoviamo all'interno di una
rivendicazione corporativa e di privilegi.
Capisco che la Giunta regionale si trovi in affanno perché siamo
alla vigilia della scomparsa dell'IVA da importazione, però questa
era una scadenza annunciata da tempo, ed io voglio qui ricordare
che il nostro Gruppo, fin dalla metà degli anni ottanta, aveva
indicato la necessità di prepararsi a questo momento e di gestire
l'IVA da importazione come entrata straordinaria del bilancio
regionale, da non utilizzare nella spesa corrente, da gestire come
un capitolo separato del bilancio regionale.
Questa impostazione non è stata accettata, con una grave
imprevidenza; però credo che questo non giustifichi oggi andare a
rivendicare situazioni che si collocano al di fuori di un discorso
di diritti legittimi per andare a rivendicare dei privilegi
totalmente ingiustificati.
E allora chiediamo che su questo tema, cioè sui rapporti
finanziari con lo Stato, su quello che si va a chiedere, su quello
che si vuole dal punto di vista finanziario, ci sia un dibattito e
delle scelte che partano da questo Consiglio, che partano dagli
organi consiliari e che non vengano gestite in modo
extraconsiliare. Chiediamo che si vada effettivamente nella
direzione di un nuovo ciclo, nella direzione di quello che è stato
chiamato il ciclo dell'autonomia responsabile, che non si perseveri
in modo grave all'interno di una prospettiva di quello che è stato
definito il ciclo dell'autonomia irresponsabile, dell'autonomia
goduta.
Chiediamo che su questi temi, su questi rapporti finanziari, non
ci si limiti a delle comunicazioni molto parziali da parte del
Presidente della Giunta regionale su colloqui ed incontri che ci
sono stati, ma che ci sia un dibattito all'interno del Consiglio e
degli organi consiliari, per capire in quale linea ci si vuole
muovere per quanto riguarda le finanze della Regione Valle
d'Aosta.
