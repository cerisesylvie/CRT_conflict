Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 3309 del 7 febbraio 2008 - Resoconto
OGGETTO N. 3309/XII - Ritiro di mozione: "Impegno per
definire le competenze e i poteri della Regione sui territori del
Parco nazionale del Gran Paradiso".
Mozione
Considerato che la III Commissione consiliare permanente
"Assetto del territorio" ha esaminato la proposta di legge statale
n. 4, di iniziativa dei Consiglieri regionali Giovanni Sandri e
Alessandro Bortot, recante: "Modificazione alla legge 27 dicembre
2002, n. 289 (legge finanziaria 2003)";
Rilevato che la Commissione stessa ha approfondito la
tematica in questione in numerose riunioni nel corso delle quali
sono stati sentiti i soggetti interessati ed il Presidente della
Regione, il quale ha svolto una relazione;
Visto che nella riunione del 31 ottobre 2007, presenti i
Consiglieri Borre, Fey, Lanièce, Teresa Charles, Ferraris e
Stacchetti, la Commissione ha approvato all'unanimità una bozza di
risoluzione, richiedendone l'iscrizione all'ordine del giorno del
Consiglio;
Il Consiglio regionale
Impegna
il Presidente della Regione a:
1) ad avviare la negoziazione e approvazione di una specifica
norma di attuazione ex articolo 48 bis dello Statuto speciale della
Valle d'Aosta, che tenga conto di poteri e competenze della nostra
Regione, comprendendo anche l'esclusione del territorio valdostano
del Parco Nazionale del Gran Paradiso dall'applicazione
dell'articolo 12, comma 7, e dell'articolo 13 della legge 6
dicembre 1991, n. 394, e prevedendo che nel predetto territorio il
nulla osta di cui al citato articolo 13 sia sostituito dall'obbligo
- per il Comune competente al rilascio dei titoli abilitativi
all'esecuzione di opere edilizie - di comunicazione all'Ente Parco
che, entro i trenta giorni successivi, potrà controdedurre in
merito al rispetto del Piano del Parco;
2) nelle more dell'approvazione della norma sub 1, ad operare
affinché nel Regolamento del Parco, per determinati interventi,
impianti e opere nel fondovalle abitato della Valsavarenche, sia
prevista la possibilità di presentare, in luogo della richiesta di
nulla osta, la denuncia di inizio attività con meccanismo di
silenzio-assenso e negoziare con la Direzione del Parco - anche
nell'ambito dell'Accordo di Programma-quadro di cui al successivo
punto 5 - l'effettiva e completa delega alla sede amministrativa di
Aosta di tutte le funzioni autorizzative concernenti opere
localizzate nel territorio valdostano;
3) a proporre all'approvazione del Consiglio
l'interpretazione autentica dell'articolo 38 delle norme di
attuazione del Piano territoriale paesistico, approvato con l.r. 10
aprile 1998, n 13, da cui risulti che il divieto di nuova
edificazione ai sensi del citato articolo si applica solo a quelle
limitate porzioni di territorio del Parco individuate nelle
cartografie del PTP quali "siti di specifico interesse
naturalistico" e non all'intero territorio del Parco
medesimo;
4) ad operare affinché sia approvato nel più breve tempo
possibile il decreto ministeriale di approvazione delle modifiche
dei confini del Parco nei territori di Aymavilles, Cogne, Introd e
Champorcher, concordate dall'Ente Parco e dalle amministrazioni
locali in esito ai negoziati avviati all'interno della Comunità del
Parco;
5) a promuovere la sottoscrizione dell'Accordo di
Programma-quadro (APQ) per lo sviluppo socio-economico dei
territori interessati dal Parco, tra Regioni Valle d'Aosta e
Piemonte, Ministero dell'ambiente e della tutela del territorio e
del mare, Ente Parco, il quale:
- verifichi le ipotesi d'intervento, definisca costi e
specificazioni puntuali dei relativi progetti ed espliciti gli
impegni finanziari dei sottoscrittori;
- sia governato da apposito Tavolo di coordinamento
interistituzionale e partenariale, che associ le comunità locali
valdostane, la Regione Piemonte e il Parco della Vanoise e che
diventi, così, la sede per la definizione degli interventi
specifici da inserire in APQ, prevedendo un ruolo centrale di
coordinamento per la Fondation Grand-Paradis, per quanto riguarda
il versante valdostano;
- preveda esplicitamente l'impegno dell'Ente Parco a
insediare nella sede amministrativa di Aosta e nelle sedi operative
tutte le funzioni gestionali dell'Ente, in modo da consentirgli di
operare in legame più stretto con i territori dei due versanti,
mantenendo temporaneamente nella sede legale di Torino solo
funzioni residuali connesse ad attività che oggi non possono nel
breve localizzarsi nelle sedi territoriali;
6) a operare affinché il contributo dell'Ente Parco, in
qualità di socio della Fondazione Gran Paradiso, sia sempre più
incisivo;
7) a concordare tutte le azioni utili e necessarie per il
futuro del Parco di intesa con la Regione Piemonte.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Solo per annunciare il ritiro della
mozione, che era stata presentata esclusivamente per motivi tecnici
per consentire la discussione in aula ma, visto che mi sembra che
siamo in grado oggi di dibattere la risoluzione, credo si possa
ritirare la nostra mozione.
Presidente
- La mozione è ritirata.
Il Consiglio prende atto.
