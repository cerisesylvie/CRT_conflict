Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 114 del 29 settembre 1993 - Resoconto
OGGETTO N. 114/X - Studio di fattibilità per una variante della
S.S. n. 27 in Comune di Gignod. (Interpellanza)
Interpellanza - Premesso che in data 11 settembre 1992 la Giunta
regionale delibera di affidare all'ing. Corrado Cometto la
"predisposizione di uno studio di fattibilità per la realizzazione
di una galleria stradale che dalla località Plan-Château devii il
traffico dalla S.S. n. 27 a monte del Capoluogo del comune di
Gignod";
Ricordato che nella citata delibera si fissano all'arch. Cometto
dei tempi di esecuzione, nell'ordine di sei mesi per il
completa­mento del progetto;
Richiamata la delibera di Giunta del 27 agosto 1993 con la quale
viene autorizzata la corresponsione della terza rata di ac­conto
all'ing. Cometto per lo studio di fattibilità sopra
illustra­to;
i sottoscritti consiglieri regionali
interpellano
l'Assessore competente per conoscere:
- se l'arch. Cometto ha presentato nei tempi previsti, citati in
precedenza, il progetto commissionatogli;
- se tale progetto, e le opere cui si riferiva, era compatibile,
dal punto di vista strutturale ed economico, con il contemporaneo
rifacimento della S.S. 27 nell'abitato di Gignod o ne poteva
co­stituire alternativa";
- quale esito abbia avuto, considerato che, sia pure in tratti
di­versi, ci si riferisce alla stessa opera stradale, la delibera
del Comune di Saint-Oyen, datata 20 marzo 1992, adottata di
con­certo con i Comuni di Etroubles e Saint-Rhémy-en-Bosses, per
l'adozione di tracciati in galleria;
- quali sono, convenendo sulla utilità dei lavori in argomento,
le precise intenzioni della Giunta regionale sulla definitiva
siste­mazione della S.S. 27, avuto riguardo a tutte le implicazioni
emerse.
F.to: Collé-Marguerettaz.
Presidente -
Ha chiesto la parola il Consigliere
Collé.
Collé (DC) -
Nel mese di settembre scorso la
Giunta aveva incaricato l'arch. Cometto per redigere uno studio di
fattibilità per la realizza­zione di una galleria stradale in
località Plan-Château onde deviare il traffico nel capoluogo di
Gignod, in un tratto di stra­da che è stato realizzato da poco e
dove sono già stati spesi di­versi miliardi. Anche se
obiettivamente credo che questa galle­ria necessiti, perché il
fatto che la strada attraversi l'abitato di Gignod è un continuo
pericolo - per cui credo che in questo sen­so sia giusto realizzare
quest'opera - mi chiedo come mai pochi anni fa sia stata realizzata
la strada su questo tratto, allargan­do la strada statale vecchia
e, quindi, continuando a passare nell'abitato di Gignod.
Sempre riguardando la SS 27, lo stesso problema accade ai Comuni
di Etroubles, Saint-Oyen e Saint-Rhémy, per i quali da alcuni anni
sono in corso degli studi di massima. Un progetto è stato
presentato ai tre comuni che citavo prima; progetto che la Regione
aveva dato incarico alla Sina di realizzare. I tre co­muni, a suo
tempo, avevano riunito le popolazioni ed avevano dato un parere
favorevole alle due gallerie che sormontavano gli abitati di
Etroubles e Saint-Oyen. Avevamo avuto diversi incontri con
l'Amministrazione regionale e con l'ANAS; in questi incontri ci era
stato garantito un impegno da parte della Regione a proseguire su
questa strada, a trovare i finanzia­menti. All'epoca, si era
parlato di una disponibilità di 40 mi­liardi; però, da allora, non
si è più saputo niente. I tre comuni avevano adottato una
deliberazione congiuntamente; se tre co­muni si mettono assieme e
trovano una soluzione ideale per le tre popolazioni, credo sia da
tenere in considerazione, e credo che su questa strada si debba
andare avanti.
Quindi la mia interpellanza è per chiedere se, per quanto
ri­guarda l'abitato di Gignod, Cometto ha già presentato questo
studio e se si intende andare avanti con tale discorso; mentre, per
quanto riguarda l'alta valle del G. S. Bernardo, se la Giunta
intende proseguire concretamente con quella che può essere la
realizzazione - speriamo in tempi brevi - di questa variante, anche
perché ricordo che sia per Etroubles che per Saint-Oyen la strada
statale attraversa i due abitati. Ci sono stati parecchi incidenti
mortali e se non si prendono provvedi­menti al più presto,
purtroppo, se ne potrebbero ancora verifi­care degli altri.
Presidente -
Ha chiesto la parola l'Assessore dei
lavori pubblici, Ferrero.
Ferrero (Ass.tec.) -
Per quanto riguarda il
progetto dell'ing. Cometto è stata conse­gnata una prima bozza l'11
gennaio 1993, mentre lo studio de­finitivo è stato consegnato in
data 2 agosto.
Questo studio di fattibilità sulla variante di Gignod è stato
in­viato all'amministrazione comunale interessata, richiedendo un
parere sulla soluzione proposta dal progettista.
Per quanto riguarda il tratto di strada statale che interessa
Etroubles e Saint-Oyen, come ha detto il consigliere Collé, le due
ultime Giunte regionali avevano concordato con i comuni interessati
questo tracciato alternativo, che consiste nella rea­lizzazione di
due gallerie e di una circonvallazione ai centri abitati; la
proposta aveva avuto delle difficoltà, non aveva tro­vato riscontro
da parte dell'ANAS, che nutriva alcune per­plessità sulle scelte
previste e sui tracciati proposti. Si tratta di riprendere i
contatti con l'ANAS e verificare quali sono le pos­sibilità di
riproposizione del progetto.
Queste sono le risposte che sono in grado di dare agli
interro­ganti; però mi rendo conto che sono abbastanza burocratiche
e poco esaurienti, quando invece la Giunta concorda sull'utilità di
questi lavori e comunque sulla serietà del problema.
Proporrei, se i consiglieri interroganti sono d'accordo, di
mettere a dispo­sizione i servizi per chiarimenti ed
approfondimenti sull'in­sieme della questione della SS 27. Questo
lo possiamo fare a tempi brevi o in ufficio da me, o in sede di
commissione.
Presidente -
Ha chiesto la parola il Consigliere
Collé.
Collé (DC) -
Accolgo volentieri la proposta fatta
dall'Assessore per aver modo di discutere sulla intera questione
della SS 27.
Una cosa che mi preme dire è che sono i comuni prima di tutti a
dover essere interpellati; se con l'ANAS c'è la possibilità di
trovare un accordo, ben venga. L'ANAS purtroppo sappiamo tutti come
agisce e noi, comuni, che per anni abbiamo dovuto subire le
decisioni che l'ANAS prendeva, abbiamo una certa co­noscenza di
questo problema.
I comuni e la Regione devono lavorare assieme per portare avanti
le soluzioni ottimali per i cittadini, ovviamente cercando di
trovare le soluzioni anche con l'ANAS.
Accogliamo la proposta dell'Assessore.
