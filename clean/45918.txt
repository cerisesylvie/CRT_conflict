Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 2491 del 25 maggio 2023 - Resoconto
OGGETTO N. 2491/XVI - Ritiro di mozione: "Previsione di
appositi stanziamenti per la realizzazione di segnaletica stradale
orizzontale luminosa in corrispondenza degli attraversamenti
pedonali nei tratti urbani delle strade regionali".
Bertin (Presidente) -
Passiamo al punto n. 12 dell'ordine
del giorno. Per illustrare la mozione, si è prenotata la
consigliera Foudraz a cui passo la parola.
Foudraz (LEGA VDA) -
Come ha già accennato il Presidente,
la mozione che presento oggi in aula verte sulla sicurezza dei
pedoni che attraversano le strade regionali in prossimità dei
centri abitati. Nelle ore notturne di scarsa visibilità gli
attraversamenti pedonali devono essere opportunamente illuminati e
segnalati, è infatti proprio sui passaggi pedonali che avviene la
maggior parte degli incidenti, questo perché sulle strisce il
pedone si sente sicuro, ritenendolo uno spazio a lui dedicato,
diminuendo così l'attenzione nei confronti dei veicoli in transito.
L'elevata percentuale degli incidenti mortali sugli attraversamenti
pedonali si verifica durante le ore notturne, è quindi fondamentale
segnalare e illuminare in modo efficace l'attraversamento pedonale
per incoraggiare il pedone a usarlo. La Direzione generale mobilità
e trasporti della Comunità europea ha evidenziato come
un'appropriata illuminazione possa ridurre il numero di incidenti
mortali sulle strade.
Ogni anno in Italia circa il 30% degli incidenti che vedono
coinvolti i pedoni avviene in corrispondenza degli attraversamenti,
luogo che dovrebbe garantire una maggiore sicurezza. Tra le cause
dell'elevato numero di incidenti vi è lo scarso livello di
illuminazione e la scadente qualità della luce, fattori che rendono
poco visibile il pedone. Buona visibilità dei pedoni in transito
vuol dire sicurezza.
L'automobilista deve avere una percezione dell'ostacolo ottimale
e quindi l'illuminazione dedicata dell'attraversamento deve
presentare delle caratteristiche che sono la caratteristica di
uniformità di illuminanza ottimale e un adeguato contrasto di
luminanza che evidenzi tutta la figura.
Come sostenuto da studi scientifici, un'eccessiva e scorretta
illuminazione esterna è un problema che ha implicazioni non
soltanto sul consumo energetico ma anche sulla possibilità di
osservare il cielo stellato, sul comportamento degli animali e
addirittura, secondo ulteriori studi, sulla salute umana, a partire
dalle interferenze prodotte dai campi elettromagnetici e
penalizzante persino agli effetti della sicurezza alla guida.
Ricordato che in una Regione come la nostra, a forte vocazione
turistica, la percezione del paesaggio costituisce un elemento
fondamentale di indirizzo delle scelte dell'utenza turistica e che
il ruolo e la qualità dell'illuminazione artificiale permette di
valorizzare le strutture architettoniche e paesaggistiche del
territorio nelle ore serali e notturne.
Va preso atto che ormai da diversi anni in diverse località
italiane e non si adotta un sistema di illuminazione dedicato ai
soli attraversamenti stradali pedonali, soprattutto nelle strade
che attraversano centri urbani e che questa formula di
illuminazione non interferisce con l'ambiente circostante e non
incide sull'inquinamento luminoso e sul consumo di energia
elettrica, ma si basa esclusivamente sul rendere visibili gli
attraversamenti stessi attraverso l'utilizzo di nuove tecnologie
che rendono visibili le strisce pedonali al buio. Nuove tecnologie
peraltro già adottate in numerose località italiane con ottimi
risultati che vanno dalla vernice fluo all'illuminazione a
led
. Nella Regione Veneto, ad esempio, sono state introdotte
strisce pedonali realizzate con un innovativo materiale che viene
fatto agire con un catalizzatore che permette una rapida
essiccazione tanto che in pochi minuti è già asciutto. Questo
materiale è il colato plastico, che è molto più resistente agli
agenti atmosferici e al passaggio dei veicoli rispetto alle vernici
tradizionali. Per far capire la differenza della durata di usura
rispetto alle normali vernici attualmente utilizzate, basti pensare
che una vernice normale ha mediamente una durata di otto mesi prima
che inizi il deterioramento contro i ventiquattro mesi del colato
plastico. Questo garantirebbe un risparmio nel numero di interventi
di manutenzione sulle strade ma garantirebbe anche la sicurezza a
tutti gli utenti della strada di giorno come di sera e di
notte.
Al fine di rendere più luminose e visibili le strisce pedonali
anche con il buio, dopo la posa del materiale vengono aggiunte
sull'asfalto delle microsfere che garantiscono l'effetto luce al
calar del sole. È sicuramente un po' più costoso ma ritengo che ne
valga la pena, perlomeno nelle zone percorse da strade regionali
che attraversano i centri abitati, la sicurezza dei cittadini deve
essere una priorità.
La messa a fuoco del conducente è naturalmente a circa 100 metri
di distanza con un angolo di circa 5 gradi nelle aree urbane ed è
quindi fondamentale che percepisca rapidamente il pedone.
Un'altra tecnologia innovativa è comunque anche quella
costituita dagli attraversamenti a led che entrano in funzione con
una modalità attiva, tramite il pulsante, oppure con una modalità
passiva, tramite un sensore, oppure con il posizionamento di lastre
a led sulle estremità di ciascuna striscia pedonale, collocate a
raso con la pavimentazione stradale. Quest'ultima tecnica è stata
adottata nel corso del 2021 nella nostra capitale italiana.
L'illuminazione avviene mediante dispositivo crepuscolare, cioè che
si mantiene attivo fino alle prime ore del mattino. Le cosiddette
"pietre luminose", come vengono definite, sono collocate agli
attraversamenti e contengono al loro interno una sorgente a led
invisibile e la luce prodotta filtra attraverso la superficie per
diffondersi poi nell'ambiente. Le singole pietre sono composte da
un unico blocco in resina speciale colorato con pigmenti naturali
atossico e riciclabile, con un'ottima resistenza al passaggio delle
auto e il sistema inoltre non emette anidride carbonica, non
contribuisce quindi anche all'inquinamento luminoso e ha un basso
consumo energetico.
Per quanto ho appena esposto, il Consiglio regionale impegna
l'Assessore competente a valutare la possibilità di prevedere
appositi stanziamenti nella prossima redazione del bilancio di
previsione regionale al fine di consentire la realizzazione di
segnaletica stradale orizzontale luminosa di nuova generazione in
corrispondenza degli attraversamenti pedonali lungo le strade
regionali che interessano i tratti urbani dei comuni nella nostra
regione.
Presidente -
Dopo l'illustrazione da parte della collega
Foudraz, apriamo la discussione generale su questa mozione. Chi
vuole intervenire in discussione generale è invitato a prenotarsi.
Non vedo prenotazioni. Chiudiamo la discussione generale. La
discussione generale è chiusa. Per il Governo, ha chiesto la parola
l'assessore Sapinet.
Sapinet (UV) -
Grazie collega Foudraz per l'iniziativa e
per portare all'attenzione questa problematica ma anche questa
proposta.
Le dirò subito che non si discute assolutamente sull'utilità
degli interventi da lei proposti, che condivido e condividiamo
totalmente ma affronteremo la discussione per mettere in evidenza
il modo nel quale mettere in atto questi interventi, quindi un modo
rapido ma soprattutto un'azione che è già in essere e che è
condivisa con gli Enti locali e che ereditiamo anche dal recente
passato.
Per centrare un po' la problematica, ricordo che il Codice della
strada prevede che la posizione e la manutenzione della segnaletica
stradale nei tratti non di proprietà dei Comuni all'interno dei
centri abitati con popolazione inferiore a 10 mila abitanti sono a
carico degli enti proprietari, limitatamente ai segnali concernenti
le caratteristiche strutturali o geometriche della strada. La
rimanente segnaletica, compresi gli attraversi pedonali, è e rimane
comunque di competenza dei Comuni. La stessa legge 26/2006: "Nuove
disposizioni per la classificazione, la gestione, la manutenzione,
il controllo e la tutela delle strade regionali", coordinata con la
normativa primaria statale, prevede che la realizzazione e la
manutenzione degli attraversamenti pedonali sono di competenza
degli amministratori comunali, tenuto conto appunto dell'interesse
locale che gli stessi rivestono, pertanto la valutazione e la
scelta di utilizzare materiali innovativi o altri sistemi
finalizzati a migliorare la visibilità degli attraversi pedonali
lungo le strade classificate regionali rimane in capo alle singole
Amministrazioni comunali.
Ciò detto, come ricordavo all'inizio, condividiamo assolutamente
il principio, la sicurezza stradale è uno degli obiettivi di questo
Governo e approfitto di quest'iniziativa per dire che in queste
settimane sono in corso le valutazioni sulla destinazione delle
risorse derivanti dalla seconda parte dell'avanzo di
amministrazione, anche più che valutazione, ovviamente visti i
tempi, stiamo entrando nel concreto, ed è certamente nostra
intenzione valutare l'eventualità, come avvenuto l'anno scorso e
negli anni passati, di voler implementare le risorse destinate ai
Comuni per l'adeguamento, la ristrutturazione e la realizzazione di
opere minori di pubblica utilità.
Questo era previsto dalla legge regionale di assestamento n.
22/2021.
Crediamo, se questo sarà possibile, che potrà essere compito dei
singoli Comuni valutare quali opere realizzare e la migliore
destinazione per queste risorse aggiuntive, che, ancora una volta,
testimoniano l'attenzione che il Governo regionale pone agli Enti
locali, risorse quindi, come detto, per realizzazione di opere
minori di pubblica utilità, procedura che ha sostituito... chi di
noi viene da un'esperienza precedente da Sindaco se lo ricorda,
prima c'era la legge 26/2009, queste risorse, inizialmente 150 mila
euro all'anno per tutti i Comuni, che vogliamo aumentare, che non
hanno vincoli, quindi permettono ai Comuni di avere comunque
vincoli limitati, permettono ai Comuni di avere le mani libere, di
fare una programmazione, magari di aspettare un anno e sommare le
risorse di due anni per mettere in atto interventi più importanti.
È per quello quindi che proponiamo un voto di astensione o
proponiamo ovviamente di valutare il ritiro dell'iniziativa al fine
di evitare vincoli per i nostri Comuni pur, come detto,
riconoscendo che tra questi interventi di pubblica utilità sono
ricomprese le opere citate nella mozione, anche in virtù del
principio di questi stanziamenti che volevano essere garantiti agli
Enti locali in autonomia di scelte e di programmazione, così
appunto come con loro era stato concordato.
Come detto, si sta lavorando per avere stanziamenti aggiuntivi
seguendo l'iter dello scorso anno dove il surplus di risorse era
stato modulato in varie fasce a seconda del Comune ma, come detto,
senza vincoli ulteriori. Nei prossimi giorni riusciremo un po' a
chiudere il cerchio anche per capire la portata di questo
surplus.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Grazie Assessore. Come ho già detto
prima, la sicurezza dei cittadini deve essere una priorità, ma non
solo, occorre anche rivolgere uno sguardo all'ambiente che ci
circonda per saperlo valorizzare al meglio e in tutte le sue
potenzialità, anche perché la nostra Regione mette in campo
importanti investimenti che riguardano la sponsorizzazione del
nostro territorio come luogo ideale per trascorrere momenti
indimenticabili e non può quindi venir meno e saper conciliare
l'aspetto promozionale con l'aspetto urbanistico, paesaggistico e
di tutela dell'ambiente, quindi nuove tecnologie di illuminazione
degli attraversamenti stradali pedonali, oltre ad aumentare la
sicurezza per entrambi i fruitori, consentirebbe anche una
percezione decisamente migliore dell'ambiente e influirebbe in modo
decisamente importante su inquinamenti luminosi poiché la qualità
dell'illuminazione artificiale permetterebbe quindi di valorizzare
le strutture architettoniche e paesaggistiche del territorio nelle
ore serali e notturne e con un'emissione di anidride carbonica pari
a zero.
Ritiro quindi questa mozione poiché mi ha confermato che
comunque c'è la volontà di andare verso un'implementazione delle
risorse da destinare agli Enti locali e mi auguro che comunque,
sebbene sono risorse delle quali poi si faranno carico gli Enti
locali su come spenderle, noi come Regione si possa vigilare
affinché queste risorse vengano spese nella maniera corretta,
corretta nel senso che si vada verso la sicurezza dei cittadini ma
anche la bellezza del patrimonio e dell'ambiente che ci
circonda.
Il Consiglio prende atto del ritiro.
