Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2252 del 6 ottobre 1986 - Resoconto
OGGETTO N. 2252/VIII - SALVAGUARDIA RIPRISTINO DEL CASTELLO
DI QUART. - (Interpellanze).
PRESIDENTE
: Signori Consiglieri, gli: oggetti 15 e 16
trattano lo stesso argomento e quindi credo sia opportuno
discuterli unitamente.
Do lettura dell'interpellanza in oggetto presentata dal
Consigliere Viberti:
INTERPELLANZA
VISTA la lettera inviata al Presidente della Giunta, agli
Assessori ed al Sovrintendente all'antichità e belle arti da parte
di numerosi rappresentanti di società culturali della nostra
Regione;
CONSIDERATO che la citata lettera denuncia lo stato di totale
abbandono di una particolare testimonianza storici quale è il
castello di Quart;
RICORDATO che tale immobile è di proprietà regionale e che
continui atti di vandalismo lo stanno ulteriormente
degradando;
SI INTERPELLA
la Giunta regionale per conoscere quali siano i suoi
intendimenti per la salvaguardia, il recupero e la valorizzazione
del castello di Quart.
PRESIDENTE
: Do lettura dell'interpellanza in oggetto
presentata dai Consiglieri Cout e Tonino:
INTERPELLANZA
PRESA VISIONE
della lettera relativa alle condizioni
del Castello di Quart, inviata per conoscenza anche a tutti i
Consiglieri della Valle d'Aosta, da parte di numerosi
rappresentanti di Associazioni culturali locali;
CONSTATATO
che tale lettera illustra in modo molto
chiaro lo stato pietoso di degrado in cui versa detto castello e la
necessità che si proceda al più presto, oltrechè ad una opera di
restauro e di protezione dall'incuria delle intemperie, a garantire
per lo meno la salvaguardia dalle incursioni di vandali che già
hanno compromesso in parte gli ornamenti;
i sottoscritti Consiglieri
INTERPELLANO
l'Assessore competente e la Giunta regionale per
conoscere:
1)
le ragioni che hanno portato la Giunta regionale a
passare nel dimenticatoio il problema della salvaguardia e della
ristrutturazione del Castello di Quart;
2)
cosa intende fare per ripristinare e per garantire
un degno futuro e una utilizzazione di un monumento così importante
per la Valle.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Nove benemerite associazioni culturali si
sono preoccupate di denunciare il degrado di un bene culturale
della nostra Regione. Cogliendo l'occasione di questa lettera, io
ed i Colleghi, separatamente, ci siamo permessi di "rubare un
pochino il pane" al Collega Torrione, per sottolineare che i beni
culturali, e nel caso specifico questo immobile, sono di
particolare pregio e potrebbero essere utilizzati in modo adeguato.
Purtroppo, stando almeno a quello che ci risulta, pur essendo
interamente di proprietà delle Regione sono invece trascurati e,
come denuncia la lettera, si è in procinto di veder peggiorare la
situazione perché non sono custoditi e perché ci sono vari problemi
di carattere tecnico che vanno dal tetto ai serramenti.
Si tratta, comunque, di una mancanza di attenzione nei confronti
di un complesso che, forse, non è il più bello in assoluto della
nostra Regione, ma che ha un suo valore perché testimonia di un
modo di vivere che è stato presente nella nostra Regione. Vorrei
ricordare, tra l'altro, all'Assessore Borbey che, in occasione
della discussione sullo svincolo delle "aste torrentizie", avevo
già fatto cenno non tanto al castello in sé, ma, parlando del
"torrente del Castello di Quart", come viene denominata una delle
aste torrentizie della Dora che è stata tolta dal vincolo stabilito
dalla legge Galasso avevo già fatto cenno all'esistenza. nelle
vicinanze del castello, di un complesso ottocentesco che era
utilizzato come officina-laboratorio per fabbro, raggiungibile, tra
l'altro con un bel percorso con due ponti a schiena d'asino. Si
tratta, insomma, di una zona che, se opportunamente valorizzata,
potrebbe rappresentare, da un lato per i turisti e dall'altro per
gli abitanti di Aosta e della cintura, un luogo dove fare le
passeggiate domenicali con la famiglia, in un contesto ricco di
boschi ed in presenza di un torrente che ha anche un certo valore
paesaggistico. La zona, quindi, può essere definita bella.
Ci sembra giusto che queste associazioni abbiano denunciato il
degrado del castello e noi ci siamo permessi di chiedere
all'Assessore se intende intervenire e come mai, aggiungo, si è
arrivati a questo punto. Ci saranno certamente dei validi motivi
che hanno impedito di intervenire prima. Siamo certi però, non
tanto per il fatto che siamo venuti in Consiglio, ma perché ben 9
associazioni culturali si sono preoccupate di segnalare il degrado
di questo monumento, che ora ci sarà finalmente un intervento da
parte dell'Amministrazione regionale.
C'è da aggiungere che, poiché abbiamo avuto la ventura di
vincere un appalto (scusatemi il termine improprio) di 8,5 miliardi
per informatizzare i beni culturali, c'è da aggiungere che se noi
lasciamo che questi beni si riducano a poche pietre malandate,
potremo certo fare la nostra brava anagrafe computerizzata, ma la
faremo su 4 sassi caduti e non, invece, sugli immobili che
presentano ancora qualche possibilità di essere utilizzati
adeguatamente e non solo di essere guardati.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Vorrei solo aggiungere alcune
considerazioni a quanto già stato detto dal Collega Viberti. Il
seguito a quella lettera che penso abbiano ricevuto tutti gli altri
Consiglieri, anche noi ci siamo voluti rendere conto dell'effettivo
stato di degrado del Castello di Quart ed abbiamo constatato che la
sua situazione è esattamente identica a come è stata descritta.
Da quel Castello, già prima del suo acquisto da parte della
Regione, avvenuto negli anni 1950-51, era sparita tutta una serie
di reperti artistici di valore; ma dopo l'acquisto non si è
provveduto a far sì che quelle sparizioni continuassero. Meno male
che il Castello di Quart non ha una strada di accesso! Non per
niente ai tempi della Giunta Caveri la strada era stata fermata a
circa 200 metri dal castello: se le macchine fossero arrivate fino
al castello, oggi i danni sarebbero molto maggiori. Io penso che un
castello come quello di Quart, così diverso dagli altri come
struttura ed utilizzo nei tempi, meriti qualcosa di più. Mi risulta
che erano già state avanzate delle proposte per un utilizzo ben
preciso del castello e questo utilizzo potrebbe avere anche una sua
validità. Il castello, oltre che essere solo motivo di richiamo per
i turisti che potrebbero ammirare la sua struttura, quel poco che è
rimasto delle sue opere d'arte e il bel posto in cui è sistemato,
come diceva il Collega Viberti, potrebbe anche essere utilizzato in
un modo diverso, ad esempio, dopo un'adeguata ristrutturazione, in
un luogo degno d'essere visitato e potrebbe anche essere adibito a
scuola di restauro che non esiste in Valle d'Aosta perché, fino al
momento attuale, non ha trovato dei locali sufficienti neanche
nella città di Aosta.
Al di là di tutte le considerazioni sull'utilizzo del Castello
di Quart, noi vorremmo sottolineare l'incuria dell'Amministrazione
regionale in questi anni nel salvaguardare quel poco che poteva
essere salvato dai vandali e dalle persone che hanno compromesso il
castello. Vorremmo anche sottolineare la mancanza di un progetto di
restauro da parte dell'Amministrazione regionale.
A questo punto, quindi, non rimangono da fare che due cose: un
intervento immediato per chiudere almeno le brecce che ci sono nei
muri, anche se mi risulta che è già stato iniziato il rifacimento
dei tetti (Ma le tantissime altre cose da fare devono essere fatte
subito); ed inoltre deve essere presentato al più presto un piano
per il restauro e per il riutilizzo del castello. Sembra che sia
già stato affidato ad un architetto l'incarico per uno studio, però
ho l'impressione che ancora una volta arriviamo molto in ritardo e
solo dopo che una parte del castello è già stata compromessa;
comunque c'è da osservare che questo studio procede piuttosto a
rilento, mentre sarebbe opportuno averlo già in mano affinché lo
stesso possa dare quanto prima i suoi frutti.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Io concordo in pieno sull'importanza di
questo castello e su quanto è stato detto dai due Consiglieri che
mi hanno preceduto. Si tratta di una struttura magnifica situata in
un notevole contesto paesistico-ambientale, ed è nell'interesse
dell'Ente pubblico operare per migliorare la sua struttura e tutto
l'ambiente circostante.
Debbo premettere, però, che non concordo assolutamente nel modo
in cui le associazioni culturali avvisano l'Ente pubblico. Circa
quattro mesi fa abbiamo avuto un incontro con le varie associazioni
culturali e ad esso erano presenti il Sovraintendente arch. Prola,
l'arch. Montanari e la Dott.ssa Mollo. In quell'incontro
concordammo di operare e lavorare insieme. Stabilimmo infatti che
se qualcuno fosse venuto a sapere di situazioni di particolare
interesse, avrebbe dovuto avvisare prontamente la
Sovraintendenza.
Non capisco quindi il motivo che ha spinto le Associazioni
culturali a non avvisare di questa particolare vicenda della quale
esse sono venute a conoscenza nel luglio scorso, la Sovraintendenza
o l'Assessorato competente. Solo dopo il 15 settembre infatti essi
hanno inviato una lettera alla stampa ai Consiglieri regionali e a
tutti gli altri destinatari.
Io ringrazio sentitamente il Sindaco del Comune di Quart che,
appena venuto a sapere di alcuni atti di vandalismo, ci ha subito
avvisato ed ora non possiamo riferire ai colleghi Consiglieri di
essere intervenuti nei primi giorni di luglio e da allora stiamo
ancora lavorando con la collaborazioni dell'impresa Comé Aldo.
Abbiamo subito chiuso tutte le brecce aperte, abbiamo iniziato i
lavori per il rifacimento di alcuni tetti ed abbiamo ripreso i
lavori di consolidamento e rifacimento di un muro che era già stato
iniziato alcuni anni fa e che era stato poi interrotto per
consentire una ricerca archeologica. Concordo che si tratta di un
sito nel quale, per le difficoltà di accesso e per la mancanza di
operatori, siamo forse intervenuti un poco in ritardo. Nello stesso
tempo però io ringrazio coloro che ci hanno avvertito
immediatamente, senza inviare lettere a distanza di tre mesi
dall'accaduto, fatto che non contribuisce certo a tutelare
l'interesse del bene culturale che si vuole proteggere, perché con
esso si da soltanto notizia alla stampa e a tante altre persone, ma
non si avverte direttamente la Sovraintendenza che è l'organo più
competente per intervenire immediatamente a protezione del bene
culturale. Probabilmente ciò si è verificato perché le varie
associazioni dovevano raccogliere le firme dei sottoscrittori, ed
infatti a me risulta che esse non hanno fatto una riunione apposita
che aveva all'ordine del giorno questo specifico argomento. Forse
alcuni esperti della "Association des traditions valdôtaines" sono
venuti a conoscenza della cosa e una delle varie associazioni si è
assunta l'incarico di raccogliere le firme e di interpellare le
altre associazioni che hanno poi aderito all'iniziativa. Per fare
tutto ciò forse sono occorsi circa 3 mesi.
Intendo comunque ribadire che noi vigiliamo e stiamo sempre
attenti, però qualche atto vandalico, anche se rimediabile, si è
verificato lo stesso.
Avevamo già chiuso le brecce e posto dei reticolati sulle mura
perimetrali, ma qualcuno è riuscito ugualmente ad entrare con degli
arpioni. Sono state addirittura spostate due soglie del peso di
diversi quintali per entrare nel castello passando sotto il portone
principale. Da quanto descritto si può pensare che in quella zona
ci sia una banda di vandali che ci preoccupa seriamente e noi siamo
venuti nella determinazione di trattare con l'inquilino della
cascina, che ha in affitto anche un piccolo fabbricato a ridosso
del castello, per vedere se quel fabbricato, un volta reso libero
dall'affittuario possa ospitare un custode.
Alle altre domande posso rispondere dicendo che in data 6
dicembre 1985 uno studio di architettura è stato incaricato di
predisporre un progetto di sistemazione e di restauro. Questa
progettazione è ancora in corso e recentemente abbiamo fatto anche
alcuni incontri dai quali è emerso che la destinazione più
probabile del castello potrebbe essere quella di sede di un museo
etnografico. Il castello di Quart verrebbe così inserito nel
circuito delle visite dei castelli. Una parte di esso ospiterebbe
un museo etnografico e l'altra come diceva il Consigliere Cout,
ospiterebbe un "atelier" di restauro degli oggetti legati
all'etnografia.
Concludo dicendo che dal primo luglio stiamo lavorando: abbiamo
fatto tutte le tamponature, stiamo rifacendo il tetto della
cappella, il consolidamento di un muro di sostegno del cortile
superiore e tutto l'impianto del cantiere è ormai già ultimato. I
lavori continueranno con i saggi nelle murature al fine di
predisporre un primo lotto di interventi per la prossima primavera.
Questo è quanto avevo da riferire.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Vorrei solo ribadire che noi arriviamo
comunque in ritardo perché in questo castello i furti erano
avvenuti prima ancora degli anni 1950-55, quando la Regione
acquistò il castello, e sono continuati anche dopo.
Il vero problema, quindi, non è l'invio della lettera da parte
delle associazioni culturali, a luglio o a settembre, ma è quello
di far sì che gli eventuali Attila vengano posti nell'impossibilità
di agire.
Come dice un nostro Collega, ribadiamo anche noi che ci dispiace
che "le pietre che contano spariscono perché la Regione arriva in
ritardo".
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Nell'associarmi alle considerazioni del
Collega del Gruppo Comunista, non posso non apprendere con piacere
che è stata iniziata tutta una serie di lavori. Però non ho capito
questa punta polemica nei confronti delle associazioni, culturali.
Evidentemente l'Assessore Borbey ritiene che dietro quella lettera
ci siano delle manovre politiche. Noi ci premureremo di avere delle
informazioni più precise. Non ci era sembrato il caso infatti di
importunare coloro che, giustamente, ci avevano segnalato i guasti
ed il mancato intervento da parte dell'Amministrazione.
Se l'Assessore Borbey crede di sentirsi "perseguitato" dalle
organizzazioni culturali, se ne organizzi qualcuna di suo
gradimento; questo è il consiglio che possiamo dargli. Noi non
riteniamo che sia avvenuto quello che lui presuppone, comunque ci
premureremo di "tirare le orecchie" a qualche "non
filo-democristiano" che abbia cercato di metterlo in difficoltà.
Assessore Borbey a nostro giudizio, il primo obiettivo è la
salvaguardia dei beni culturali e non il fare politica per
raccogliere voti.
Forse egli pensava che oggi si sarebbe presentato in Consiglio a
fare una bella figura col venirci a dire "Abbiamo già fatto".
Troppo tardi, Assessore Borbey! E non scarichiamo le colpe sulle
associazioni culturali che fanno anch'esse quello che possono e non
hanno certo la dovizia di mezzi a disposizione dell'Assessorato al
Turismo, e che magari hanno avuto il coraggio di dire qualcosa pur
sapendo di rischiare di perdere i finanziamenti.
