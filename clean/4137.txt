Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 479 del 28 ottobre 1981 - Resoconto
OGGETTO N. 479/81 - COMUNICAZIONI DEL PRESIDENTE SULL'ATTIVITÀ
DEL CONSIGLIO, COMUNICAZIONE DELL'AVVENUTA APPROVAZIONE DELLA LEGGE
STATALE SUL NUOVO ORDINAMENTO FINANZIARIO DELLA REGIONE.
Presidente
- Passo alle comunicazioni del Presidente del
Consiglio che sono oggi come sapete di particolare attualità ed
interesse.
Annuncio di disegni di legge
Presidente
- Do annuncio dei disegni di legge presentati
dal 5/10/81 in poi dalla Giunta regionale:
D.L. n. 327 dell'8/10 - "Nuove norme per l'estensione agli
affetti da tubercolosi non soggetti all'assicurazione obbligatoria
delle provvidenze economiche previste per gli assistiti
dell'Istituto Nazionale della Previdenza Sociale". Assegnato alla I
e IV Commissione.
D.L. n. 328 del 16/10 - "Delega all'U.S.L. delle funzioni
amministrative relative all'assunzione di personale addetto a
mansioni elementari di cui all'art. 9, 2° comma, DPR del 20/12/79
n. 761". Assegnato alla IV Commissione.
D.L. n. 329 del 16/10 - "Applicazione dell'art. 4, L. R.
5/11/76, n. 46 -"Concessione di contributi alle imprese private
concessionarie di autoservizi di linea in conseguenza della
sperequazione contrattuale dei dipendenti del settore". Assegnato
alla I e III Commissione.
Annuncio di proposte di legge
Presidente
- È stata presentata inoltre una proposta di
legge statale dal Gruppo della D.C.:
P.L. n. 18 del 23/10 - "Norme in materia di produzione e
distribuzione di energia idroelettrica nella Regione Valle
d'Aosta". Assegnata alla I Commissione per competenza ed alla
Commissione speciale per l'Energia.
Presidente
- Non vi sono disegni di legge non vistati,
non vi sono disegni di legge vistati, le deliberazioni vistate
dell'ultimo Consiglio sono 31, non vi sono deliberazioni non
vistate.
Riunioni di Commissioni
Presidente
- Le riunioni delle Commissioni in questo
periodo sono state:
I Commissione: 1 riunione
II Commissione: 1 riunione
III Commissione: 3 riunioni
IV Commissione: 4 riunioni
Conferenza dei Capigruppo: 2 riunioni
Ufficio di Presidenza: 2 riunioni
Commissione speciale per Informazioni: 1 riunione
Commissione speciale per i problemi energetici: 1 riunione
Commissione per la casa: 2 riunioni
Commissione per il Regolamento: 1 riunione
Presidente
- Le altre attività ed iniziative riguardanti
la vita delle commissioni e del Consiglio concernono la presa di
posizione della Presidenza di fronte al drammatico attentato in cui
ha perso la vita il Presidente egiziano Anwar Sadat, nella cui
occasione la Presidenza ha avuto modo, attraverso una dichiarazione
rilasciata agli organi di informazione, di sottolineare il profondo
cordoglio del Consiglio regionale per la scomparsa dell'uomo
politico che ha sempre operato per la pace nel mondo.
---
In data 7 ottobre 1981, una delegazione del Consiglio regionale
guidata dal Vice-Presidente Faval e composta dai Consiglieri Cout,
Minuzzo, Viberti e Voyat ha compiuto una visita di studio
all'Institut Agricole de l'Etat de Fribourg al fine di conoscere le
problematiche relative alla sperimentazione in atto in
agricoltura.
La Presidenza sottolinea che la visita è stata oltremodo
interessante e si permette di richiamare l'attenzione dei
Consiglieri su un atto di carattere organizzativo: in occasione di
visite come queste, i Consiglieri che si sono prenotati per la
visita, sarebbe opportuno che facessero sapere con un certo
anticipo la loro rinuncia a prendervi parte, o comunque non si
inscrivessero quando sanno che la loro partecipazione può avvenire
con grande difficoltà. Questo per evitare che si abbia una
organizzazione sovradimensionata, in quanto se i Consiglieri si
inscrivono in quindici, poi sono solamente in sei o sette,
ovviamente si crea un disguido nell'organizzazione.
---
Sempre in data 7 ottobre ha assunto il comando della Scuola
militare alpina e del Presidio Militare di Aosta il Generale Fulvio
Meozzi che sostituisce il Generale Benedetto Rocca chiamato ad
altri incarichi.
Il Generale Meozzi ha formulato il desiderio che il suo saluto
fatto al Presidente del Consiglio regionale fosse trasmesso a tutti
i Consiglieri regionali, cosa che faccio con piacere in questa
occasione.
---
Il Comune di St.-Rhémy ha trasmesso a questa Presidenza copia di
due ordini del giorno approvati dal Consiglio comunale in data 21
settembre 1981.
Il primo sottolinea l'opportunità della definizione dello
spostamento del casello autostradale sito all'altezza dell'abitato
di Bosses. Il secondo ordine del giorno contiene un invito al
Consiglio regionale ad esaminare con sollecitudine i due disegni di
legge di iniziativa popolare presentati il 3 luglio.
Questa Presidenza ha già provveduto a trasmettere l'ordine del
giorno ai Presidenti delle Commissioni consiliari competenti.
Approfitto per dire ai Presidenti delle Commissioni consiliari
permanenti che i due disegni di legge di iniziativa popolare devono
essere esaminati in una seduta assieme ai Presentatori, pertanto
poiché la data di scadenza fissata dal Consiglio si sta rapidamente
avvicinando, pregherei le due Commissioni incaricate di voler
espletare con una certa sollecitudine questo adempimento. I
documenti sono a disposizione dei Consiglieri per la
consultazione.
---
Il Presidente dell'Unione regionale delle Province piemontesi ha
trasmesso a questa Presidenza copia dell'o.d.g. approvato a
conclusione di un convegno interregionale svoltosi a Biella il 9 e
10 ottobre u.s., sul tema "Il ruolo della Provincia e degli Enti
locali per la tutela dell'ambiente".
Il documento che esprime l'orientamento degli Amministratori
provinciali sui problemi attuali di carattere giuridico e
finanziario nel campo della tutela dell'ambiente è a disposizione
dei Consiglieri per la consultazione.
---
In data 13 ottobre è pervenuta a questa Presidenza una lettera
del Presidente delle Funivie Val Veny in cui si dà notizia
dell'interessamento posto dal Presidente della Commissione Lavori
Pubblici della Camera dei Deputati, On.le Giuseppe Botta, per la
soluzione del problema relativo ai collegamenti stradali da Aosta
al Traforo del Monte Bianco.
Nel rispondere alla lettera in questione ho sottolineato
l'importanza che riveste per la nostra Regione una positiva
soluzione del problema viario nel tratto Aosta-Traforo del Monte
Bianco, già più volte affrontato dal Consiglio regionale ed ho
fatto presente che sarà mia premura tenere informati i colleghi
Capigruppo della disponibilità manifestata dall'On.le Botta, nella
speranza che possa attuarsi l'auspicato incontro tra il Presidente
della Commissione Lavori Pubblici della Camera, i Parlamentari
valdostani ed i settori operativi.
---
In data 14 ottobre 1981 la Commissione per il Regolamento ha
deciso la costituzione di un Gruppo di lavoro per la revisione del
regolamento interno presieduto dal sottoscritto e composto dai
Consiglieri Bordon, Lustrissy, Tonino e Voyat. Questo Gruppo di
lavoro sarà convocato quanto prima.
---
In data 24 ottobre ha avuto luogo l'inaugurazione della nuova
sede della CGIL valdostana, partecipando alla quale ho avuto modo
di sottolineare l'opportunità di un sempre maggiore collegamento
tra le Assemblee elettive e le forze sociali.
---
In data 10 ottobre è pervenuta a questa Presidenza una
comunicazione dell'Associazione valdostana famiglie di portatori di
handicaps nella quale si dà notizia dell'avvenuta costituzione
degli organi direttivi dell'Associazione stessa.
---
Il Console del Regno Unito della Gran Bretagna ed Irlanda del
Nord ha trasmesso a questa Presidenza il testo di un discorso
rilasciato dal Ministro per l'Irlanda del Nord, James Prior, sui
problemi inerenti il sistema carcerario di quel paese.
Nel discorso, che parte dal presupposto della sospensione dello
sciopero della fame da parte dei detenuti dell'IRA, si possono
intravedere gli intendimenti del Governo inglese circa lo sviluppo
futuro del sistema carcerario.
Anche questo documento è a disposizione dei colleghi Consiglieri
che volessero consultarlo; ricordo che la documentazione viene
fornita dall'Ambasciatore o dal Console di Gran Bretagna e
d'Irlanda a noi, in seguito ad una presa di posizione - mi permetto
di dire - energica, di questo Consiglio regionale in occasione
degli scioperi della fame nell'Irlanda del Nord, a seguito dei
quali sono morti alcuni patrioti.
---
Ieri pomeriggio si è svolto un incontro fra l'Ufficio di
Presidenza, la Conferenza dei Capigruppo ed i rappresentanti della
Regione in seno alla Commissione paritetica di cui al 3° comma
dell'art. 72 della legge 16 maggio 1978, n. 196 e successive
proroghe per un esame dei problemi relativi all'attività della
Commissione stessa.
L'incontro ha avuto luogo con i tre rappresentanti della Valle
d'Aosta e si sono stabilite anche le modalità con cui mantenere uno
stretto legame fra l'attività della Commissione e la Conferenza dei
Capigruppo.
ORDINAMENTO FINANZIARIO DELLA REGIONE VALLE D'AOSTA
Presidente
- "Dulcis in fundo" confermo la notizia che è
ormai di dominio pubblico dell'approvazione a scrutinio segreto
ieri sera a Montecitorio della legge concernente il riparto
fiscale. Si dicano due parole a conclusione di questo lungo e
travagliato iter.
Ho avuto l'occasione di ascoltare direttamente per telefono il
risultato proclamato ieri sera in aula e per qualcuno che avesse
desiderio di conoscere anche le cifre, ve ne do notizia.
I Deputati presenti al momento della votazione erano 366, i
votanti 365, 1 astenuto, maggioranza richiesta 183, voti favorevoli
318, contrari 47. Pertanto la Camera ha approvato il riparto
fiscale. Penso sia indispensabile in un momento così importante per
la vita finanziaria ed il bilancio della Valle d'Aosta,
sottolineare la celerità con cui il Parlamento ha approvato, dopo
anni di cambiamenti di Governo e di trattative alle volte
contrastate e confuse - di cui un eco si è avuto anche in
quest'aula - il ripristino - sempre in sede parlamentare - dei 9/10
a partire dal 1983.
Credo quindi non sia superfluo esprimere il compiacimento per il
positivo esito di questa travagliata legge a cui hanno contribuito
attivamente i vari Gruppi del Consiglio e per cui si è manifestata
un'operante unità prima di tutto in quest'aula ma poi anche
nell'iter romano del provvedimento. E non posso sottacere la
particolare attenzione - sollecitata unanimemente dal Consiglio
regionale, bisogna ricordarlo - riservata al D.L. dal Presidente
del Senato On. Fanfani al momento del dibattito a Palazzo Madama, e
l'impegno di tutti i Capigruppo parlamentari, degli oratori dei
vari partiti che sono intervenuti sia al Senato che alla Camera a
sostegno degli emendamenti migliorativi e del testo definitivo
infine ieri sera approvato.
Mi sia consentito formulare un particolare ringraziamento al
Presidente della Camera On. Jotti ed ai suoi collaboratori, che con
fattivo impegno hanno risposto alle richieste di rapidità
nell'approvazione avanzate da un'apposita delegazione nominata
dall'Ufficio di Presidenza e rappresentante il Consiglio che si è
recata a Montecitorio, nonché alle successive, pressanti e costanti
richieste di questa Presidenza del Consiglio. Sono lieto di poter
confermare inoltre che una particolare attenzione non mancherà da
parte della Presidenza della Camera per i prossimi adempimenti
necessari ad una sollecita pubblicazione del testo approvato sulla
Gazzetta Ufficiale. Concludendo credo si possa affermare che il
voto di ieri sera, come mi ha telefonato alcuni minuti fa l'On.
Dujany, è stato un atto di giustizia che può fare ben sperare in
chi ha fiducia nelle istituzioni democratiche e nel Parlamento
della Repubblica delle Autonomie.
Con questo ho finito le comunicazioni del Presidente del
Consiglio e apro la discussione.
Ha chiesto di parlare il Consigliere Tonino. Ne ha facoltà.
Tonino
(
PCI
) - Voglio esprimere la soddisfazione
del Gruppo comunista per l'ottenimento di un nuovo ordinamento
finanziario per la Regione ed anche sottolineare l'importanza
dell'azione unitaria svolta da tutte le forze politiche in questa
ultima fase che ha indubbiamente favorito e permesso l'approvazione
del D.L. in tempi abbastanza rapidi. Questo ordinamento che va a
sanare una situazione ingiusta ed insostenibile per la nostra
Regione, prima che di tutti, è una vittoria di noi comunisti. Dopo
l'arbitraria decisione del Governo di riportare a 7/10 - cioè di
tagliare di 2/10 gli introiti della Regione dopo aver trattato per
oltre un anno e mezzo - è infatti mancata un'azione unitaria degna
di questo nome contro un atteggiamento molto grave anzitutto perché
era un atto antiautonomistico che faceva ritornare indietro la
Regione rispetto a condizioni che erano state acquisite con leggi
precedenti, in particolare con la legge del '71, ed in secondo
luogo perché il Governo aveva dimostrato un'incoerenza senza limiti
non rispettando i patti sanciti con la nostra Regione.
E non erano neanche accettabili in quel momento affrettati
calcoli che portavano ad una comparazione delle entrate della
nostra Regione rispetto a quelle delle altre Regioni per motivi di
principio, per motivi statutari, per motivi storici, perché infine
un confronto semplicistico di questa dinamica delle entrate era
falso. La riduzione dei 2/10 fu presentata anche in considerazione
della difficile condizione economica del paese, ma è stata una
manovra discutibile perché si trattava in questo caso di tagliare
le entrate della Regione per chissà quanto tempo, invece di operare
un taglio di durata limitata. Queste erano le ragioni che ci
avevano spinto a dichiarare grave l'atto del Governo, e dev'essere
ricordato in questa sede che una nostra mozione per richiedere
unitariamente il ripristino del 9/10 aveva ottenuto in quest'aula
solo i voti del PCI, PSDI, PLI e Nuova Sinistra, mentre le altre
forze politiche avevano tenuto in quell'occasione un atteggiamento
che vorrei definire codardo e rinunciatario nei fatti, di fronte ad
una posizione così grave.
Abbiamo sempre sostenuto che forse si poteva ottenere un
risultato migliore se fino dall'inizio si fosse lavorato con
convinzione unitaria da parte della Giunta e delle forze politiche
della maggioranza; questo è stato sottolineato alla Camera proprio
da un nostro compagno, l'On. Macis, quando nella dichiarazione di
voto ha sostenuto che il ritardo nel riconoscimento alla Regione di
un nuovo ordinamento finanziario è incredibile. "Tale ritardo" - ha
dichiarato ancora l'On. Macis - "non può non essere una
responsabilità della Giunta, derivante soprattutto dai metodi usati
da lei nella trattativa, inoltre in quella sede non sono state
affrontate alcune questioni importanti, in particolare una
precisazione dell'eventuale capacità impositiva della Regione -
che, come sappiamo, oggi si muove solo nell'ambito delle norme
tributarie dello Stato - e della necessità della riscossione
diretta delle imposte da parte della Regione - così come avviene
nella Regione siciliana - invece di essere ogni volta vincolati ad
un decreto del Ministero del Tesoro. Sono esempi questi che
avvalorano quella che era stata fino dall'inizio la nostra tesi:
anziché trattative personalistiche era necessaria fino dall'inizio
un'azione unitaria di tutte le forze politiche con la quale avremmo
raggiunto un risultato sicuramente migliore. Va anche ricordato che
questa è un'occasione storica, un'opera di straordinario intervento
nell'economia e nella vita della nostra Regione. È già stato
scritto che in nemmeno due anni le entrate saranno di 1000
miliardi: si tratta di una cifra considerevole, tale da permetterci
un intervento che lasci dei segni nella nostra Regione, sempre che
con l'arrivo di questa ingente massa di denaro non si apra una
furibonda corsa alla sparizione dei nuovi mezzi per sperperarli con
calcoli semplicemente elettoralistici, mentre oggi c'è la necessità
per la particolare situazione economica della Regione, di compiere
grosse scelte innovatrici. Ma è questa Giunta in grado di operare
una trasformazione del genere? Crediamo di no, non tanto perché ha
già dimostrato di non avere alcuna capacità di programmazione, ma
proprio perché questa Giunta, insieme alla maggioranza sta
appiattendo in quest'aula e nella Regione il dibattito politico
sulle scelte da fare. Si è trasformato questo Consiglio in un
momento di routine contro cui sfuma qualsiasi confronto sulle
scelte importanti. In vista dell'arrivo di questi miliardi si è poi
aperta una corsa all'inseguimento di qualche spazio di potere; è un
atteggiamento che evidentemente non condividiamo; anzi sosteniamo
che, per l'arrivo di questi fondi, c'è la necessità di cambiare
metodi di governo, basandosi sulla partecipazione ed il
decentramento. Non rincorriamo alcuna richiesta di spartizione del
potere, ma - come già abbiamo avanzato in altre occasioni -
crediamo nella necessità che fra le forze politiche si giunga ad un
accordo su un disegno di rinnovamento nel quale sia riconosciuta
con uno sforzo unitario dignità politica a tutti i
partecipanti.
Presidente
- Ha chiesto di parlare il Consigliere
Pedrini, ne ha facoltà.
Pedrini
(
IPLI
) - Signor Presidente, colleghi
Consiglieri, due parole soltanto per rettificare l'inizio
dell'esposizione del Consigliere Tonino che non rispondeva a
verità, ma corretto in un secondo tempo quando ha nominato i Gruppi
che in un certo senso si erano allineati alle loro posizioni;
posizioni che noi rivendichiamo come prettamente liberali.
Avevamo detto in una tavola rotonda fatta nel Salone delle
Manifestazioni di questo palazzo che non eravamo d'accordo sui
7/10, e dopo averne spiegato i motivi, eravamo arrivati al punto di
dire che se per caso non si fosse potuti arrivare ai 9/10, si
facesse almeno la premessa di potervi ritornare in un secondo
tempo, prendendo a caso uno qualsiasi dei codicilli che erano
presentati sui versamenti, per esempio quello delle donazioni che
era quasi inesistente. Tutto questo limitava la riduzione ai 7/10
al momento contingente che stiamo attraversando, dato il quale si
poteva anche capire questa riduzione. Quindi avevamo detto in modo
ben chiaro la nostra opposizione, in questo veniva toccata
l'impostazione della nostra Regione a statuto speciale, come non
più tardi di quindici giorni fa ho ripetuto a Torino in sede di
Congresso nazionale delle Regioni a statuto ordinario in cui ho
parlato come Regione a statuto speciale.
Fatta questa premessa, ringraziato il Padreterno che ci ha
tenuto la mano sulla testa, scendo un po' sotto il Padreterno che
si chiama Assessore Ramera e Padreterno non è senz'altro, e lo
ringrazio perché se siamo arrivati abbastanza velocemente -
prevedevo tempi molto più lunghi conoscendo la burocrazia romana -
lo dobbiamo a lui che si è interessato direttamente al problema e
che ha ben giocato i grossi "atouts", di cui dispone facendo parte,
checché si dica, del partito di maggioranza, in questo caso
nell'interesse di tutti i valdostani.
Presidente
- Ha chiesto di parlare il Consigliere Fosson,
ne ha facoltà.
Fosson (DC)
- Anche noi riteniamo di esprimere la nostra
soddisfazione per l'approvazione del nuovo riparto fiscale, che
rappresenta un momento estremamente importante per la nostra
Regione, perché significa certezza di ampie entrate, quindi
possibilità di poter programmare certe scadenze, a lunga scadenza
la vita della Regione.
In quanto Regione autonoma, possiamo affermare la nostra
autonomia soltanto su un piano teorico se poi non abbiamo la
capacità pratica di metterla in atto, da qui l'importanza della
possibilità della Regione di essere autonoma anche
finanziariamente. Siamo chiamati tutti ad un grosso sforzo creativo
- diceva prima qualcuno - per riuscire ad usare bene delle nostre
risorse, non a sperperarle, come è stato fatto per certi verso con
contributi a pioggia o seguendo preoccupazioni particolari o
particolaristiche. Dobbiamo riuscire a darci una programmazione a
lunga scadenza, che sappia individuare le vie lungo le quali
impostare la vita della nostra Regione. Tutto questo oggi possiamo
farlo grazie alla autonomia finanziaria che abbiamo ottenuto e per
la quale mi pare che tutti in questo momento avanzino
primogeniture. In realtà tutte le forze politiche hanno svolto il
loro ruolo ed in modo particolare rivendichiamo alla nostra forza
politica, alla DC, il merito di aver compiuto a mezzo dei suoi
uomini in rapporto costante con il Governo centrale, tutto quello
che si poteva fare. Non tocca a me ma permettetemi lo stesso di
farlo, di ringraziare l'amico Assessore Ramera che in questa
trattativa ha saputo esprimere tutto quello che doveva essere
espresso, e mi sia permesso respingere la polemica pretestuosa del
PCI che d'altra parte, dovendo svolgere il suo ruolo di
opposizione, non avrebbe dato la colpa alla DC, ai partiti di
Governo ed ai movimenti locali, coi quali la DC in Valle d'Aosta
governa. Oggi che con il riparto fiscale è arrivata l'autonomia
finanziaria della Regione, il PCI deve per forza differenziarsi,
dicendo che qualcosa non funziona, altrimenti si troverebbe senza
motivazioni.
Ma queste sono polemiche deteriori sulle quali non voglio
dilungarmi e concludo felicitandomi ancora per il risultato
raggiunto e soprattutto con un invito a guardare avanti perché
effettivamente questo possa diventare l'inizio di un momento di
vera crescita della nostra comunità nella sua autonomia.
Presidente
- Ha chiesto di parlare il Consigliere Nebbia,
ne ha facoltà.
Nebbia (PSI)
- Anche noi ci felicitiamo perché un
riconoscimento dovuto alla nostra Regione si è finalmente
realizzato. Però esprimiamo nello stesso tempo preoccupazione circa
le caratteristiche di questo riconoscimento e l'uso dei fondi che
dovrebbero pervenire alla nostra Regione. Mi pare che le polemiche
che il PCI ha fatto sulle modalità di formulazione del testo di
riparto fiscale, siano in un certo senso pretestuose perché non
tengono conto che la formulazione definitiva del testo - che rinvia
ad un tempo successivo il riconoscimento dei 9/10 - non è niente
altro che quanto tutte le forze politiche in sede di commissione,
di Consiglio, di dibattito, hanno detto di accogliere in un primo
tempo.
Un aspetto importante da sottolineare - è bene che tutti se ne
rendano conto - è l'aleatorietà degli introiti. Ne abbiamo già
parlato in Consiglio ma è bene ripetere che più o meno i 2/3 degli
introiti del riparto fiscale saranno conseguenti alla riscossione
dell'IVA nel territorio della Valle d'Aosta. È sufficiente che da
un lato ci sia un qualche decreto governativo che sposti la
località di riscossione di questa tassa perché i 2/3 del riparto
fiscale se ne vadano in fumo.
D'altra parte ricordiamo che il traffico internazionale - è
quello che sostiene l'autoporto di Aosta e di conseguenza il nostro
riparto - è in diminuzione non solo per l'evoluzione dell'economia
mondiale in questo momento negativa, ma anche perché si stanno
realizzando dei percorsi alternativi in campo europeo che
potrebbero diminuire il traffico nella nostra Regione, e mi
riferisco, nel settore occidentale, al traforo del Frejus, ma
ancora di più nel settore orientale, al collegamento diretto
autostradale che si sta realizzando fra Basilea e Milano, che
ritengo porterà via ai nostri due trafori una coda di traffico ben
più importante di quanto non sia stato fatto fino ad oggi. Quindi
dobbiamo tutti renderci conto che l'importo totale del riparto
fiscale potrebbe crollare ad un terzo di quello previsto se si
verificassero una serie di fattori che sono al di fuori della
nostra competenza e capacità di lavoro.
D'altra parte è stato citato, sempre dal Gruppo comunista, il
dato dei futuri 1000 miliardi di importo totale del riparto
fiscale, una cifra che mi sembra non solo fantascientifica, ma
direi fantasmagorica. Ricordiamo che oggi l'importo del risparmio
in Valle d'Aosta è di ca. 700 miliardi, il reddito totale di ca.
600 miliardi, supponiamo pure che nel giro di due anni salgano
anche questi valori a 1000 miliardi, ma mi sembra inconcepibile che
da 1000 miliardi più 1000 miliardi, in totale 2000 miliardi fra
risparmio e reddito, se ne possano spremere 1000 per le casse della
Regione. Quindi suggerirei di stare molto più con i piedi per terra
e di non pensare che oggi si possa assumere qualsiasi iniziativa.
Del resto quello che a noi interessa, è che venga accentuata e
migliorata la qualità della spesa ed in questo senso il PSI ha
proposto una sua eventuale possibile partecipazione per contribuire
insieme all'attuale maggioranza, perché i fondi del riparto fiscale
vengano utilizzati nel migliore dei modi e la qualità della spesa
venga accentuata. Non si tratta, come dice il PCI, di (cito
letteralmente) "corsa all'inseguimento di qualche spazio di
potere", perché il PSI ha avanzato solamente una richiesta di
carattere politico-programmatico, di individuazione di un programma
limitato, preciso e puntuale sul quale ci possa essere un accordo e
sul quale si possano concentrare gli sforzi economici e
politico-amministrativi dell'amministrazione. Crediamo che ci debba
essere un rinnovamento della gestione della cosa pubblica e siamo
disponibili a dare il nostro contributo per cui chiediamo
chiarimenti al PCI, perché ci dica a chi erano diretti quegli
accenni alquanto equivoci che sono stati fatti, quando poi è lo
stesso PCI che fa oggi le stesse proposte che noi abbiamo fatto
ieri. Quindi su questo argomento cerchiamo di essere chiari su un
punto: non solo ogni forza politica deve assumersi i meriti che gli
sono dovuti per quanto ha fatto per ottenere il riconoscimento, ma
deve rinunciare ad essere la mattatrice di un qualcosa che ci è
pervenuto unicamente per concordia fra tutti i Gruppi.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- Habemus ripartum, verrebbe voglia di
dire data l'importanza del fatto fondamentale di oggi di fronte al
quale mi appare secondario voler ripercorrere le tappe che hanno
visto il tradursi di questo schema di legge in una legge statale.
Anche se il passato ha visto posizioni diverse nelle varie forze
politiche presenti in questo Consiglio, sta di fatto che al momento
della stretta finale s'è verificata un'unitarietà di intenti che ha
portato evidentemente ad una più rapida soluzione di questo
problema. Ma la preoccupazione maggiore riguarda il futuro, perché
non vorrei che l'aver raggiunto questo traguardo così importante
per la nostra autonomia, per la vita economica della nostra
Regione, rappresentasse un motivo di rilassamento, il decadere
della tensione morale necessaria per un impiego corretto di questi
fondi. La responsabilità di questo non mi sento di scaricarla solo
sull'esecutivo o sulle forze che partecipano alla maggioranza, ma
credo che coinvolga tutto il Consiglio, indipendentemente dalla
collocazione di ciascuno delle forze di maggioranza o
all'opposizione. A questo proposito vorrei rivolgere una
raccomandazione a tutti i colleghi e cioè di impegnarci per rendere
possibili investimenti qualificati e per favorire la chiusura di
eventuali dispersioni di fondi che oggi avvengono, anche se
legittimamente attraverso le leggi esistenti. E per fare questo lo
strumento è già in atto, si tratta di renderlo più rapido ed
efficace. Mi riferisco alla mozione votata da questo Consiglio,
presentata da me, per la revisione di tutte le leggi di spesa, che
rappresenta un momento di conoscenza, di analisi fondamentale per
potere impostare correttamente l'attività economica futura della
Regione. Già da qualche tempo l'Assessorato alle Finanze deve
essere impegnato nella formazione del nuovo bilancio 1982,
evidentemente nel bilancio si dovranno vedere i primi segni di una
svolta che porterà ad investimenti più corretti e più incisivi, che
privilegi i settori di sviluppo anziché quelli di assistenzialismo.
Ognuno di noi dovrà sentirsi particolarmente impegnato nel seguire
lo sviluppo di quel programma di revisione di leggi di spesa,
sollecitando se necessario l'esecutivo perché attraverso l'analisi
svolta dagli uffici preposti a questo lavoro e dai singoli
Assessorati, ci fornisca una reale situazione su cui operare ed
incidere con le nuove proposte. Evidentemente ognuno dovrà dare il
proprio contributo in maniera corretta e fattiva senza preoccuparsi
di dover fare gli interessi di questo o di quello, ma tenendo
costantemente davanti agli occhi l'obiettivo finale che deve essere
uguale per tutti noi presenti in questa sala, che è quello
dell'interesse della collettività.
Presidente
- Ha chiesto di parlare il Consigliere Voyat,
ne ha facoltà.
Voyat (UV)
- Nous devons reconnaître que le bon travail
fait par nos parlementaires Fosson et Dujany, par le Président du
Gouvernement Andrione, par le Président du Conseil Dolchi, par les
Assesseurs aux Finances - parce que nous ne devons pas oublier le
regretté Sén. Fillietroz - et surtout par le travail fait par les
fonctionnaires à l'Administration régionale, comme d'autre part par
toutes les forces politiques ici présentes, ce travail - je disais
- a rendu finalement justice à la Vallée d'Aoste. L'enthousiasme
quand même ne doit pas nous faire oublier que cette répartition
fiscale n'est pas un cadeau que l'Etat italien nous a fait, mais
c'est simplement un droit que nous avons en tant que Région
autonome, droit d'autre part reconnu par la Constitution Italienne.
C'est un devoir pour l'Etat italien de nous accorder depuis 1948,
mais ça n'a été fait qu'en 1971. Malheureusement un simple
changement de système d'impôt et la non-modification de la loi 1605
nous a fait perdre jusqu'à maintenant des centaines de milliards,
et nous a obligés à déclarer des négociations longues et épuisantes
qui ont duré - et nous le savons - pendant des années, après la
réduction du pourcentage de 70% au lieu de 90%, réduction que le
gouvernement de Rome avait fait après avoir demandé l'avis de ce
Conseil, a été de la part de quelque force politique une motivation
et un moyen de polémique.
L'Union Valdôtaine a toujours affirmé aussi bien ici au Conseil
qu'aux débats publics de lutter pour les 9/10. Nous avions aussi
affirmé que si, pour arriver aux 9/10, il était nécessaire
d'accepter pour le moment les 7/10, nous étions d'accord. Les faits
nous ont donné raison. Si le Président Andrione n'acceptait pas
avec réserve les 7/10 au moment voulu, sans doute cette loi ne
serait pas passée et nous serions encore au début du problème.
Le parti communiste devrait nous expliquer comme on aurait pu
modifier et voter à l'unanimité d'abord la loi au Sénat et après à
la Chambre des Députés, si cette loi ne pouvait pas suivre son
cours et n'arrivait pas au Sénat. L'attaque que le parti communiste
et autres forces font à nouveau au parti socialiste en l'accusant
d'être plutôt opportuniste et d'avoir demandé d'entrer dans cette
majorité simplement parce qu'il y avait odeur de répartition
fiscale avant et certitude maintenant, la chose nous fait rire.
Réaction drôle, si nous voulons, de la part de ces gens, mais
compréhensible d'autre part parce que ils ont été laissés seuls à
l'opposition; mais ce n'est pas la même chose pour nous, la demande
qu'a fait le parti socialiste nous démontre que cette majorité
n'est pas si mauvaise comme on veut le faire croire et nous prouve
aussi qu'il y a encore des forces politiques qui comprennent que
l'opposition, pour le simple goût et plaisir de l'opposition, ne
sert pas à l'intérêt de notre Région. Ce qui sert à la Vallée
d'Aoste c'est la collaboration et la coopération de toutes les
forces politiques; d'autre part l'action unanime de toutes les
forces politiques ici présentes a rendu l'approbation de la
répartition fiscale possible et plus facile.
Presidente
- Ha chiesto di parlare il Consigliere Martin,
ne ha facoltà.
Martin (UVP)
- Non mi rimane che associarmi alla
soddisfazione espressa da quanti mi hanno preceduto per
l'approvazione del nuovo ordinamento finanziario della Regione
Valle d'Aosta con il quale viene finalmente riconosciuto in modo
concreto la nostra autonomia.
Come già hanno sottolineato quanti mi hanno preceduto, adesso
tutti noi siamo tenuti a dotarci di un organico piano di sviluppo
per non rischiare di impiegare malamente ed in modo improduttivo
questa massa di soldi che sta per arrivare, soprattutto in quei
settori importanti per la vita economica valdostana così da
ottenere una reale crescita sociale della nostra Comunità.
Già in occasione dell'approvazione del bilancio di previsione
dell'anno 1981 avevo tenuto a sottolineare come compito principale
di questa maggioranza fosse la presentazione di un piano di
sviluppo regionale di cui in effetti tutte le forze presenti in
Consiglio regionale sentono la necessità. Siamo pronti a dare il
nostro contributo affinché questo piano si realizzi e si arrivi
come richiesto da tutti i Comuni valdostani, ad un decentramento
finanziario verso i Comuni e le Comunità Montane.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Le parole pronunciate dal Capogruppo
dell'Union Valdôtaine hanno ricordato che è merito del Presidente
della Giunta se al Senato è stato iscritto all'o.d.g. un progetto
di legge che portava anziché i 9/10 come questo Consiglio aveva
accettato, i 7/10. È vero, è merito suo, su questo non ci sono
dubbi. Il Presidente della Giunta aveva anche detto in questo
Consiglio che chiunque avesse proposto delle modifiche, si sarebbe
assunto le responsabilità di una grave possibilità per il fatto di
non essere approvata. L'intervento di tutte le forze politiche
presenti in questo Consiglio ha invece smentito le paure che
qualcuno addirittura ha definito "codardia" di questa maggioranza e
quanto era dovuto ci è stato restituito, se non altro a livello di
principio. Adesso tutti dicono che bisogna qualificare la spesa;
siamo d'accordo e ci stupiamo che qualcuno pensi che è solo
entrando in maggioranza che si possono modificare gli atteggiamenti
o le intenzioni di questa Giunta, che è legandosi ad un carrozzone
qual è questa maggioranza che si possono modificarne gli
atteggiamenti contando sulla - purtroppo - scarsa forza del PSI
all'interno di questo Consiglio. Abbiamo visto qualcuno che nella
maggioranza c'era e se ne è andato proprio perché il programma
concordato non era stato assolutamente rispettato. Forse la
spiegazione sta nel fatto che nel nostro paese un omone grande
grosso calvo grasso con gli occhiali si diverte oltre che a
studiare la vita di Garibaldi ed a giocare con i trenini, a
piantare dei garofanini sulle Regioni, Comuni su tutte le
Amministrazioni locali del nostro paese. E siccome c'era posto per
un altro garofanino in Valle d'Aosta, ha deciso di piantarlo. Lo
strumento c'è, è appena stato approvato dal Parlamento italiano: si
tratta del riparto fiscale. Non vogliamo dire che si riapra la
politica dei rubinetti perché senza dubbio, finché è stato
possibile fare qualcosa, bene o male, unitariamente o con delle
discussioni, fra le viarie forze politiche, si è raggiunto un
risultato che è andato a beneficio della nostra Regione. Si tratta
ora di vedere cosa vuol dire questa richiesta d'ingresso non
condizionata alla richiesta di potere. Non mettiamo in dubbio che
il Consigliere Nebbia, che noi stimiamo, abbia delle velleità di
potere, purtroppo però è anche un ligio rappresentante del PSI, che
non esprime uomini al suo livello, ma a livelli ben più bassi e
siamo in attesa di vedere come la applicazione di questa legge sarà
fatta, perché proprio il Ministro delle Finanze, che è quello che
dovrà contrastare e verificare i conti in base alla legge
approvata, avrà la possibilità o meno di fare arrivare più o meno
velocemente il denaro alle casse della nostra Regione.
È stato già accennato dal Consigliere Voyat, che qui tutti sono
pronti a prendersi dei meriti; noi non ne abbiamo richiesti, quello
che abbiamo potuto fare lo abbiamo fatto, e purtroppo rispetto ad
alcuni nostri dubbi, abbiamo avuto la conferma che questo riparto è
inferiore - se non in termini di denaro, in termini di possibilità
per la nostra Regione - a quello approvato nel '71. Lo ricordava il
Consigliere Voyat, se di qualcuno è il merito per questo riparto
fiscale non è di nessuno dei presenti in questa aula, ma di chi a
suo tempo - Presidente della Giunta - ebbe il coraggio e la forza
di contrattarlo con lo Stato romano. Noi non abbiamo fatto altro
che seguire una strada già battuta per la quale nel '75 qualcuno -
Assessore alle Finanze - diceva: "Il riparto è dietro l'angolo".
Ebbene l'angolo era un angolo con molti lati, perché siamo ormai
alla fine del 1981.
Noi non abbiamo fatto altro che richiedere un adeguamento
rispetto a quanto era già stato sancito come principio, per cui chi
ha ceduto nei confronti dello Stato, si è dichiarato scarsamente
autonomistico, poco disposto a difendere nei fatti l'autonomia
della nostra Regione. Questo è quanto: responsabilità ce ne sono,
speriamo che questi soldi non vengano spesi male - d'altra parte
più che sperare non possiamo fare, perché la nostra possibilità di
incidere rispetto a questa maggioranza che si va ancora a gonfiare,
è molto modesta.
Per conto nostro siamo partiti prima dell'approvazione del
riparto fiscale con due proposte di legge di iniziativa popolare
che vanno verso un decentramento in quanto autonomia è
decentramento. Chi si professa autonomista e non sostiene il
decentramento, è un falso autonomista: questo dovrebbe valere anche
all'interno dell'Union Valdôtaine. Il concetto fondamentale che
passa attraverso queste due proposte di legge è, oltre a quello di
dare la possibilità alle gente di capire cos'è una legge, anche
quello di responsabilizzare le Amministrazioni comunali per poter
intervenire sul territorio senza dover questuare né dipendere da
questa o quella maggioranza, cosa che noi come Consiglio regionale
abbiamo per altro sempre rivendicato nei confronti del Governo
centrale. Quindi non si può avere un atteggiamento doppio. Abbiamo
fatto delle proposte che chiediamo siano discusse da questo
Consiglio e dov'è necessario, modificate. L'importante per noi è
che i Comuni siano dotati da una parte di denaro e dall'altra di un
aiuto da parte della Regione che li metta in grado di dare
attuazione a quelle idee delle quali i Comuni non sono certo privi,
non è che gli uomini politici quando sono nei Comuni siano più
bolsci di quelli che lavorano all'interno del Consiglio regionale,
tutt'altro! Anzi le ristrettezze in cui vivono i primi abitualmente
li costringono a darsi da fare più di quanto non faccia questo
Consiglio regionale che è ormai allargato in un'enorme maggioranza
che non combina più niente di buono. Allora vediamo con questo
riparto fiscale di dare nuova linfa alla vita politica di questa
Regione, anche per arrivare a qualcosa di nuovo all'interno di
questo Consiglio regionale che finalmente potrà occuparsi di cose
che più lo concernono quale fare leggi che diano gli indirizzi
precisi e il controllo su quanto avviene sul territorio, invece di
fare il maxi-comune o il dispensare di contributi e favori o la
spicciola amministrazione.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Ritengo non sia assolutamente il caso di
cogliere l'occasione dell'approvazione del riparto fiscale per la
Valle d'Aosta per creare polemiche con il PSI che per quanto abbia
fatto un'esplicita proposta alla maggioranza, in maggioranza ancora
non è. Ritengo che sulle scelte fatte dal PSI le valutazioni si
debbano fare a fatti compiuti e non su illazioni o informazioni
qualche volta distorte dalla stampa.
Voglio ricordare però quello che è avvenuto in questo ultimo
anno della vita politica valdostana. Ricordo che in fase di
votazione del bilancio di previsione per il 1981, sia il PSI che il
PSDI dettero congiuntamente una dichiarazione di voto con la quale
annunciavano la loro astensione ritenendo quel bilancio
provvisorio, poiché sembrava imminente l'approvazione del riparto
fiscale alla Valle d'Aosta, dal quale sarebbe scaturita tutta una
nuova discussione sull'impostazione da dare alla spesa del bilancio
regionale. Ricordo anche che in risposta agli appelli fatti in modo
particolare dal Presidente della Giunta e dall'Assessore ai Lavori
Pubblici, Borbey, di - non dico - "rientrare" in maggioranza per
noi ed "entrare" in maggioranza per il PSI, rispondemmo che non
eravamo assolutamente in una posizione di "opposizione per
l'opposizione" (come mi sembra abbia detto il Consigliere Voyat nel
suo intervento) ma anzi disponibili ad un confronto franco e
sincero per cui avevamo invitato la Giunta regionale a presentare
al più presto un programma di investimenti produttivi per il
fantomatico riparto fiscale. A questa nostra dichiarazione ricordo
si aggregò nella sostanza - seppure con altre parole - il
Consigliere Martin. Lui appartiene ad un movimento che fa parte
organica di questa maggioranza e diede una votazione critica -
seppure a favore - al bilancio di previsione regionale, un piano di
sviluppo per cercare di portare fuori la nostra Regione dalla crisi
che già allora stava attraversando. Quanto è stato detto da un anno
a questa parte almeno da parte nostra non è stato modificato. Non
mi sembra che la maggioranza regionale abbia potuto dare così delle
indicazioni su quello che è il suo indirizzo per la gestione della
cosa pubblica; abbiamo visto che la maggioranza nei confronti
dell'opposizione spesse volte ha fatto valere la logica dei numeri
senza mai raccogliere le istanze più giuste che questa le
proponeva. È chiaro che oggi come oggi nessuno può illudersi di
aver scoperto l'acqua calda e vediamo ripetersi nuovamente quanto
verificatosi un anno fa: prendiamo atto delle dichiarazioni fatte
dal Capogruppo della D.C., dalle quali mi è parso di capire -
almeno fra le righe - che il modo di gestire non sia proprio dei
più congeniali per la D.C. e mi è parso di cogliere un appello
soprattutto alle forze di opposizione, perché ci si metta attorno
ad un tavolo per discutere su come investire questi quattrini del
riparto fiscale. Ebbene da parte del mio partito c'è tutta questa
disponibilità a discutere e a confrontarci sul da farsi, senza per
questo avanzare richieste di ingresso in maggioranza, anche perché
riteniamo che ognuno debba svolgere i ruoli che si è assunto. Il
mio partito ha cercato di collaborare nei confronti dell'attuale
maggioranza seppure in una posizione critica in quanto siamo
all'opposizione, ritengo però che proposte concrete sull'utilizzo
di questi fondi debbano venire dalla maggioranza, mentre sarà
l'opposizione a dare dei giudizi e eventualmente dei suggerimenti
su come intende gestire la cosa pubblica.
Non mi dilungo oltre in ringraziamenti a destra e a manca,
giustamente l'On. Dujany nella sua dichiarazione ebbe a dire che
ringraziava tutti coloro che si erano adoperati per far sì che
fosse riconosciuto un diritto alla nostra Regione, già sapendo che
ci sarebbero state innumerevoli paternità per questo riparto
fiscale. Penso che tutti quanti nel limite delle loro possibilità
si siano adoperati per ottenerlo e ritengo serenamente che gli
interessi valdostani siano al di sopra delle questioni politiche e
che la maggioranza regionale al più presto debba presentare un
programma d'investimento, perché chiaramente non può da solo il PSI
riuscire con un eventuale suo ingresso in maggioranza a frenare la
gestione a carattere clientelare portata avanti dalla Giunta
regionale.
Presidente
- Ha chiesto di parlare il Consigliere Berti,
ne ha facoltà.
Berti (ACV)
- Vorrei esprimere le mie soddisfazioni per
questo momento importante per la Valle d'Aosta per il conseguimento
di un diritto già sancito in passato ma purtroppo lungamente
combattuto per tutti questi anni. Ora, finita la battaglia, auspico
che la Giunta regionale ci porti una prospettiva di piano di
sviluppo per vedere nel migliore dei modi come gestire per la
nostra Comunità tutto questo afflusso di denaro.
Presidente
- Ha chiesto di parlare il Consigliere Cout,
ne ha facoltà.
Cout (PCI)
- Rispetto al dibattito sul nuovo riparto il
nostro partito è stato bollato di portare avanti un'opposizione
demagogica e pretestuosa, ma intanto nessuno ha smentito due cose
che sono essenziali ed inconfutabili: la prima è che i 9/10 sono
stati ripristinati grazie ad un emendamento proposto e firmato dai
senatori comunisti, in primo luogo il Sen. Modica; la seconda è che
quando abbiamo chiesto in Consiglio regionale di ripristinare i
9/10, la maggioranza, l'Union Valdôtaine, D.P., D.C., PSI, PRI,
UVP, hanno votato contro.
Per quanto riguarda la nostra posizione politica, direi che
questa non si può definire equivoca: in questo momento diciamo
semplicemente due cose: la prima è che questa Giunta ci ha
dimostrato in varie occasioni di non essere in grado di gestire nel
modo migliore i nuovi fondi del riparto fiscale per cui deve essere
cambiata. Chiediamo quindi un confronto, a cominciare dalle
componenti della sinistra, per la formazione di una nuova Giunta
regionale, in cui sia presente il PCI e per un cambiamento dei
metodi di governo; non ci bastano degli aggiustamenti né è
sufficiente dare degli appoggi in questo momento, anche perché
abbiamo visto da tempo come non si riesca da parte di questa Giunta
arrivare ad un modo diverso e programmato di intervenire e di
spendere. Accettiamo di buon grado l'invito del Consigliere De
Grandis di sollecitare l'esecutivo e di impegnarci tutti.
Per quanto riguarda il nostro gusto per l'opposizione, vorrei
solo ricordare al Consigliere Voyat che se non c'eravamo noi, non
passava entro questi tempi il riparto alla Camera. Abbiamo
collaborato per questo, vogliamo collaborare ancora e chiediamo di
collaborare in questo modo. Penso sia una posizione più che chiara
e certamente non equivoca.
Al di fuori della questione del riparto - se è finita la
discussione - vorrei fare presente una questione forse meno
importante e meno simpatica da dibattere fra Colleghi Consiglieri
regionali, che riguarda il funzionamento della 5° Commissione
consiliare permanente. Mi corre l'obbligo di informare il Consiglio
a tale proposito - e l'avevo già fatto il 13 maggio di quest'anno -
delle difficoltà che incontra questa Commissione per il suo
funzionamento e di richiedere quindi ai vari Gruppi ed anche ai
singoli Consiglieri una riflessione su questo problema ed un
impegno per il futuro. Vorrei riportare alcuni dati sul
funzionamento di questa Commissione che è stata insediata con la
nuova denominazione il 14 febbraio 1980, fino a questo momento sono
state 28 riunioni di Commissione, delle quali 19 valide e 9
deserte, quindi 1/3 ca. delle riunioni di Commissione sono andate
deserte. Dobbiamo dare atto di questi dati per porsi effettivamente
il problema e ricercarne una soluzione, perché altrimenti il
funzionamento della Commissione diventa di una difficoltà estrema
anche quando si ha il numero legale per poter funzionare. Ci sono
tutta una serie di argomenti urgenti che insieme ad altri vengono
rimandati di volta in volta. Se sono sette i membri della
Commissione, quando immancabilmente ne mancano due o tre, la
maggioranza è quattro, non si può più riunire la Commissione; se è
giusto che per impegni che logicamente ognuno ha all'esterno, può
capitare il momento in cui uno si assenta, non è però giusto che
immancabilmente dei membri delle Commissioni manchino una seduta
dietro l'altra, anche per permettere a quelli che sono presenti
sempre di assentarsi una volta tanto anche loro. Quindi è anche una
questione di rapporti fra Consiglieri, oltre che di funzionamento
di un organo che all'interno del Consiglio ha una grandissima
validità e potrebbe averne ancora di più. Quando abbiamo modificato
il regolamento, abbiamo detto che giustamente le condizioni non
devono essere solo dei momenti di ratifica o di parere sulle leggi
che sono in discussione, ma potrebbero assumere tutta una serie di
altre iniziative ed altri compiti. Mi era capitato di esaminare
delle proposte per una modifica del regolamento interno del
Consiglio, e quando si parlava di Commissioni si diceva solo che la
questione è molto controversa ed è quindi necessario meditare sulle
proposte che saranno portate in discussione. Mi permetto di fare un
paio di proposte in questa occasione perché penso che potrebbero
essere anche raccolte.
Un problema intanto è sorto il 23 aprile in Commissione, quando
ci siamo riuniti con una rappresentanza del II° circolo di Aosta
per discutere dei problemi che interessavano il Circolo, sui quali
dovevamo riferire dopo avere esaminato degli atti che dovevamo
richiedere all'Assessore competente. Innanzitutto l'art. 20 del
regolamento interno, ultimo comma, non è molto chiaro e potrebbe
diventare un momento di discussione per la modifica del
regolamento; in secondo luogo avevamo chiesto dei documenti da
esaminare e la risposta è stata che per quanto riguarda la
corrispondenza intercorsa, i documenti restano riservati alla
funzione scolastica e quindi non potevamo prenderne atto. Ci sono
stati inviati solo tre documenti non riservati, due circolari già
inviate ai direttori didattici ed ad altri organismi ed una
deliberazione di Giunta che fra l'altro abbiamo già all'ufficio
gruppi. Quindi mi chiedo se non è necessario mettere in grado i
membri delle Commissioni di lavorare su degli elementi. Fra l'altro
in una lettera inviata al Presidente del Consiglio, al quale facevo
presente queste cose, ho anche fatto una piccola riflessione. È
capitato altre volte che un singolo Consigliere senza qualificarsi
come membro di nessuna Commissione ma solo con un'interrogazione a
risposta scritta, aveva avuto delle risposte che potrebbero essere
definite anche riservate. Potrei dare prova di questo perché mi è
capitato personalmente di fare un'interrogazione alla quale mi era
stata fornita una risposta in via riservata. Dobbiamo porci questo
problema perché non possiamo pretendere che dei membri di
Commissioni debbano prendere visione degli atti solo con
interrogazioni come singoli Consiglieri.
La seconda proposta riguarda un riequilibrio delle Commissioni
perché forse alcune di esse hanno delle competenze abbastanza
limitate. Ci sono delle competenze che non passano attraverso
queste commissioni, sono scritte sulla carta, ma mai ad esempio la
Commissione n. 5 ha esaminato la questione della formazione
professionale, anche se in questo stesso Consiglio dovremo ancora
una volta esaminare questa questione, che è stata decisa con una
deliberazione di Giunta. Il problema più importante rimane però -
una volta che le Commissioni avranno tutte le loro competenze e
saranno state messe in grado di funzionare - l'impegno dei
Consiglieri regionali e dei membri delle Commissioni di
parteciparvi per favorire questo lavoro.
Presidente
- Per quanto riguarda le Commissioni ed i
suggerimenti circa i regolamenti, il gruppo di lavoro ha ascoltato
le osservazioni del Consigliere Cout; per quanto riguarda la V
Commissione, è un problema che si pone ai Commissari della V
Commissione, i quali se non possono parteciparvi per motivi
personali, devono con tutta franchezza trarre le conseguenze da
queste loro impossibilità.
Ha chiesto di parlare l'Assessore alle Finanze, Ramera, ne ha
facoltà.
Ramera (DC)
- Ritengo che se il Consigliere Cout avesse
voluto farlo apposta di interrompere la discussione sul riparto o
almeno il giudizio sul riparto con questo melange di riparto e
Commissioni, forse non sarebbe riuscito così bene, tanto è vero che
ha avuto il pregio se non altro di smontarmi completamente e di
farmi dimenticare quello che pensavo e che invece è giusto che dica
perché sembra quasi che il Governo regionale sia avulso dal dire il
proprio parere sul riparto fiscale. Non dirò molto perché molto è
stato già detto e ridetto in quest'aula durante questo ultimo anno
ed anche oggi ribadito. Dirò solo che la cosa mi interesserà ancora
fra due anni quando lascerò il Consiglio regionale e mi divertirò a
scrivere la storia di questo riparto per mettere in evidenza alcuni
aspetti che ancora oggi non sono conosciuti e che era bene non lo
fossero. Si saprà allora come alle volte si fanno i confronti con
il Governo centrale, dove in alcuni casi basta che uno dica una
cosa ed il Parlamento la voti, ed è stato bravo lui che l'ha
proposta e non gli altri che l'hanno votata; soprattutto quando mi
si riporta alla mente la vicenda di W. Churchill, il quale finita
la guerra che lo aveva visto vittorioso, fu rimandato a casa dal
popolo inglese che lo sconfisse alle elezioni. Questa è una battuta
che mi sono assegnato, dato che passato il riparto, questa Giunta
adesso deve essere cambiata. Tanti ragionamenti possono essere
anche veri, perché se l'essere arrivati ad una votazione alla
Camera dei deputati ieri sera è stata una corsa affannosa,
difficile e sofferta soprattutto per noi che dovevamo fare i conti
con le cifre che avevamo in bilancio, è altrettanto vero che il
riparto ci fa intraprendere una strada che deve determinare lo
sviluppo degli anni futuri ed è una tappa difficile perché saremo
da soli a determinare questo nostro futuro. Se si parla, fra
parentesi, della storia dell'atto di giustizia, è un atto di
giustizia che avrebbe dovuto colmare questa lacuna verso tutte e
cinque le Regioni a statuto speciale, ma, caso strano, nonostante i
nostri difetti e la nostra piccolezza, siamo i primi in Italia fra
le Regioni a statuto speciale ad avere il nuovo riparto fiscale.
Quindi nessuno ha visto in noi dei nemici o cattivi abitanti di
questa nostra Nazione, ma abbiamo avuto se non altro la
soddisfazione di vedere sempre accolte le nostre tesi anche in
polemiche accese. Senza soffermarmi voglio ricordare anch'io come
lo ha fatto il Consigliere Voyat, che questo riparto ha preso
l'avvio con il Senatore Fillietroz. Entrambi mi ricordo ci
presentammo dal Ministro Pandolfi per designare quelle che
sarebbero state le persone da una parte, del Ministero delle
Finanze e Tesoro, e dall'altra della Regione, che avrebbero dovuto
mettere mano a questo nuovo ordinamento finanziario. La morte
improvvisa del Sen. Fillietroz mi passò naturalmente tutta questa
vicenda in prima persona, tuttavia non posso non ricordare con
quanta collaborazione, amicizia e cordialità abbiamo vissuto a Roma
i primi mesi di questa vicenda che si è chiusa ieri sera. Devo dare
atto a tutti i Gruppi politici che formano il Parlamento italiano
della loro sensibilità nei confronti del nostro problema. Persino i
radicali, che con la loro opposizione anche di voto contrario, non
hanno voluto mettere in atto il sabotaggio come avevano
preannunciato in precedenza ed hanno accolto invece le tesi portate
da tutti gli altri Capigruppo perché il nostro riparto venisse
inserito in un'apposita seduta, quella di ieri, che precedeva il
loro Congresso, per cui si sono limitati al dissenso sia nella
votazione degli articoli che nella votazione finale. Naturalmente
il merito maggiore va ai Gruppi più importanti che hanno saputo
fare mettere nell'o.d.g. questo nostro provvedimento, e che lo
hanno votato. Come dicevo, nessuno ha dei meriti, già un anno e
mezzo fa dissi che questo riparto avrebbe avuto tanti padri, quanto
a me mi considero solo quello che ha portato il flambeau al
battesimo e l'ho fatto perché era mio dovere, come di un qualsiasi
altro membro della Giunta, portare a soluzione i problemi che sono
di interesse regionale. Questo è forse il più importante, perché
consente alla Regione di poter vivere i prossimi anni, prima di una
revisione dell'argomento, dà ossigeno, anche se come dicevano
molti, occorre che questo ossigeno sia bene emanato per permettere
a tutti i valdostani di goderne. Soprattutto occorre un piano
chiamiamolo di sviluppo biennale, triennale, o comunque
pluriennale, che la Giunta andrà a presentare in occasione del
nuovo bilancio - chiedo scusa personalmente del bilancio ancora una
volta in ritardo - ma voglio sperare che sia considerato un peccato
veniale in quanto nell'attesa di questo riparto fiscale mi sembrava
inutile presentare un documento che non avrebbe avuto alcun peso.
Ringrazio tutti coloro del Consiglio regionale che con
suggerimenti, azioni, hanno determinato la votazione in Parlamento
del riparto fiscale e sia per tutti l'inizio di un lavoro proficuo
nell'interesse generale del paese.
Presidente
- Ha chiesto di parlare il Consigliere Voyat,
ne ha facoltà.
Voyat (UV)
- Seulement pour dire des précisations:
parce-que le Conseiller Cout me fait dire vraiment le contraire de
ce que j'ai dit. C'est vrai que moi j'ai dit, il y a des force
politiques ici au Conseil qui font de l'opposition pour le goût et
le plaisir de faire de l'opposition, et nous avons quand-même les
preuves; j'ai quand-même dit: "ce qui sert à la Vallée d'Aoste,
c'est la collaboration et coopération de toutes les forces
politiques". J'ai continué en disant que: "l'action unanime à Rome
de toutes les forces politiques ici présentes a rendu l'approbation
de la répartition fiscale possible et plus facile".
Seconda cosa voglio precisare che l'emendamento fatto dal
partito comunista era stato concordato con il Sen. Fosson in
Commissione. Evidentemente il Sen. Fosson ha seguito anche le
direttive dell'Union Valdôtaine.
Al Consigliere Viberti voglio solo fare una piccola
precisazione: non accettiamo lezioni sul decentramento o
l'autonomismo da parte vostra.
Presidente
- Consideriamo chiusi gli interventi sulle
comunicazioni del Presidente del Consiglio. Non vi sono
comunicazioni del Presidente della Giunta che è assente.
Passiamo alla trattazione dell'oggetto n. 3.
