Classificazione
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 2747 del 24 maggio 2007 - Resoconto
OGGETTO N. 2747/XII - Carenze riscontrate nella relazione
sull'attività del Corpo forestale valdostano nell'anno 2006.
(Interpellanza)
Interpellanza
Preso atto della relazione sull'attività del Corpo Forestale
della Valle d'Aosta nell'anno 2006 pubblicata in occasione del
39esimo anniversario della sua fondazione;
Constatato che nella stesura del testo non sono state
riportate alcune importanti attività di polizia giudiziaria il cui
risultato ha portato all'arresto e alla denuncia di alcuni
individui per violazione alle norme in materia di caccia e di
detenzione d'armi operate da appartenenti al Corpo Forestale
stesso;
il sottoscritto Consigliere regionale
Interpella
l'Assessore competente per sapere:
per quali ragioni non sono state riportate nella relazione
2006 le attività di cui alla premessa.
F.to: Venturella
Président
- La parole au Conseiller Venturella.
Venturella (Arc-VA)
- È di una seduta fa l'approvazione
della legge che istituisce la figura del Comandante e
Vicecomandante del Corpo forestale. In quella sede i gruppi di
opposizione rilevavano come l'introdurre la nomina delle 2 figure
di vertice del Corpo forestale a capo della Giunta, in modo
discrezionale, avrebbe sicuramente provocato una certa limitazione
nell'autonomia di decisione, di giudizio e dal punto di vista
operativo, perché, dato che queste 2 figure apicali sarebbero state
soggette allo "spoil system", un qualsiasi dirigente prima di fare
qualche passo ci avrebbe pensato non una, ma 2 o 3 volte: era
questo il timore che tutta l'opposizione aveva espresso in
Consiglio. Nella cerimonia del 39° Anniversario del Corpo forestale
ci hanno consegnato una relazione concernente l'attività nel 2006
con un lungo elenco di operazioni, ma quello che ho notato è che in
questo elenco manca una parte che riguarda un'importante operazione
di polizia giudiziaria, condotta dal Corpo forestale nel dicembre
2006. Un'operazione che ha portato all'arresto di 2 persone, che
detenevano armi da guerra, utilizzate come mezzi di caccia nella
propria abitazione. Un'operazione importante che ha visto la
partecipazione di personale delle Caserme di Aymavilles, Gaby,
Pont-Saint-Martin, Antey-Saint-André e Etroubles, ma che sulla
relazione non compare. Ci chiediamo come mai, forse perché c'è
timore di citare alcune operazioni condotte, perché riguardano ad
esempio alcuni esponenti anche politici, perché forse il fatto che
il Corpo forestale agisca con azioni di polizia giudiziaria
reprimendo comportamenti illeciti non dà quella immagine che invece
il Presidente della Regione e in subordine l'Assessore vorrebbero
comunicare all'esterno del Corpo forestale. L'immagine è quella di
persone che si adattano alla realtà, che cercano di venire incontro
al cittadino, ma questa immagine di rappresentanti delle forze
dell'ordine che fanno il loro dovere senza guardare in faccia
nessuno risulta essere in controtendenza con l'immagine che vuole
dare il nostro Governo regionale, di un Corpo forestale strutturato
in maniera che vi sia un adattamento alla realtà valdostana.
Volevamo chiedere al Presidente della Regione e all'Assessore
competente per quali ragioni non sono state riportate nella
relazione delle attività 2006 queste 2 importanti attività.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Se si fosse partiti dal fondo sarebbe
stato meglio, nel senso che una semplice domanda avrebbe evitato
tutta quella inutile prosopopea che alla fine ha portato sviluppare
tutto un ragionamento partendo da una "cantonata", perché
all'inizio l'interpellante ha preso una grossa "cantonata", capita.
Adesso non faccio commenti, dico solo quello che è successo, perché
l'azione di Polizia giudiziaria cui fa riferimento il collega è
quella verificatasi il 1° dicembre 2006, quando alcune pattuglie di
forestali procedevano a perquisizioni volte ad identificare persone
coinvolte in violazione alle leggi sulle armi; quella operazione è
stata ampiamente riportata sugli organi di stampa locali. Questa
azione non è stata inserita nell'attività svolta nel 2006 in
quanto, contrariamente a quanto affermato dal collega Venturella
che ha detto che l'operazione è stata condotta e conclusa nel 2006,
risulta essere registrata nel 2007 al n. 5 del registro di Polizia
giudiziaria, momento in cui sono risultate ultimate le indagini.
Tale operazione quindi sarà debitamente trascritta nel prossimo
rapporto annuale 2007, come si fa sempre, ossia si riportano le
operazioni iniziate e concluse nell'anno di riferimento inerente
l'attività del Corpo forestale della Valle d'Aosta. Nella relazione
dell'attività del Corpo forestale in occasione del 39° Anniversario
della sua istituzione non vi è alcun tentativo da parte del
Coordinatore di occultare tale azione, come da lei insinuato in
occasione del dibattito in merito alla nuova legge del comando del
Corpo forestale, adducendo supposte pressioni sul responsabile del
Corpo da parte degli amministratori, il tutto allo scopo di
dimostrare gli obiettivi occulti che stanno dietro a queste
situazioni. Non farò commenti, quindi ulteriori commenti non sono
necessari, naturalmente valuterà l'interpellante se chiedere o meno
scusa al dirigente interessato, perché certe affermazioni possono
anche risultare offensive per chi lavora con dignità e in modo
corretto. Per quanto riguarda il sottoscritto, non è necessario,
perché mi rendo benissimo conto che certe affermazioni gratuite a
volte fanno parte del gioco delle parti e sul palcoscenico del
teatrino della politica.
Président
- La parole au Conseiller Venturella.
Venturella (Arc-VA)
- Non devo chiedere scusa a nessuno,
Assessore. Ho fatto un riferimento alla relazione, non ho parlato
di coordinatori. Leggo dalla relazione in quinta di copertina
"principali interventi svolti dal Corpo forestale della Val d'Aosta
durante l'anno 2006", allora appellarsi al fatto che è iniziata il
1° dicembre... ma il protocollo finisce nel 2007, chiaramente sono
scuse, anche perché vi sono all'interno altre operazioni che non si
sono ancora concluse, come gli accertamenti. In riferimento alla
prosopopea, comunque, suo malgrado deve ascoltare, Assessore, anche
se qualcuno è prolisso, perché è l'illustrazione dell'interpellanza
e ogni Consigliere ha il diritto-dovere di illustrarla come gli
pare, naturalmente nei canoni della correttezza, ma non è certo lei
che decide se sono corrette o non corrette dal punto di vista
formale. Ben altre scorrettezze formali provengono dai banchi di
questa Giunta.
