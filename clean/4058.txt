Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 377 del 9 luglio 1981 - Resoconto
OGGETTO N. 377/81 - RIAPPROVAZIONE CON MODIFICAZIONE DEL DISEGNO
DI LEGGE CONCERNENTE: "DISCIPLINA E TUTELA DEI GIOCHI TRADIZIONALI
VALDOSTANI".
Presidente
- Il relatore di questo argomento è
l'Assessore al Turismo Pollicini che ha facoltà di svolgere la sua
relazione.
Pollicini (DP)
- Il Consiglio aveva già approvato questo
disegno di legge a cui la Commissione di Coordinamento ha negato il
visto considerandolo mancante della indicazione dei mezzi di
copertura finanziaria.
Noi non condividiamo la motivazione addotta dal Coordinamento in
quanto il disegno di legge indicava i capitoli entro cui
raccogliere i fondi per realizzare le infrastrutture sportive per i
campi da gioco.
Abbiamo proposto comunque degli emendamenti con i quali questa
legge torna in Consiglio modificata rispetto alla stesura originale
sulla base delle richieste della Commissione al fine di ottenere il
visto. Le esigenze manifestate dagli Sport popolari, già avanzate
prima di questa legge, hanno trovato spazio attraverso la
comprensione di altre spese nel capitolo "Aziende di Soggiorno
pro-loco ed altri organismi pubblici e privati" - così com'è stato
annunciato in occasione della discussione della mozione avvenuta
oggi in Consiglio con interpellanza dopo l'approvazione di questa
legge.
Questo tipo di intervento innovativo, che è in fondo la parte
sostanziale della novità fra la legge approvata e quella che
andiamo a mettere in discussione oggi, è diretto agli sport
popolari valdostani che non essendo affiliati al CONI perché
compresi in una Federazione il cui ambito è esclusivamente nella
nostra Regione, non possono usufruire di eventuali contributi che
il CONI per il suo compito istituzionale eroga unicamente alle
Federazioni a carattere nazionale. In considerazione di questa
particolare situazione ed al fine di attuare i contenuti della
legge è stato previsto a parte un intervento finanziario del 3%
della quota complessiva di £ 350 milioni destinata alle Federazioni
e distribuita dall'Assemblea generale sportiva. Si tratta di una
quota al di fuori di quella di competenza che oggi è assegnata agli
sport valdostani popolari nell'ambito della suddivisione dei fondi
della legge 33 e che nel caso specifico è di £ 37,5 milioni dei £
350 milioni complessivi erogati dalla Società che opera nella
nostra Regione.
Di fatto questo tipo di intervento rappresenta un'aggiunta di
contributo di £ 10,5 milioni - cifra che si è voluto quantificare
in percentuale anziché in assoluto perché viene presa in un
capitolo esterno alla quota da dividersi fra le società sportive e
sotto questa forma può seguire in parallelo un'eventuale evoluzione
del finanziamento assegnato alle Società suddette. Questa in
sostanza in variazione rispetto alla legge precedente.
Inoltre, come i Consiglieri avranno visto nell'ultima pagina che
accompagna l'allegato, l'Assessorato preposto alle Finanze ha dato
parere non favorevole alla parte finanziaria. Pur essendo
personalmente convinto che queste motivazioni non reggono perché
quei capitoli di spesa - che noi citiamo - su cui prelevare poi i
finanziamenti, sono capitoli di competenza, per cui il 47650 è un
capitolo delle spese relative alle infrastrutture
turistico-sportive della legge in vigore ed i campi da gioco sono
infrastrutture turistico-sportive, dunque il capitolo c'è. Il 47700
sono i contributi, cioè un'altra quota di £ 200 milioni che si deve
dare ai Comuni quando questi fanno le attrezzature e la Regione vi
contribuisce per il 70%, quindi anche in questo caso esiste il
capitolo. Così come il 37200 - che sarebbe il capitolo da dove noi
preleviamo per iniziative promozionali per quanto concerne ad
esempio i contributi e sussidi ad Aziende di soggiorno e pro-loco
ed altri organismi, dove si preleva il famoso 3% - è un capitolo
competente che per noi sarebbe stato sufficiente; però per evitare
che vi possano essere motivi di diversa valutazione e forse anche
motivi di rinvio da parte del Coordinamento, è stato preparato un
emendamento che i Consiglieri dovrebbero ricevere fra poco e che
tiene conto di questo. In sostanza l'emendamento fa riferimento
alla legge finanziaria e di contabilità in maniera che non vi siano
dubbi di interpretazione e di legittimità da parte di questa legge.
L'emendamento è solo di carattere tecnico concordato con la
finanziaria.
Presidente
- Colleghi Consiglieri, è aperta la
discussione sulla riapprovazione con modificazione del disegno di
legge n. 266.
Per quel che riguarda l'emendamento tecnico è bene che i
Consiglieri lo abbiano e sarà quindi distribuito.
Il Consigliere Péaquin ha chiesto di parlare, ne ha facoltà.
Péaquin (PCI)
- Non desidero aggiungere niente di nuovo a
quanto abbiamo già detto in occasione dell'approvazione di questa
legge, quando rilevammo la differenza di trattamento nel quale
venivano a trovarsi gli sport popolari proprio per la mancanza di
finanziamento da parte del CONI. In quell'occasione invitammo il
Consiglio a tenere presente questa considerazione e ne abbiamo
riparlato ancora al momento che presentammo la nostra interpellanza
nel Consiglio passato dove l'Assessore ci aveva anticipato stava
per essere portata questa proposta di legge.
Pertanto quanto ho detto serve come dichiarazione di voto; siamo
favorevoli all'approvazione di questo disegno di legge con le
modifiche apportate dall'Assessore al Turismo, Urbanistica e Beni
Culturali.
Presidente
- Vengono ora distribuiti gli emendamenti.
Ha chiesto di parlare il Consigliere Voyat, ne ha facoltà.
Voyat (UV)
- Durante la discussione del primo progetto di
legge e durante la sua approvazione, era stato presentato un
emendamento che parlava di oneri per il reperimento e per la
costruzione dei campi. Nella nuova formulazione della legge non
vedo inserita questa volontà, perché si dice all'art. 5: "La
Regione programma e realizza campi per i giochi tradizionali,
d'intesa, ecc." ma non si parla di reperimento di aree.
Presidente -
Ha chiesto di parlare il Vice-Presidente
Faval, ne ha facoltà.
Faval
(UV)
- Rispetto a questo argomento mi auguro
che il Presidente della Commissione di Coordinamento abbia ritenuto
la motivazione - con la quale ha rinviato la legge all'esame del
Consiglio, la vera ragione per la quale questo disegno di legge non
poteva essere vistato, perché non vorrei che la motivazione sia
stata un mezzo per non consentire che il Consiglio potesse
deliberare - rispetto a questo tipo di attività tipica della
Regione autonoma della Valle d'Aosta - quanto aveva intenzione di
deliberare. Detto ciò, credo che rispetto a questo argomento che
forse alcuni sottovalutano, sarebbe opportuno - se non addirittura
indispensabile - uscire finalmente dall'equivoco.
Se ne parla come di sport tradizionali ed il Consigliere Péaquin
dice che il PCI ha fatto notare nella riunione precedente come
questi sport, rispetto agli altri che vengono finanziati dal CONI,
si trovino in situazione di disagio sotto l'aspetto economico.
Ho parlato di equivoco e credo bisognerebbe fare una disamina di
quello che sono esattamente questo sport che noi invece chiamiamo
"Les jeux traditionnels" proprio perché hanno rispetto a quelli una
funzione diversa; sono nati da moltissimo tempo ed hanno svolto una
funzione assai importante che ora forse non hanno più, cioè quella
di dare a persone che abitavano in zone diverse la possibilità di
incontrarsi, di stare fra di loro e di trasferire gli uni agli
altri le proprie esperienze. Cito il gioco della "rebatta": quelli
di Chevrot vanno a giocare, per esempio, nella Valle del Gran San
Bernardo dove trovano condizioni di vita diverse rispetto alle loro
perché a Ollomont certamente non ci sono i meli che troviamo a
Chevrot.
Oltre a questa funzione sociale di trasferimento di esperienza
da una zona all'altra della Regione e di contatto fra persone che
avevano, all'epoca in cui i giochi sono sorti, delle grosse
difficoltà di trasporto, "les jeux traditionnels" avevano anche
quella, che definirei di carattere fisiologico, di rimettere in
moto il fisico dopo la lunga parentesi invernale, riacquistare la
mobilità, riallenare il corpo ed i muscoli all'attività che sarebbe
poi venuta durante l'estate. È chiaro che il primo tipo di
funzione, "les jeux traditionnels" non la svolgono più o la
svolgono solo in parte, perché, se è ancora sentita l'esigenza di
trovarsi assieme, sono state superate nel frattempo le difficoltà
di collegamento da una zona all'altra della Regione, sia per la
maggiore frequenza dei trasporti, sia perché ormai ogni famiglia
dispone dell'automobile.
L'equivoco è nato allora quando, nel riorganizzare dopo la II
Guerra Mondiale quest'attività, si è andati privilegiando
soprattutto l'aspetto agonistico che anche se esiste all'interno
dell'attività, non era mai stato così evidenziato. Non dico che il
farlo sia un errore perché tutte le cose evolvono e quest'attività
con esse; però il Consiglio dovrebbe avere la volontà - così come
ha dimostrato nella precedente riunione nel dare una collocazione
del tutto particolare a quest'attività fisico-sportiva - di
esaminare meglio il problema in modo da uscire da questo equivoco
per cui "Les jeux traditionnels" sono ancora nell'ambito
dell'Assemblea sportiva, e di rivedere la filosofia che ha dato
origine alla legge per il finanziamento agli sport, in funzione di
una collocazione più valida e corretta di questo tipo di
attività.
Presidente
- Ha chiesto di parlare l'Assessore al
Turismo, Urbanistica e Beni culturali Pollicini, ne ha facoltà.
Pollicini (DP)
- Devo dire che in questo momento mi
sfugge il problema dell'emendamento sollevato dal Consigliere
Voyat, può darsi che ci sia; io ho operato sul testo che mi hanno
consegnato. Ho incaricato comunque la Presidenza del Consiglio di
verificare se questo emendamento è stato approvato, in caso
affermativo sarà riportato anche su questo testo.
Una delle cose più importanti che si sono fatte qui in Consiglio
è stata la valutazione del significato di questi sport popolari.
Nella relazione che ho fatto all'epoca della presentazione della
prima stesura del disegno di legge, ho sottolineato come uno degli
aspetti più importanti di questa legge sia l'aver riconosciuto per
la prima volta che gli sport popolari valdostani sono
un'espressione sportiva della nostra Regione, al di fuori di quelle
che possono essere le valutazioni su ciò che è il finanziamento
esterno o interno all'Assemblea regionale sportiva o su ciò che è
l'essere dentro o non all'Assemblea stessa. Questo è un dato
fondamentale. Certamente qui certi valori sono caduti e il
riprenderli è un aspetto che va sottolineato.
Sotto il profilo del finanziamento, mi pare che ci sia stata una
rispondenza alle esigenze espresse più volte dalla Federazione
sport popolari con quella aggiunta di contributo presa al di fuori
della suddivisione. Per quanto riguarda invece l'unitarietà
dell'Assemblea generale sportiva è opportuno considerare molto
seriamente un eventuale rischio di rompere questa unitarietà.
D'altra parte la Giunta è rimasta concorde all'unanimità nel
mantenere questa struttura degli sport popolari - o dei giochi,
anche il calcio si chiama gioco, si dice infatti Federazione gioco
calcio e non Federazione sport calcio - si tratta di intendersi
sull'etimologia dei termini "gioco" e "sport".
In realtà la struttura che si adopera perché siano potenziate le
attrezzature sportive, gli sports, la possibilità di coinvolgere il
massimo numero di popolazione negli sports in genere, si è
costituita in un'Assemblea generale che rappresenta l'unitarietà di
un indirizzo che è estremamente importante. Non possiamo dire che
gli sports popolari valdostani non hanno niente a che vedere con
tutti gli altri sports; esistono delle particolarità che sono
riconosciute ed evidenziate da una legge particolare - ad hoc - per
gli sport popolari valdostani.
D'altra parte per quanto riguarda la gestione - e questo gli
atti lo stanno a dimostrare - tutti i bilanci e le suddivisioni
precedenti sono stati firmati anche dai rappresentanti
dell'Associazione sport popolari valdostani, perciò bisogna vedere
qui quando sbagliamo, se prima o dopo. Sono valutazioni del momento
e proprio per questo, sarà opportuno distinguere se è più
prevalente l'aspetto dell'unitarietà degli sport in genere o invece
quell'aspetto di spaccatura che alla lunga considero sempre
negativo fra i vari sport. Se poi riconosciamo agli sport popolari
valdostani una collocazione a parte ed una legge ad hoc diamo
giusta dignità alle loro particolari caratteristiche.
Ripeto per il Consigliere Voyat che prima era assente quando mi
riferivo alla sua questione dell'emendamento, che se l'emendamento
c'è stato evidentemente va riportato. Nel testo su cui ho operato
probabilmente non c'è, però c'è già stato, è stato votato e ho
detto adesso alla Presidenza che si ripropone il testo finale della
seduta che ha approvato la legge, con l'aggiunta di quegli
emendamenti di ordine tecnico e dell'emendamento fondamentale
relativo alla quota parte del 3% presa da un capitolo che ha dovuto
essere strozzato per poter dare questi dieci milioni e mezzo.
Presidente
- Vorrei ricapitolare un momento; pregherei il
Consigliere Voyat di prendere l'art. 5 del nuovo testo che è stato
riformulato dall'Assessore al Turismo e quindi l'emendamento che
era stato inserito all'art. 6. Nella riformulazione non è stato più
previsto l'art. 5, pertanto l'emendamento all'art. 6 che diceva
"gli oneri per il reperimento delle aree e per la costruzione
dei campi da gioco"
- cioè in sostanza la Giunta era a favore
del reperimento delle aree - va nuovamente inserito all'art. 5 del
nuovo testo e cioè al 1° comma, 4° riga, dopo
"gli oneri"
va
inserito
"per il reperimento delle aree e"
.
Questa frase non la considererei un emendamento ma una semplice
aggiunta di ufficio per un'omissione puramente tecnica. Quindi
all'art. 5 del nuovo testo riformulato riprendiamo quella frase che
aveva fatto oggetto di emendamento e che era stata inserita
nell'art. 6 del provvedimento non vistato. Pertanto consideriamo il
nuovo testo integrato d'ufficio di questa frase.
Consiglieri, passiamo all'esame dell'articolato.
Presidente
- Do lettura dell'art. 1:
La Regione Valle d'Aosta riconosce i giochi tradizionali
valdostani denominati "fiolet", "palet", "rebatta" e "tsan" quale
espressione sportiva e culturale della popolazione valdostana e
pertanto ne favorisce lo sviluppo, d'intesa con le rispettive
associazioni, secondo le modalità di cui alla presente
legge.
Presidente
- Metto in approvazione l'art. 1.
Esito della votazione:
Presenti, votanti: 27
Maggioranza: 14
Favorevoli: 27
Approvato all'unanimità.
Presidente
- Do lettura dell'art. 2.
I giochi tradizionali
"fiolet", "palet", "rebatta" e
"tsan" sono organizzati in sezioni sportive locali facenti capo
alle rispettive associazioni regionali; l'attività sportiva nel suo
complesso è controllata, coordinata e diretta dalla "Federachon di
sport de noutra tera" (Federazione sport popolari valdostani),
organismo costituito dai dirigenti delle singole associazioni
regionali.
Presidente
- Metto in approvazione l'art. 2.
Esito della votazione:
Presenti, votanti: 27
Maggioranza: 14
Favorevoli: 27
Approvato all'unanimità.
Presidente
- Do lettura dell'art. 3.
Le associazioni, in collaborazione con la Federazione, hanno
il compito di reperire e formare istruttori in grado di
trasmettere, in modo particolare ai giovani, gli elementi generali
e le tecniche proprie di ogni attività sportiva popolare. Il
compito di istruttore non può avere carattere di
professionalità.
Presidente
- Metto in approvazione l'art. 3.
Esito della votazione:
Presenti, votanti: 27
Maggioranza: 14
Favorevoli: 27
Approvato all'unanimità.
Presidente
- Do lettura dell'art. 4.
Nelle scuole della Regione di ogni ordine e grado gli
istruttori di sport popolari possono essere utilizzati, nell'ambito
delle attività collaterali di tipo ludico e ricreativo-sportivo e
previa richiesta degli organi scolastici competenti, come
collaboratori degli insegnanti titolari.
Presidente
- Metto in approvazione l'art. 4.
Esito della votazione:
Presenti, votanti: 27
Maggioranza: 14
Favorevoli: 27
Approvato all'unanimità.
Presidente
- Do lettura dell'art. 5.
La Regione programma e realizza campi per i giochi
tradizionali, d'intesa con i comuni, le comunità montane e le
associazioni sportive. Gli oneri per la costruzione dei campi di
gioco inseriti nei programmi a livello regionale fanno carico al
bilancio della Regione.
Qualora detti campi vengano realizzati su iniziativa di
comuni o delle comunità montane, la Regione può concedere
contributi in misura non superiore al 70% del costo complessivo
dell'opera.
La conduzione e la manutenzione ordinaria degli impianti
spettano alle sezioni sportive locali.
Le spese di manutenzione straordinaria, rifacimento e
miglioramento degli impianti sono a totale carico della Regione per
gli impianti realizzati su iniziativa degli enti locali le spese
predette possono essere ammesse a contributo regionale nella misura
massima del 70%.
Le spese derivanti dall'applicazione del primo comma del
presente articolo sono finanziate sul capitolo 47650 del bilancio
preventivo della Regione per l'anno 1981 e sui corrispondenti
capitoli di spesa dei bilanci preventivi della Regione per gli anni
successivi.
Le spese derivanti dall'applicazione del secondo e quarto
comma del presente articolo sono finanziate sul capitolo 47700 del
bilancio preventivo della Regione per l'anno 1981 e sui
corrispondenti capitoli di spesa dei bilanci preventivi della
Regione per gli anni successivi.
Presidente
- L'art. 5 al 1° comma è integrato come prima
ho spiegato con la variante di ufficio e cioè della frase
"per
il reperimento delle aree e"
. Gli ultimi due commi vengono
sostituiti dal comma che è stato distribuito e di cui do
lettura:
Le spese derivanti dall'applicazione del 1° comma e del 2° e
4° comma del presente articolo graveranno rispettivamente sui
capitolo 47650 "Spese per il potenziamento delle attrezzature
turistiche e sportive - L.R. 11 agosto 1976, n. 33" e 47700
"Contributi per il potenziamento delle attrezzature sportive - L.R.
11 agosto 1976, n. 33" del bilancio preventivo della Regione per
l'anno 1981, utilizzando l'autorizzazione di spesa di cui alla
legge regionale 9 giugno 1981, n. 33.
Presidente -
C'è qualcuno che chiede la parola
sull'emendamento tecnico per superare il problema di carattere
finanziario dell'impegno?
Metto in approvazione l'emendamento sostitutivo all'art. 5.
Esito della votazione:
Presenti, votanti: 28
Maggioranza: 15
Favorevoli: 28
Approvato all'unanimità.
Presidente
- Metto in approvazione l'art. 5 emendato con
la frase contenuta al 1° comma di cui abbiamo in precedenza
parlato.
La Regione programma e realizza campi per i giochi
tradizionali, d'intesa con i comuni, le comunità montane e le
associazioni sportive. Gli oneri per il reperimento delle aree e
per la costruzione dei campi di gioco inseriti nei programmi a
livello regionale fanno carico al bilancio della Regione.
Qualora detti campi vengano realizzati su iniziativa di
comuni o delle comunità montane, la Regione può concedere
contributi in misura non superiore al 70% del costo complessivo
dell'opera.
La conduzione e la manutenzione ordinaria degli impianti
spettano alle sezioni sportive locali.
Le spese di manutenzione straordinaria, rifacimento e
miglioramento degli impianti sono a totale carico della Regione per
gli impianti da essa realizzati: per gli impianti realizzati su
iniziativa degli enti locali le spese predette possono essere
ammesse a contributo regionale nella misura massima del
70%.
Le spese derivanti dall'applicazione del 1° comma e del 2° e
4° comma del presente articolo graveranno rispettivamente sui
capitolo 47650 "Spese per il potenziamento delle attrezzature
turistiche e sportive - L.R. 11 agosto 1976, n. 33" e 47700
"Contributi per il potenziamento delle attrezzature sportive - L.R.
11 agosto 1976, n. 33" del bilancio preventivo della Regione per
l'anno 1981, utilizzando l'autorizzazione di spesa di cui alla
legge regionale 9 giugno 1981, n. 33.
Presidente
- Esito della votazione:
Presenti, votanti: 28
Maggioranza: 15
Favorevoli: 28
Approvato all'unanimità.
Presidente
- Do lettura dell'art. 6.
I campi di gioco sono aperti a tutti coloro che,
individualmente o in gruppo, necessitano di spazio per esercitare
attività sportive e ludico-motorie; la loro utilizzazione è
regolata da disposizioni fissate dalle sezioni locali e approvate
dalle rispettive associazioni regionali e dalla
Federazione.
Presidente -
Metto in approvazione l'art. 6.
Esito della votazione:
Presenti, votanti: 28
Maggioranza: 15
Favorevoli: 28
Approvato all'unanimità.
Presidente
- Do lettura dell'art. 7.
Gli iscritti alle associazioni degli sport popolari
valdostani fruiscono dei benefici derivanti dalla legge regionale
del 13 maggio 1980, n. 19, sulla tutela sanitaria delle attività
sportive.
Presidente -
Metto in approvazione l'art. 7.
Esito della votazione:
Presenti, votanti: 28
Maggioranza: 15
Favorevoli: 28
Approvato all'unanimità.
Presidente
- Do lettura dell'art. 8.
Entro il 31 gennaio di ogni anno la Federazione sottopone al
controllo dell'Assessorato al Turismo il rendiconto relativo
all'anno solare antecedente, accompagnato da una relazione
sull'attività svolta.
La Regione può, in qualsiasi momento, controllare i registri
contabili delle associazioni. Qualora venga individuato un impiego
dei contributi concessi non coerente alle finalità indicate nella
presente legge, la Regione richiede la restituzione dei contributi
medesimi ovvero ne sospende in tutto o in parte
l'erogazione.
Presidente
- Metto in approvazione l'art. 8.
Esito della votazione:
Presenti, votanti: 28
Maggioranza: 15
Favorevoli: 28
Approvato all'unanimità.
Presidente
- Do lettura dell'art. 9.
La Federazione e le associazioni degli sport popolari
valdostani percepiscono, per lo svolgimento della loro attività
ordinaria, contributi ai sensi della legge regionale 26 agosto
1974, n. 35, "Interventi a favore dello sport", e successive
modificazioni, in misura percentuale globalmente non inferiore
all'attuale.
Al fine di consentire l'attuazione dei compiti attribuiti
dalla presente legge è inoltre assegnata alla Federazione un
ulteriore somma annua in misura pari al 3% dello stanziamento
recato dal capitolo 47500 (interventi per attività sportive) del
bilancio preventivo della Regione per l'esercizio finanziario 1981
e dai corrispondenti capitoli di spesa dei bilanci preventivi della
Regione per gli anni successivi.
Le spese derivanti dall'applicazione del 2° comma del
presente articolo graveranno sul capitolo 37200 ("contributi e
sussidi ad Aziende di soggiorno pro-loco, enti ed altri organismi
pubblici e privati per attività nel settore del turismo e del tempo
libero") del bilancio preventivo della Regione per l'anno 1981 e
sul corrispondente capitolo di spesa dei bilanci preventivi della
Regione per gli anni successivi.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
Presidente
- All'art. 9 c'è l'emendamento sostitutivo del
3° comma, quei due commi di carattere finanziario e tecnico che
sono stati anch'essi distribuiti ai Sigg. Consiglieri e di cui do
lettura:
Le spese derivanti dall'applicazione del 2° comma del
presente articolo graveranno sul capitolo 37200 "Contributi e
sussidi ad aziende di soggiorno, pro-loco, enti ed altri organismi
pubblici e privati per attività nel settore del turismo e del tempo
libero" del bilancio preventivo della Regione per l'anno 1981,
utilizzando l'autorizzazione di spesa di cui alla legge regionale
23 marzo 1981, n. 16 - art. 12 lett. c).
A decorrere dal 1982 gli oneri derivanti dall'applicazione
dell'art. 5 e del 2° comma del presente articolo saranno
determinati con legge finanziaria di cui all'art. 19 della legge
regionale 7 dicembre 1979, n. 68.
Presidente
- C'è qualcuno che prende la parola?
Metto in approvazione gli emendamenti sostitutivi del 3° comma
dell'art. 9.
Esito della votazione:
Presenti, votanti: 28
Maggioranza: 15
Favorevoli: 28
Approvato all'unanimità.
Presidente
- Metto in approvazione l'art. 9 così
emendato:
La Federazione e le associazioni degli sports popolari
valdostani percepiscono, per lo svolgimento della loro attività
ordinaria, contributi ai sensi della legge regionale 26 agosto
1974, n. 35 "Interventi a favore dello sport", e successive
modificazioni, in misura percentuale globalmente non inferiore
all'attuale.
Al fine di consentire l'attuazione dei compiti attribuiti
dalla presente legge è inoltre assegnata alla Federazione una
ulteriore somma annua in misura pari al 3% dello stanziamento
recato dal capitolo 47500 (Interventi per attività sportive) del
bilancio preventivo della Regione per l'esercizio finanziario 1981
e dai corrispondenti capitoli di spesa dei bilanci preventivi della
Regione per gli anni successivi.
Le spese derivanti dall'applicazione del 2° comma del
presente articolo graveranno sul capitolo 37200 "Contributi e
sussidi ad aziende di soggiorno, pro-loco, enti ed altri organismi
pubblici e privati per attività nel settore del turismo e del tempo
libero" del bilancio preventivo della Regione per l'anno 1981,
utilizzando l'autorizzazione di spesa di cui alle legge regionale
23 marzo 1981, n. 16 - art. 12 lett. c).
A decorrere dal 1982 gli oneri derivanti dall'applicazione
dell'art. 5 e del 2° comma del presente articolo saranno
determinati con legge finanziaria di cui all'art. 19 della legge
regionale 7 dicembre 1979, n. 68.
Presidente
- Esito della votazione:
Presenti, votanti: 28
Maggioranza: 15
Favorevoli: 28
Approvato all'unanimità.
Presidente
- Con questa votazione sono terminate le
votazioni palesi concernenti gli articoli. Ci sono dichiarazioni di
voto?
Ha chiesto di parlare il Consigliere Voyat, ne ha facoltà.
Voyat (UV)
- Siamo evidentemente favorevoli a questa
legge come già lo eravamo l'ultima volta in cui l'abbiamo discussa.
Ma quello che ci fa particolarmente piacere è la aggiunta dell'art.
9 dove si parla di un contributo per queste Associazioni. Ricordo -
e penso lo ricordi anche l'assessore - che questo argomento del
contributo alle Associazioni ci aveva fatto lungamente discutere
con i responsabili delle Associazioni stesse; a quel momento
l'Assessore aveva detto che non c'era la possibilità di reperire
fondi per dare dei contributi e che non poteva fare miracoli. A
differenza di come si era espresso e si era fatto, nel giro di poco
tempo fortunatamente l'Assessore ha trovato i fondi e ne sono
contento perché l'Assessore non avrà moltiplicato i pani ma almeno
ha trovato qualche pesce che ha creduto a quanto era stato
detto.
Presidente
- Altri per dichiarazioni di voto?
Ha chiesto di parlare l'Assessore al Turismo, Urbanistica e Beni
culturali, ne ha facoltà.
Pollicini (DP)
- Ritengo che nella dichiarazione di voto
vada presa anche l'occasione di dire come non abbia certo
moltiplicato né pane né pesci, ma abbia sottratto dei contributi
già stabiliti, per quel capitolo, ad altri organismi i quali
evidentemente adesso torneranno alla carica per cifre già
stabilite. È stata una valutazione fatta con i pro ed i contro,
evidentemente ho considerato che questo discorso poteva essere
proposto ma certamente non ho inventato finanziamenti che non
c'erano e che non ci sono.
Presidente
- Metto in approvazione il disegno di legge n.
266 nel suo complesso.
Votazione per scrutinio segreto
Esito della votazione:
Presenti, votanti: 28
Maggioranza: 15
Favorevoli: 26
Contrari: 2
Il Consiglio approva.
