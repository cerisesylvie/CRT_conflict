Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 972 del 9 novembre 1994 - Resoconto
OGGETTO N. 972/X - Difetti di funzionamento dell'impianto di
condizionamento presso la sede dell'Assessorato dell'industria,
commercio e artigianato. (Interpellanza)
Interpellanza - Venuti a conoscenza che presso la sede
dell'Assessorato all'industria, commercio e artigianato sito in
Piazza della Repubblica, 15 (ala nuova) vi sarebbero dei difetti di
funzionamento all'impianto di condizionamento;
Appreso che in data 12 ottobre 1993 negli uffici sopracitati si
avvertiva odore di "gasolio" proveniente dai condotti di ingresso
dell'aria primaria;
Considerato inoltre il grave disagio che si è venuto a creare
per il personale dell'Assessorato in questione come meglio
evidenziato dagli stessi in due lettere inviate all'U.S.L. -
Servizio Sicurezza del Lavoro;
i sottoscritti Consiglieri regionali
interpellano
l'Assessore competente per conoscere:
1) se è a conoscenza di tale situazione;
2) se ha individuato eventuali responsabilità considerato che la
struttura è entrata in funzione da poco tempo;
3) se l'U.S.L. - Servizio Sicurezza del Lavoro - ha già dato un
proprio responso;
4) se e quali provvedimenti sono stati finora assunti e quali si
intendono intraprendere.
F.to: Collé - Marguerettaz - Viérin M.
Presidente -
La parola al Consigliere Collé.
Collé (PpVA) -
Siamo venuti a conoscenza che nella
sede dell'Assessorato all'industria, da poco aperta al pubblico, vi
sarebbero dei problemi legati all'impianto di condizionamento. Va
ricordato che l'edificio non è dotato di aperture per la
ventilazione e quindi vi sono difficoltà per chi vi lavora. Inoltre
si è verificato, almeno due volte, che dai condotti d'ingresso
dell'aria primaria uscisse odore di gasolio. Quindi, visto che
l'edifico è aperto al pubblico da poco tempo, ci chiediamo come mai
già vi siano questi problemi.
Sappiamo anche che il personale dell'Assessorato ha inviato ben
due lettere all'USL, Servizio Sicurezza, per comunicare la
situazione. Oggi volevamo chiedere all'Assessore competente se ci
può spiegare questa situazione e se ha individuato delle
responsabilità, perché questo non è un fatto normale. Io avrei
voluto avere dei dati più completi: il costo totale dell'opera, il
nome del direttore lavori, degli assistenti, eccetera, se durante
il periodo dei lavori gli assistenti hanno fatto presente al
direttore delle anomalie. Io ho inviato una lettera il 26 ottobre
all'Assessorato ai lavori pubblici e non ho ancora ricevuto
risposta per cui chiederei all'Assessore di darci alcune
delucidazioni in merito.
Presidente -
La parola all'Assessore dei lavori
pubblici, Lavoyer.
Lavoyer (ADP-PRI-Ind) -
L'Assessorato è stato
informato di una situazione di disagio presso la sede
dell'Assessorato all'Industria relativo al funzionamento
dell'impianto di riscaldamento da una nota a firma del Dirigente
dell'Assessorato in data 3 ottobre 1994. É bene allora fare alcune
premesse.
Gli impianti di climatizzazione necessitano di una ricca
strumentazione di regolazione composta da un ragguardevole numero
di componenti il cui assemblaggio coinvolge problematiche di non
sempre facile risoluzione. La scelta di una corretta metodologia di
regolazione, di una perfetta taratura, di una costante
manutenzione, è il presupposto per conseguire le prestazioni di
progetto che questa tipologia impiantistica è in grado di offrire.
La verifica della rispondenza delle prestazioni dell'impianto di
condizionamento in oggetto è stata effettuata dal collaudatore
tecnico incaricato, l'Ing. Camos Pietro Mauro, rispettivamente in
data 7 settembre e 10 dicembre 1993, nel rispetto delle norme del
Comitato termo-tecnico italiano contenute nelle tabelle Uni 5364/64
e nel progetto di norma 8/32 bis.
L'impianto ha ottenuto, sempre in data 10 dicembre 1993, il
certificato di collaudo con l'esito favorevole delle verifiche di
collaudo e per non aver dato luogo a irregolarità di funzionamento.
Dall'epoca del collaudo sino all'occupazione dell'immobile,
settembre 1994, l'impianto di condizionamento non è mai stato messo
in funzione, mentre quello di condizionamento è servito nella
stagione invernale per mantenere i locali ad una temperatura di 5-7
gradi, al fine di evitare il congelamento dei fluidi delle
tubazioni. In data 26 settembre 1993 sono iniziate le operazioni di
conduzione dell'impianto che, a causa della pausa di funzionamento
del medesimo, hanno comportato oltreché alla regolazione della
centrale di controllo e trattamento dell'aria, anche a interventi
per la regolazione dei singoli ambienti.
Il contratto di conduzione e manutenzione dell'impianto prevede
degli interventi giornalieri, settimanali, mensili e annuali, dalla
cui somma dovrà scaturire un'ottimizzazione dell'impianto medesimo.
Inoltre, occorre tenere conto di una serie di fattori: gli impianti
di climatizzazione attraversano delle fasi critiche nei periodi
marginali che seguono e precedono l'inverno, a causa dell'influenza
rilevante che sul carico termico degli ambienti esercita l'azione
dovuta all'irraggiamento solare, definito "effetto serra",
particolarmente elevato nell'immobile in questione per il
tamponamento delle facciate contigue in vetro.
Tenuto conto di questi problemi, si può rispondere che prima di
prendere dei provvedimenti non va dimenticato che nelle condizioni
di appalto vi è una clausola che prevede la completa riparazione
dell'impianto medesimo, da effettuarsi dalla ditta medesima dopo un
anno di funzionamento, equiparabile al periodo di rodaggio di
qualsiasi macchina complessa.
Per quanto attiene invece al quesito del punto 3, possiamo dire
che i manuali consigliano, per i locali adibiti ad ufficio, una
portata d'aria oraria pari ad un quinto del volume dell'ambiente,
valore che dovrebbe essere raddoppiato per la presenza di fumatori.
Il progetto in questione si è uniformato ai valori tabellari
normali in quanto negli uffici pubblici per legge è vietato il
fumo. Si segnala comunque che i ricambi orari riscontrati in sede
di verifica USL effettuati in data 5 corrente mese sono stati di
80-100 metri cubi sulle tabelle previste, ampiamente al di sopra
dei limiti richiesti del capitolato speciale d'appalto. Tutti i
risultati riscontrati dall'USL sono nella norma, ci sono delle
tabelle e io potrò farle pervenire all'interpellante.
Vi è l'impegno da parte di codesto Assessorato a seguire
l'evoluzione della vicenda e, qualora gli inconvenienti riscontrati
non rientrino nella casistica normale di rodaggio di strutture
impiantistiche di così complesso funzionamento, si metteranno in
atto tutti i provvedimenti necessari per individuare eventuali
responsabilità e non rispetto delle condizioni previste
dall'appalto. Poi mi pare che l'interpellante abbia chiesto una
serie di dati che non ho, ma sono a disposizione per farglieli
pervenire.
Presidente -
La parola al Consigliere Collé.
Collé (PpVA) -
Chiederei all'Assessore se mi può
fare avere la relazione che ha fatto perchè mi è stato difficile
prendere nota dei dati che ha esposto. Mi pare di capire che ci
siano la volontà e l'impegno di verificare questa situazione e di
prendere i provvedimenti necessari. Voglio solo ribadire che si
tratta di un edificio nuovo e che quindi difetti di questo tipo non
dovrebbe averne; quindi chiedo ancora che venga fatta un'attenta
analisi su quanto è successo presso la sede di questo
Assessorato.
