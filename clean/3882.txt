Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 155 del 30 marzo 1981 - Resoconto
OGGETTO N. 155/81 - ISCRIZIONE ALL'ORDINE DEL GIORNO
DELL'ADUNANZA ODIERNA DELL'OGGETTO: "ORDINE DEL GIORNO DEL
CONSIGLIO REGIONALE IN MERITO ALLA SITUAZIONE DEGLI STABILIMENTI
SIDERURGICI COGNE DI AOSTA E SADEA DI VERRES".
Presidente
- Colleghi Consiglieri, prima di passare
all'esame dell'oggetto n. 17 la Presidenza fa presente che è stato
presentato da tutti i Capigruppo, ed è stato distribuito un
documento concernente la Società nazionale COGNE. Il documento,
accompagnato da una lettera, chiede che ai sensi del 2° comma
dell'art. 50 del Regolamento venga iscritto all'ordine del giorno
un oggetto del quale vi do lettura:
"Ordine del giorno del Consiglio regionale in merito alla
situazione degli stabilimenti siderurgici COGNE di Aosta e SADEA di
Verrès". È firmato dai Consiglieri Tonino, Voyat, Pedrini, Berti,
Lustrissy, Viberti, Martin, Mappelli, De Grandis, Minuzzo e
Nebbia.
La Presidenza ritiene, essendo il documento, oltre che lungo,
anche di particolare importanza, che il Consiglio si pronunci circa
l'iscrizione dell'oggetto all'ordine del giorno, affinché i
Consiglieri abbiano la possibilità di esaminare il documento - che
comunque è già implicitamente sottoscritto da tutti i Capigruppo
nel momento in cui ne chiedono la discussione - e che, se il
Consiglio è d'accordo, il documento possa essere iscritto per
essere discusso ed approvato eventualmente nel pomeriggio.
Pertanto, prima di passare alla trattazione dell'oggetto n. 17,
io chiedo al Consiglio di voler discutere l'iscrizione urgente di
questo documento all'ordine del giorno. C'è qualcuno che intende
chiedere la parola sull'argomento? Allora, solo per la votazione
riguardante l'iscrizione dell'oggetto concernente il documento che
è stato distribuito, io chiedo che il Consiglio si pronunci. Ci
sono dichiarazioni di voto?
Presidente
- Metto in approvazione per alzata di mano
l'iscrizione dell'oggetto che ho testé letto e che è stato
distribuito, ai sensi del 2° comma dell'art. 50, all'ordine del
giorno.
Esito della votazione:
Presenti: 27
Votanti: 27
Favorevoli: 27
Maggioranza: 24
Approvata all'unanimità.
Presidente
- Il Consiglio approva l'iscrizione all'ordine
del giorno dell'oggetto che ho precedentemente letto e che sarà
discusso nel momento più opportuno nella seduta pomeridiana di
oggi. Il documento, lo ripeto, è stato distribuito a tutti i
Consiglieri.
