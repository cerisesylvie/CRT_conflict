Classificazione
ENERGIA



Oggetto del Consiglio n. 3385 del 19 marzo 2008 - Resoconto
OGGETTO N. 3385/XII - Interrogazione: "Progetto di
teleriscaldamento per il Comune di Aosta".
Interrogazione
Premesso che, già alcuni anni or sono, studi compiuti su di
un'ipotesi di teleriscaldamento per il Comune di Aosta dichiaravano
auspicabile questa forma di energia, con una previsione di
copertura per almeno 10.000 m
3
di abitazioni ed un
possibile ritorno di investimenti nell'arco di 6-7 anni; progetti
invero scartati dall'Amministrazione regionale, impegnata allora in
cospicui investimenti nella metanizzazione del territorio
valdostano;
Vista la recente convenzione stipulata tra il Comune di Aosta
e la società TELCHA, incaricata di realizzare la rete e la
costruzione della centrale termica nella ex area Cogne, secondo il
progetto di teleriscaldamento che la citata società ha
presentato;
Constatato che, secondo le notizie apparse sui giornali,
l'opera ha un costo previsto di 50 milioni di euro e un tempo di
esecuzione presunto di 5 anni; che l'energia prodotta dovrebbe
ridurre in modo consistente l'inquinamento derivante da C02 e da
polveri sottili, nonché produrre un notevole risparmio di
combustibile fossile;
Considerato che, sempre secondo notizie giornalistiche, solo
il 30% dell'energia prodotta deriverebbe dall'utilizzo dell'acqua
calda residua erogata dalla Cogne, mentre il restante 70% comunque
sarebbe fornito dalla rete del metano;
Atteso che la società Telcha risulta essere composta da soci
privati che essenzialmente hanno una funzione egemone nel campo
dell'energia elettrica valdostana;
il sottoscritto Consigliere regionale
Interroga
l'Assessore regionale competente per sapere:
1) quale sia in effetti la percentuale di teleriscaldamento
prodotto con l'acqua calda, residuo delle lavorazioni nello
stabilimento Cogne e quale invece quella prodotta con il
metano;
2) quali sono le proiezioni di costo previste nei prossimi
5-6 anni, soprattutto a riguardo del metano, per il quale si
prevedono trend di crescita del prezzo;
3) quali sono le prospettive produttive della Cogne, sulle
quali certamente si deve basare la produzione di acqua calda
residua;
4) quale ruolo deve avere l'Amministrazione regionale in
questa iniziativa, sia dal punto di vista degli indirizzi e della
gestione, sia per quanto riguarda l'eventuale impegno
finanziario.
F.to: Bortot
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Le domande del collega Bortot sono molto
chiare e anche semplici, quindi risponderò in modo sintetico.
La sua prima domanda è quale sia in effetti la percentuale di
teleriscaldamento prodotto con l'acqua calda; l'energia derivante
da "CAS" e quindi dalla pompa di calore, al massimo del regime,
risulta pari al 25% della produzione.
La seconda:
"quali sono le proiezioni di costo previste nei
prossimi 5-6 anni..."
, e qua mi viene da ridere, perché se
riuscissi a fare le previsioni dei costi dei prossimi 5-6 anni del
petrolio, potremmo diventare ricchi tutti mentre tutti piangono,
nel senso che potremmo prevedere gli aumenti dei costi, quindi fare
un mercato di borsa di queste cose, ma in realtà non siamo in grado
di prevederlo, anche perché leggiamo sui giornali che ogni tetto
che sembra invalicabile, quello dei 100 $ o dei 107 $ continua a
salire, quindi oggi lei mi sopravvaluta, posso fare il guru, ma non
il para-guru... non posso dare risposte di questo tipo...
Terza domanda:
"quali sono le prospettive produttive della
Cogne, sulle quali certamente si deve basare la produzione di acqua
calda residua"
... intanto va detto che quando parliamo del
rapporto di collaborazione con la "Cogne" e quindi della pompa di
calore, stiamo parlando di una collaborazione al 25% di cui non
abbiamo strettamente necessità, perché questo tipo di produzione
può essere facilmente sostituta da altre fonti...
(interruzione del Consigliere Bortot, fuori
microfono)
... non so se è peggio o meglio, io le dico i dati... le
considerazioni le trae poi lei...
Non è indispensabile, ma è evidente che è utilissima questa
produzione di calore di cogenerazione, è evidente che l'interesse
di tutti è di utilizzarla, ma se ne può fare anche a meno. Le
produzioni possono essere integrate attraverso caldaie e gas
metano, possono essere integrate con gli accumuli, si parla di
4.000 metri cubi di acqua calda e quindi operazioni di
cogenerazione stessa, pertanto la pompa di calore è utile, ma non
indispensabile. Tutto il meccanismo è stato congegnato per poter
funzionare anche a compartimenti, quindi per fare in modo che il
servizio di teleriscaldamento sia continuamente erogato, al di là
delle condizioni di variazione delle fonti di approvvigionamento.
C'è una nota che mi fanno avere, dove fanno riferimento che anche
in assenza di approvvigionamento di "CAS", si potrà mungere da
pozzi industriali già presenti o prelevare acque industriali di
superficie anche non potabili, con successiva restituzione.
Quale ruolo deve avere la pubblica amministrazione in questa
iniziativa? Intanto deve avere un ruolo di controllo, perché è
stato presentato un "business plan", degli obiettivi che hanno
un'interazione con la collettività, la collettività deve trarre
beneficio da questa iniziativa. Viene favorita l'iniziativa nei
modi previsti dalla legge, quindi con erogazioni di finanziamenti e
con utilizzo di terreni pubblici, ma in termini di controllo
dobbiamo verificare che tutte le azioni che sono state garantite
nel momento in cui si è presentata "l'operazione teleriscaldamento"
siano portate in atto e questo è un controllo che faremo insieme al
Comune di Aosta, che è il beneficiario e primo attore di questa
situazione. Al di là del controllo e della verifica che la
collettività tragga i benefici che sono stati presentati, credo che
poi noi dobbiamo limitarci a semplificare le procedure, perché è
un'operazione che, al di là di quello che si può dire sulle fonti
di approvvigionamento - so che è l'argomento che le interessa -, va
a beneficio della collettività. Sappiamo cosa costa oggi
riscaldarsi, sappiamo cosa costa per le famiglie di Aosta, sappiamo
che un teleriscaldamento può produrre un risparmio del 20-30%, in
termini generali non è tantissimo, ma di questi tempi è un
obiettivo da perseguire. Se poi riusciremo anche con la
certificazione energetica ad avere degli edifici che siano più
coibentati, integrati con i pannelli solari ed altri sistemi,
insieme al teleriscaldamento raggiungeremo anche ad Aosta degli
equilibri economici di risparmio notevolissimi con soddisfazione
dei Valdostani.
Presidente
- La parola al Consigliere Bortot.
Bortot (Arc-VA)
- Devo dire che non sono per niente
soddisfatto... lei riesce a dirmi che i cittadini di Aosta
risparmieranno dal 20 al 30% sul riscaldamento e non riesce a fare
le previsioni del prezzo del metano fra 5 anni, perché è stato
stabilito che questi lavori saranno ultimati fra 5 anni... non
saranno 5 anni... glielo dico io, Assessore!
Il metano aumenta l'8% all'anno, salvo problemi di
approvvigionamento, perché lei sa che in quell'area geografica,
Russia e Ucraina, se le stanno dando per adesso sul piano del gas e
speriamo che rimanga lì, c'è chi interrompe, chi non lascia
passare, l'altro che dice: "fatemi questo prezzo", e via
dicendo...
C'è una domanda di Cina, India, i Paesi emergenti, che fa paura
e non solo di petrolio, e noi imbastiamo questa operazione
spacciando ai cittadini di Aosta che avranno una riduzione del 20%
della bolletta del riscaldamento... È un'operazione
propagandistica, è stata fatta la società "Telcha" con una quota
non indifferente di partecipazione della "CVA", è stata rifilata al
Comune di Aosta, è stata fatta una convenzione fra il Comune di
Aosta e la "Telcha" che vi invito a leggere... è di un generico che
fa paura!
Mi dice che la Regione ha solo funzioni di controllo... allora
dico: chi paga i costi di sollevazione per l'ennesima volta delle
strade di Aosta? Pensavo che lei mi rispondesse che le proiezioni
future della "CAS" sono a 10-20 anni, invece non me lo dice,
addirittura mi dice che l'unica cosa seria di questa operazione,
perché il teleriscaldamento è un'operazione seria, è che si fa con
fonti rinnovabili, cioè l'unica cosa seria è che perlomeno il 30% -
l'Assessore ha detto il 25% - del teleriscaldamento la fonte
energetica è l'acqua calda di raffreddamento degli impianti della
"Cogne", adesso l'Assessore mi viene a dire: guardate che la
"Cogne" non è così indispensabile, perché se cessasse l'attività -
speriamo non molto presto - addirittura noi potremmo integrare quel
25% dell'impianto di teleriscaldamento con l'acqua calda di
raffreddamento degli impianti con un'ulteriore fonte energetica
finita, perché il metano è una fonte energetica finita. Allora non
sappiamo i costi del metano, andiamo a risollevare la città di
Aosta, andremo ad interferire...
(interruzione dell'Assessore La Torre, fuori
microfono)
... va bene, ma i costi di questa operazione, qui l'unico
interesse ce l'ha la "Telcha", che sono i 4 soci: la "Cogne", i due
privati e la "CVA", ma non sono scemi perché i quattrini li fanno
nel fare...
(interruzione del Presidente della Regione, fuori
microfono)
... sono d'accordo su questo, ma ci rendiamo conto che andiamo a
sollevare Aosta e poi i cittadini non si allacciano perché il
teleriscaldamento viene a costare troppo! E i costi economici e
sociali di questa operazione? Ma stiamo scherzando? È questo che
voglio sottolineare: qui c'è una sottovalutazione
dell'Amministrazione regionale e penso anche del Comune di Aosta di
questa operazione, che oggi, con la fonte energetica principale che
è il metano, che è fonte finita, non sta in piedi, oggi, starà
sempre meno in piedi fra 5 anni... è questo che vorrei che si
valutasse...
(interruzione del Consigliere Ottoz, fuori microfono)
... grazie, collega Ottoz, non ci avevo pensato, veramente è una
cosa pazzesca, questa cosa mi apre un orizzonte... quindi dovremo
produrre più immondizia perché la infiliamo nel termovalorizzatore
per poterci riscaldare... sì, tutto chiaro adesso, non osavo dire
questa cosa...
Adesso ho finito il tempo, vorrei che il prossimo Consiglio
regionale tornasse su questo argomento, questa è un'operazione
economico-finanziaria di alcune aziende delle quali una è anche
nostra, che non sta in piedi. Ribalteremo la città di Aosta e non
sta in piedi, a meno che mettiamo chilometri quadrati di pannelli
solari nei tetti degli edifici che costruiremo. E soprattutto lo
stesso risultato finanziario lo avremo se utilizziamo questa spesa
finanziaria per la legge che andiamo ad approvare sull'edilizia
sostenibile: allora sì che i cittadini avranno un risparmio
energetico reale! Altrimenti... continuiamo a buttar acqua in un
secchio bucato!
Presidente
- Permettetemi di riepilogare sui progetti di
legge tutte le relazioni e gli emendamenti presentati alla
presidenza.
Le relazioni depositate sono da parte del Consigliere Fey sul
disegno di legge n. 209 e n. 206, della collega Charles sul disegno
di legge n. 193, dei Consiglieri Maquignaz e Vicquéry sul n. 177,
del Consigliere Lanièce sul disegno di legge n. 203 e n. 205.
Emendamenti presentati:
- sull'oggetto n. 29 dell'ordine del giorno, disegno di legge n.
205: 26 emendamenti del "Partito Democratico", 2 emendamenti dei
colleghi dell'"Arcobaleno", 2 emendamenti del Presidente Caveri e
del Consigliere Lanièce;
- sull'oggetto n. 30, Piano faunistico: 2 emendamenti
dell'Assessore Isabellon, 11 emendamenti del gruppo
"Arcobaleno";
- sull'oggetto n. 32, disegno di legge n. 209: 5 emendamenti del
"Partito Democratico";
- sull'oggetto n. 34, disegno di legge n. 177: 65 emendamenti
del "Partito Democratico", 10 emendamenti del gruppo
"Arcobaleno";
- sull'oggetto n. 35, disegno di legge n. 206: 1 emendamento
dell'Assessore Marguerettaz, 24 emendamenti del "Partito
Democratico", 1 emendamento del gruppo "Arcobaleno";
- sull'oggetto n. 36: 3 emendamenti del "Partito Democratico", 3
emendamenti del gruppo "Arcobaleno";
- sull'oggetto n. 38, disegno di legge n. 197: 30 emendamenti
del "Partito Democratico", 1 emendamento del gruppo
"Arcobaleno";
- sull'oggetto n. 40, disegno di legge n. 193: 4 emendamenti
dell'Assessore Cerise.
Tutto questo vi sarà distribuito.
