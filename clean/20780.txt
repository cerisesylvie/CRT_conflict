Classificazione
CACCIA E PESCA



Oggetto del Consiglio n. 814 del 22 settembre 2004 - Resoconto
OGGETTO N. 814/XII - Problemi concernenti il calendario
venatorio 2004/2005. (Interpellanza)
Interpellanza
Preso atto del contenuto della deliberazione della Giunta
regionale n. 2298/04, avente per oggetto "l'approvazione del
calendario venatorio per la stagione 2004/2005", adottata in data
5/07/2004;
Osservato che detta delibera contiene un dato falso: nelle
premesse si dichiara infatti come acquisito, fra gli altri, il
parere favorevole dell'Istituto Nazionale per la fauna selvatica,
che, in effetti è stato redatto e sottoscritto dal Dirigente
dell'Istituto solo in data 6/07/2004 e quindi successivamente
trasmesso all'Assessorato regionale competente;
Sottolineato che, a tacere di altri discutibili profili,
l'indicazione dell'acquisizione di un parere che non esiste, rende
l'atto deliberativo illegittimo;
Tenuto conto che il Calendario venatorio, così come
tardivamente approvato, presenta diversi aspetti discutibili,
andando nel senso di ampliare la possibilità di caccia e di
deresponsabilizzare i cacciatori;
Considerato che anche l'Istituto nazionale per la fauna
selvatica, nel citato parere, elenca una serie di perplessità e di
carenze, che suggerisce di eliminare fin dalla prossima
stagione;
Ritenuto necessario ottenere alcuni primi chiarimenti sul
tema;
il sottoscritto Consigliere regionale
Interpella
l'Assessore competente per sapere:
1) perché il calendario venatorio è stato approvato in
ritardo e con l'inveritiero riferimento ad un parere dato già per
acquisito;
2) perché sono stati allungati i periodi di caccia di alcune
specie animali e le ore di caccia durante la giornata (con qualche
pericolo per l'incolumità pubblica);
3) se si intende tener conto, per il prossimo futuro, dei
"suggerimenti" forniti dall'Istituto nazionale per la fauna
selvatica.
F.to: Curtaz
Président - La parole au Conseiller Curtaz.
Curtaz (Arc-VA) - L'interpellanza iscritta all'ordine del giorno
n. 25 e rivolta all'Assessore Vicquéry, riguarda il calendario
venatorio per la stagione 2004/2005. Devo dire che, in ordine a
tale calendario venatorio, sarebbero state assai più numerose le
questioni che avrei voluto trattare nell'iniziativa, ma - buon per
l'Assessore! - il Regolamento prevede dei limiti, quindi ho dovuto
limitare l'iniziativa alle solite 3 o 4 domande.
A noi sembra che questo calendario venatorio sia assai
discutibile, soprattutto per due ordini di ragioni. La prima,
perché è costellato di una serie di illegittimità; nella narrativa
ne abbiamo segnalata una, quella più clamorosa. Infatti, nella
deliberazione si fa riferimento a un dato che è palesemente falso,
perché si dichiara come acquisito agli atti, fra gli altri, un
parere, quello dell'Istituto nazionale per la fauna selvatica, che
è stato redatto e sottoscritto dal dirigente di tale istituto in
data successiva alla deliberazione. Attenzione, non solo è
pervenuto alla Regione in data successiva alla deliberazione, ma è
stato redatto, sottoscritto e protocollato dall'istituto il giorno
successivo alla deliberazione! Nel momento in cui è stata
predisposta la deliberazione, ovviamente questo parere non poteva
essere già stato acquisito, non poteva essere neppure conosciuto,
perché è stato redatto, sottoscritto e protocollato solo il giorno
successivo! Questo è l'esempio più clamoroso.
Vi sono tutta una serie di piccole illegittimità che danno il
senso di una normativa un po' "raffazzonata", che persegue una
logica - ed è la seconda osservazione critica che faccio - di un
progressivo ampliamento della possibilità di cacciare, un
progressivo allargamento che avviene in ogni campo, in ogni
situazione, in ogni ambito: nell'ambito temporale, riferito sia al
periodo in cui è possibile l'esercizio della caccia, che viene
enormemente ampliato soprattutto per alcune specie animali, sia ad
un ambito temporale giornaliero, a cui si aggiungono una serie di
agevolazioni, per esempio quelle relative all'utilizzo delle strade
poderali, in riferimento alle quali mi si deve spiegare cosa
c'entra la caccia con le strade poderali... non c'entra niente! Se
andiamo a vedere le leggi che disciplinano l'utilizzo delle strade
poderali, lo scopo è tutt'altro, e invece ogni anno c'è un piccolo
passo in avanti che ha, come obiettivo, quello di allargare le
possibilità di caccia e di rispondere ad una "lobby" potente,
perché di questo si tratta!
Ho detto tante volte di avere delle riserve di carattere
generale nei confronti della caccia. Non riesco a concepire - ma è
una cosa mia, non voglio demonizzare nessuno - che una persona
possa provare piacere ad uccidere un animale, sarà pure un istinto
primordiale, ma ritengo che in una società civile questo
divertimento sia poco sano. Cosa diversa era la caccia che
tradizionalmente si è svolta in Valle d'Aosta, in cui credo che
l'elemento "necessità" di procurarsi un po' di carne fosse di molto
prevalente rispetto al desiderio di divertimento. Ad esempio, i
miei nonni erano entrambi cacciatori, ma non penso che si
divertissero molto ad andare a caccia; ripeto, era piuttosto
l'esigenza, e camminavano molto più di adesso, di trovare un
animale da mettere sotto sale ed utilizzare nel periodo invernale.
Tuttavia, laicamente, cerco di non demonizzare questo esercizio;
ognuno può avere delle passioni malsane, ne ho qualcuna anch'io,
come il tifo calcistico ad esempio.
Il fatto che però vi siano delle regole e che queste debbano
essere rispettate, secondo me è un principio assolutamente da
tenere in considerazione. Negli ultimi anni, invece, "petit à
petit" - come direbbe l'Assessore Vicquéry - si sta allargando
questa possibilità, tra l'altro in totale controtendenza rispetto a
quanto avviene in tutti gli ambiti, in cui le regole per la caccia
sono sempre più severe.
Evidentemente qui, in Valle d'Aosta, la "lobby" dei cacciatori
conta ancora qualcosa, è potente dal punto di vista elettorale c'è
accondiscendenza da parte del Governo regionale, che fa calendari
venatori compiacendo alla categoria. L'interpellanza si occupa
delle irregolarità e delle illegittimità di questo dato molto
spiacevole da rilevare, perché quando casualmente l'ho scoperto
sono rimasto di stucco, e poi riguarda alcune domande a cui
l'Assessore potrà rispondere agevolmente, sul perché sono stati
allungati i periodi di caccia per alcune specie animali e le ore di
caccia durante la giornata. Peraltro, questo parere che viene
citato e che non c'era al momento della deliberazione, è, sì, in
linea di massima positivo, però contiene anche tutta una serie di
suggerimenti, come per dire: "guardate che quest'anno vi diamo il
parere favorevole, ma cercate negli anni prossimi di fare
attenzione su certi ambiti".
Scopo dell'interpellanza è anche di capire se questi
suggerimenti vengono ritenuti accoglibili e se il prossimo
calendario sarà più rigoroso o se, invece, andrà nel senso di un
ampliamento delle opportunità.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Inizio con il dire che - come tutti sanno - la
caccia in Valle d'Aosta è disciplinata dalla legge n. 64/1994, che
demanda, all'articolo 31, al calendario venatorio - che si
predispone annualmente - la disciplina specifica dell'esercizio
della caccia stessa. Rispetto al calendario venatorio, l'articolo
31 dice che:
"la Giunta regionale, entro il 15 giugno di ogni
anno, su proposta dell'Assessore competente, sentiti il Comitato
regionale per la gestione venatoria, la Consulta regionale
faunistica e l'Istituto nazionale per la fauna selvatica, approva
il calendario venatorio".
Il primo momento di riflessione è la data del 15 giugno, che
riveste un carattere ordinatorio, e l'eventuale approvazione del
calendario venatorio successivamente a quella data non è mai stata
considerata pregiudizievole della validità dell'atto, tanto che il
calendario è stato approvato con deliberazione di Giunta del 5
luglio, come è successo altri anni.
Il secondo elemento da valutare è questo
"sentito il Comitato
regionale"
, di cui poi parlerò. Rispetto alla data del 15
giugno, questa scadenza era stata fissata per assicurare il
corretto svolgimento delle istruttorie tecniche e amministrative,
il tesseramento dei cacciatori, la predisposizione dei piani di
abbattimento, l'assegnazione dei capi da abbattere necessari
all'attuazione della stagione di caccia nei termini previsti, che,
di norma, è inizio settembre: questo è il primo elemento, un po' la
fretta nel deliberare rispetto a una problematica che, sotto un
certo punto di vista, si poneva in termini innovativi.
Nel merito, quando abbiamo cominciato a lavorare sulla stesura
del calendario venatorio, fin dalle prime bozze dello stesso
l'Assessorato ha provveduto a sentire l'Istituto nazionale della
fauna selvatica di Bologna, che è la struttura tecnica riconosciuta
a livello nazionale, deputata a fornire alle regioni la consulenza
specialistica in materia di gestione faunistica venatoria. Proprio
l'istituto ha fornito alcune indicazioni tecniche che hanno portato
all'approvazione dei nuovi periodi di caccia previsti dal
calendario venatorio.
C'è stato un lavoro istruttorio molto dettagliato e ho voluto
personalmente chiedere un incontro al responsabile dell'Istituto
faunistico di Bologna, incontro avvenuto solo in data 7 giugno 2004
per problemi di reciproci impegni e che ha ritardato la stesura
dell'atto deliberativo. A detto incontro con il dr. Toso, Direttore
dell'Istituto faunistico, e il dr. Riga, un suo collaboratore che
ha partecipato alla consulta, ho potuto chiedere quali sono le
indicazioni strategiche di questa struttura tecnica del ministero e
il calendario che ne è uscito è, di fatto, l'espressione delle
strategie dell'Istituto faunistico, perché ogni punto del
calendario è stato attentamente dibattuto in quell'incontro e poi
esaminato in sede di organi competenti. Subito dopo questo
incontro, la bozza tecnica ai sensi della legge regionale è stata
posta all'attenzione del Comitato regionale per la gestione
venatoria in data 9 giugno e della Consulta regionale faunistica in
data 11 giugno 2004, sperando di poter rispettare questi termini
del 15 giugno.
Alla riunione della Consulta regionale faunistica ha partecipato
- dicevo - anche il dr. Riga, che con i suoi interventi tecnici
contribuiva alla redazione del testo finale del calendario ed
esprimeva, in qualità di rappresentante dell'Istituto della fauna
selvatica, il proprio parere consultivo - favorevole - sullo
stesso, articolo per articolo. Tali consulte durano ore ed ore, è
peggio che partecipare ad una commissione consiliare, perché si
analizza analiticamente ogni punto dell'articolato e la
partecipazione del dr. Riga, che non è usuale, è stata richiesta
dal sottoscritto per avvalorare maggiormente i contenuti del
calendario; è stata molto importante sotto molti aspetti: in
particolare, sulla divisione dei comprensori nella zona
dell'Envers.
La presenza del dr. Riga è motivo quindi di soddisfazione per
l'Amministrazione, perché è il primo anno che si realizza una
presenza così qualificata ed autorevole di un tecnico designato
dall'Istituto faunistico, a dimostrazione di un rapporto di
collaborazione ottimo fra la Regione, l'istituto stesso e il suo
direttore, dr. Toso, che ha partecipato mesi prima ad un incontro
in Valle d'Aosta, avente lo scopo di mostrargli "de visu" la
situazione dei cervi ad Etroubles, ed è stato un incontro molto
proficuo. La presenza del funzionario secondo i miei uffici
assicura la corrispondenza dell'articolo 31 della legge n. 64, là
dove prevede che la Giunta approvi il calendario regionale sentito
il Comitato regionale, la Consulta regionale e l'Istituto della
fauna selvatica.
Non voglio nascondermi dietro la forma, non sosterrei questa
tesi in sede amministrativa all'infinito; devo dire che c'è stato
un errore materiale da parte del dirigente responsabile, che dopo
l'incontro con la consulta tecnica aveva più volte sentito
telefonicamente e incontrato nuovamente, in un convegno, il dr.
Riga, dal quale aveva avuto assicurazione che nel merito del
calendario di quest'anno non c'era alcun problema. I suggerimenti
di cui parla il Consigliere Curtaz si riferiscono al calendario
dell'anno dopo, ma ci ritornerò.
Il provvedimento è stato pertanto messo all'ordine del giorno
con le procedure della Giunta regionale, cioè il martedì
precedente, avendo l'assicurazione che il parere formale sarebbe
pervenuto il venerdì, 3 giorni prima dell'esame del provvedimento
in Giunta. Il provvedimento è andato avanti così, per inerzia,
senza che nessuno il venerdì sera avvisasse l'Assessore che il
parere formalmente non era pervenuto; per cui, non posso che
prendere atto dell'osservazione corretta del Consigliere Curtaz,
scusarmi con lo stesso perché è un fatto non voluto e affermare che
gli uffici si sono assunti, loro, la responsabilità di questo, pur
sostenendo i funzionari dell'Assessorato che non si tratta di
illegittimità per i motivi da me prima sostenuti, in quanto il
calendario venatorio potrebbe essere approvato senza il parere
scritto, formale, da parte dell'istituto, in presenza del
funzionario alla Consulta regionale... però non voglio insistere su
questa tematica.
Rispetto al merito della questione e alla seconda domanda devo
rispondere che, a seguito dell'approvazione del piano regionale, da
alcuni anni, in Valle d'Aosta, il prelievo venatorio degli ungulati
è effettuato mediante l'attuazione della caccia di selezione, che
si fonda sulla definizione dei piani di prelievo, commisurati alle
reali consistenze faunistiche esistenti sul territorio, indicanti
numero, sesso e classi di età degli animali da prelevare. Al fine
del raggiungimento di un corretto equilibrio fra fauna selvatica e
territorio, è fondamentale che i piani di prelievo vengano
rispettati, sia qualitativamente sia quantitativamente, con
particolare attenzione ai territori caratterizzati da eccessive
densità faunistiche quali, ad esempio, il comprensorio dell'alta
Valle del Gran S. Bernardo per quanto riguarda la specie cervo e
l'intero territorio regionale per il cinghiale.
Rispetto all'allungamento del periodo del cervo, questa è stata
una specifica domanda posta al direttore, perché aveva
personalmente potuto constatare il numero degli incidenti stradali,
i danni che provocava al territorio e ha consigliato di tentare il
prolungamento nei mesi di gennaio e febbraio, in un periodo in cui
la caccia al cervo sembrerebbe più agevole che in altri periodi.
Rispetto ai periodi di caccia al cervo e al cinghiale, previsti dal
calendario venatorio, gli stessi rispecchiano le condizioni di cui
parlavo prima della caccia di selezione e sono stati, anche questi,
concordati con l'istituto nazionale.
Devo dire che strategicamente l'Istituto di Bologna sostiene che
l'attività di caccia della fase del controllo dovrebbe essere
residuale rispetto alla logica della caccia di selezione, perché
quando si dice: "aumentiamo il periodo della caccia di controllo
per la specie cinghiale", la risposta è che si deve ragionare in
termini più a regime rispetto a situazioni provvisorie e di
emergenza come quelle che stiamo vivendo. Questa è strategicamente
la loro posizione che, devo dire - essendo profano della materia -
mi ha interessato molto, mi ha sorpreso in parte - se devo dire
qual è stata la mia reazione -, ma dal punto di vista tecnico è
inoppugnabile. L'Istituto faunistico da anni sostiene su riviste
del settore la necessità assolutamente provata dal punto di vista
biologico di aprire la caccia allo stambecco e ad altre specie,
perché il rapporto popolazione e territorio nel Gran Paradiso e in
altre zone è fuori dal rapporto ottimale della densità prevista:
tale proposta è già attuata nella provincia del Trentino, mentre
per noi, per altri motivi, non si è ancora attuata.
Per quanto riguarda gli orari di caccia, gli stessi orari si
riferiscono alla caccia al camoscio, al cervo, al capriolo, che
possono essere cacciati da un'ora prima del sorgere del sole ad
un'ora dopo il tramonto; qui non abbiamo fatto altro che ricopiare
l'articolo 18, comma 7, della legge quadro nazionale, la n. 157, il
cui predetto articolo dà questa possibilità. Dal punto di vista di
pura legittimità del calendario venatorio, che è un atto
amministrativo, era addirittura fuori luogo prevedere un orario
diverso, e tale orario era stato oggetto di innumerevoli polemiche
fra cacciatori e Corpo forestale, perché è successo - anche se
raramente - che si controllasse al minuto/secondo l'apertura della
caccia, per poter intervenire e dire: "hai iniziato a sparare un
secondo prima o un secondo dopo".
Così come previsto dall'articolo 18, che stabilisce che la
caccia è consentita un'ora prima del sorgere del sole fino al
tramonto, la caccia di selezione agli ungulati è consentita fino ad
un'ora dopo il tramonto, il problema non si porrà più, perché è di
tutta evidenza che prima delle effemeridi e dopo le effemeridi non
si può sparare in quanto non si vede l'animale, è notte
generalmente. Questo elimina il problema rispetto al controllo al
secondo del sistema precedente, che non è in linea con la normativa
nazionale; non succederà più perché ci sarà un margine di un 1/4
d'ora, 20 minuti, ma non un margine di un minuto, a discrezione
dell'orologio o del cronometro del Corpo forestale piuttosto che
del cacciatore. Era una situazione addirittura in contrasto con la
normativa nazionale, per cui non ci siamo posti problemi più di
tanto. Tale indicazione è adottata da tutte le regioni e province
d'Italia; l'unica che non l'adottava rispetto all'orario era la
Valle d'Aosta... non si sa perché! Il motivo per cui si consente la
caccia al camoscio, al cervo, al capriolo un'ora prima del sorgere
del sole a un'ora dopo il tramonto risiede - dice il mio
funzionario - nelle abitudini di vita molto schive e prettamente
crepuscolari di questi animali, in particolare per quanto riguarda
i cervi, che fanno sì che durante il resto del giorno siano
difficilmente contattabili.
Passo al terzo punto dell'interpellanza:
"se si intende tener
conto, per il prossimo futuro, dei "suggerimenti" forniti
dall'Istituto nazionale per la fauna selvatica"
, per dire che,
in linea di massima, sì. Prima, nel suo intervento, il collega
Curtaz parlava di "illegittimità", ma non si tratta di
illegittimità perché l'Istituto faunistico in 3 punti ci dà dei
suggerimenti: uno, riguarda l'assegnazione dei cacciatori nei
comprensori alpini, là dove dice:
"Pur comprendendo le
difficoltà di carattere sociale che si oppongono al raggiungimento
di questo obiettivo, cioè di legare il territorio al cacciatore, e
concordando sulla necessaria gradualità dei tempi di attuazione, si
osserva che limitare il cosiddetto legame "cacciatore e territorio"
alla sola prima settimana di caccia vanifica uno dei principi
basilari in materia di disciplina dell'attività venatoria"
.
Aggiunge:
"Si invita pertanto codesta amministrazione a
predisporre tutte le iniziative necessarie affinché, a partire
dall'approvazione del prossimo piano faunistico, si possa estendere
all'intera stagione venatoria il legame fra cacciatore e
comprensorio alpino".
Alcuni mesi fa abbiamo dato incarico ad un tecnico faunistico,
il dr. Martinet, di consegnarci entro il mese di ottobre una o più
proposte di simulazione, per verificare il numero dei cacciatori,
sezione per sezione, rispetto al censimento della fauna selvatica e
verificare nel prossimo anno se riusciamo ad uscire da questa
logica dei 3 comprensori alpini. Cercheremo pertanto di andare
incontro a questo suggerimento.
Personalmente sono dell'idea che sia sufficiente un comprensorio
a livello regionale, fermo restando l'individuazione delle
competenze delle singole sezioni, perché i 3 comprensori riguardano
solo aspetti di tipo burocratico e non gestionale. Come sapete, i 3
comprensori non sono mai stati attivati proprio per tali motivi,
perché costerebbero e sarebbero a carico dei cacciatori stessi.
La seconda osservazione dell'istituto riguarda le classi di
tolleranza del prelievo selettivo del camoscio e dice:
"Si
suggerisce pertanto di effettuare una revisione critica delle
classi di tolleranza per il prelievo del camoscio prima della
stagione venatoria 2005-2006".
Qui concordo in pieno, lo avevo
suggerito al Comitato caccia che ha bocciato questa proposta,
perché le classi di tolleranza sono troppo difficili da capire, è
facile confondersi e incorrere in sanzioni amministrative. Il
Comitato caccia aveva già predisposto tutti i piani di caccia per
la stagione, così come aveva fatto per gli anni passati e non si è
potuto per ora modificare questo, ma una revisione si impone.
Una terza ed ultima osservazione riguarda il prelievo del
fagiano; l'istituto dice:
"Si suggerisce, per la condizione del
fagiano..."
- che in Valle d'Aosta non risulta tale da
consentire la realizzazione di un carniere massimo giornaliero pari
a 15 capi e vi è la mancanza di qualsiasi limite stagionale -
"... di prevedere un carniere giornaliero di 2 capi e una quota
stagionale di 15 capi".
Questo lo faremo, la caccia al fagiano
non costituisce un problema di rilevanza in alcun senso.
Rispetto alle strade interpoderali, devo dire che l'articolo 8
del calendario venatorio ha sempre parlato di strade interpoderali,
noi lo abbiamo ripreso e lo abbiamo modificato dicendo:
"fermo
restando i disposti della legge 17/85, il transito dei cacciatori
con veicoli a motore su strade non classificate regionali o statali
è vietato tra la mezz'ora antecedente l'inizio e la mezz'ora
antecedente la fine dell'orario di caccia giornaliero,
comunque...
" - questa è la novità -
"... fino al termine
dell'esercizio venatorio da parte del singolo cacciatore".
In
quest'ultimo caso, il cacciatore che decide di terminare la sua
giornata di caccia deve annotare in modo indelebile negli appositi
carnieri... Questo dice solo che abbiamo corretto un'anomalia, poi
si parla dei disabili e del ritiro del cervo, quando viene cacciato
il cervo che pesa quintali, a volte, gli si dà la possibilità di
salire con il mezzo per trasportare a valle; era un problema che
era stato evidenziato anche da turisti i quali vedevano male il
fatto di trasportare in modo approssimativo questi cervi a
valle.
La disposizione nuova dice:
"là dove il cacciatore è già in
altitudine, non deve rientrare alla stazione forestale a timbrare
il "carnet de chasse" per poter risalire il giorno dopo".
Finito il periodo di caccia, il cacciatore può fermarsi nel casotto
di caccia e visitare i suoi vicini cacciatori negli altri casotti
di caccia, mentre finora questo non era consentito. Era
assolutamente fuori luogo dare disposizioni, perché aumentava il
transito sulle strade interpoderali anziché diminuirlo.
Rispetto ad un ultimo tema, anche se non ha attinenza con il
calendario venatorio, informo che non più tardi di venerdì 17, a
Roma, nel corso della presentazione del secondo rapporto sulla
gestione della fauna in Italia, realizzato a cura di "Legambiente"
e "Arcicaccia", la Valle d'Aosta è stata premiata per l'impegno
concreto dimostrato nel costruire conoscenza, partecipazione e
competenza nella gestione del patrimonio faunistico. Sono stato
personalmente contattato per andare a Roma a ritirare il premio; ho
ritenuto non opportuno, data la situazione politica, allontanarmi
dalla Regione, ma ha partecipato il mio dirigente per ritirare tale
premio: questa è la dimostrazione di una serietà che ci
contraddistingue da anni.
Non è vero che la Regione è ostaggio della "lobby" dei
cacciatori, perché i risultati di questi anni di caccia di
selezione dimostrano che c'è un buon rapporto di collaborazione fra
i cacciatori, l'Istituto faunistico e le strutture dell'Assessorato
e i risultati ci stanno dando ragione. Vi sono ancora aspetti
problematici che riguardano il cervo, il cinghiale e anche le
ghiandaie che stanno falcidiando i frutteti della Regione. Rispetto
alle ghiandaie, l'Istituto faunistico ha dato parere contrario alla
nostra proposta, andrà bene alla Consigliera Squarzino, ma non va
bene a chi produce meli e frutteti, perché non riescono ad avere
una produzione sufficiente per il reddito, per cui la società non è
mai divisa in bianco e in nero, ma talvolta c'è anche il grigio;
cerchiamo di guardare, da una parte, gli aspetti economici e,
dall'altra, gli aspetti di applicazione della normativa.
Si può dire, in via definitiva, che è un buon calendario, i
risultati li vedremo a consuntivo; come tutti i calendari è
passibile di modificazione, a seconda dei risultati che
otterremo.
Président - La parole au Conseiller Curtaz.
Curtaz (Arc-VA) - Sono, a dire poco, insoddisfatto della
risposta dell'Assessore, perché è lacunosa, per certi versi è
pasticciata e soprattutto non adeguata alle problematiche
sollevate.
In punto illegittimità, prendo per buona la versione
dell'Assessore, che è anche onesta quando dice: "la cosa ci è
sfuggita dalla vista perché siamo andati in Giunta, c'era
all'ordine del giorno questa deliberazione, non ci siamo accorti
che non c'era il parere, l'abbiamo approvata, abbiamo commesso un
errore". Questa ricostruzione fino a quel punto è onesta, però lei,
Assessore, è persona intelligente e ha anche una laurea in
giurisprudenza... non mi può dire che la presenza di un funzionario
dell'istituto a una riunione equivale ad emissione del parere!
(interruzione dell'Assessore Vicquéry, fuori
microfono)
... ha anche detto che non avrebbe insistito in una sede
amministrativa su questa cosa. Non dico che ci si debba vergognare
a ripetere queste argomentazioni, ma un po' di pudore forse
dovrebbe sentirlo! Ovviamente la presenza del funzionario ad una
riunione è del tutto irrilevante.
Bisogna riconoscere che qui c'è stato un errore clamoroso. La
cosa che più ci preoccupa non è tanto il fatto in sé ... il
problema è sempre il solito, ogni tanto lo evidenziamo, soprattutto
da questi banchi, ma non viene risolto: è il problema dei
controlli, è il problema di come vengono stilate queste
deliberazioni. Continuo a dire che gran parte delle deliberazioni
predisposte dalla Giunta è piena di vizi di legittimità... poi, è
chiaro che non succede niente, i cittadini non si mettono tutti i
giorni ad impugnare deliberazioni di Giunta... però, un po' di
orgoglio amministrativo da parte di un Governo regionale
presupporrebbe una migliore qualità degli atti amministrativi! Il
problema del controllo e della qualità degli atti amministrativi
deve essere affrontato e noi - per l'ennesima volta -, poniamo al
centro dell'attenzione della Giunta tale problematica: questo non è
che un esempio, perché il calendario venatorio è a mio parere una
successione di illegittimità, quindi la difesa d'ufficio dell'atto
da parte dell'Assessore non è stata affatto convincente!
Sul merito del calendario, è impossibile nel poco tempo a
disposizione replicare alle osservazioni dell'Assessore. Rilevo
solamente che queste innovazioni, che di anno in anno vengono
approvate, vanno tutte in una sola direzione: avvantaggiare i
cacciatori! Ripeto, questo va in totale controtendenza con quanto
avviene nelle altre regioni e nel resto d'Europa, in cui si cerca
di mettere delle limitazioni al lavoro dei cacciatori.
Sulla questione delle strade interpoderali... questi signori,
che vanno a caccia, non si definiscono degli sportivi? Allora, se
sono degli sportivi, è possibile che debbano andare in auto fino
davanti... nulla impedisce che si vada con il fuoristrada a metà
costa, ci si fermi, si tiri giù il finestrino, si prenda il fucile
e si spari! Ma come no! L'importante è che non ci siano degli
ostacoli...
(proteste in aula)
... bisogna uscire dall'auto? No, non vengo a caccia...
Sul discorso dell'ora prima dell'alba e l'ora dopo il tramonto,
l'Assessore citava la legge nazionale... e allora? Se fino a ieri
avevamo una legislazione più restrittiva, credo che un motivo ci
fosse, invece anche questa è una innovazione che va ad incentivare
chi deve sparare. Allora, non raccontiamoci storie sul fatto del
buio che dà un termine naturale, è una incentivazione, perché chi è
a caccia ha più possibilità di cacciare e ha maggiori probabilità
di incontrare un animale davanti al suo fucile, soprattutto in
quelle ore, sappiamo che gli animali in genere sono più in basso
perché devono alimentarsi!
Il discorso del secondo in più o in meno... mi sembra
un'argomentazione priva di significato, perché anticipiamo o
ritardiamo di un'ora il problema del secondo in più o in meno. Se è
vero che è buio, allora bisogna riconoscere che questa normativa
può creare dei problemi di incolumità; come no? Se è consentito
sparare quando non si vede più, significa che ci sono dei problemi
di incolumità, questa è una normativa molto discutibile.
Per il futuro, sui suggerimenti dell'Istituto per la fauna
selvatica l'Assessore ha fatto una promessa vaga, dicendo che se ne
terrà conto; dà poi una sua opinione, seppure rispettabile, che è
in totale controtendenza con le indicazioni per una caccia sana -
come dovrebbe avvenire su tutto il territorio - ed è il
comprensorio unico, che piace molto ai cacciatori, ma stride con un
principio essenziale della caccia: il rapporto fra "cacciatore" e
"territorio". Dire: "noi vorremmo andare verso un comprensorio
unico" è il contrario di quello che dicono tutti gli esperti,
tant'è che l'Assessore ricorderà che nella scorsa legislatura si è
fatta una grossa discussione in quest'aula, perché il suggerimento
dei tecnici era quello di fare 8 o 9 comprensori per la Valle
d'Aosta, invece se ne fecero 3...
(interruzione dell'Assessore Vicquéry, fuori
microfono)
... non va bene, a nostro giudizio.
Prendiamo atto che rispetto a tale problematica si sta tirando
la corda; ho visto su qualche giornale che anche qualche cacciatore
è abbastanza critico nei confronti di queste novità, c'è qualcuno
che si sta rendendo conto che si sta tirando troppo la corda!
Chiediamo all'Assessore che, a partire dal prossimo piano
venatorio, ci sia una maggiore considerazione degli interessi della
collettività, perché gli animali non sono dei cacciatori e i
cacciatori - per quanto siano tanti - sono l'1% della popolazione,
ma quegli animali sono di proprietà anche del 99% di popolazione
che non ama andare a caccia! Allora teniamo conto delle esigenze di
tutti e i cacciatori cerchino di rispettare delle regole più
precise, perché il sistema che avete adottato negli ultimi anni è
unidirezionale e oggi la risposta dell'Assessore è andata, ancora
una volta, nel senso di estendere le possibilità di caccia!
Président - C'est sur ce point 25 que, pour ce soir, nous
terminons nos travaux.
La séance est levée.
---
La séance se termine à 19 heures 57.
