Classificazione
ISTRUZIONE PUBBLICA
Personale docente e non docente



Oggetto del Consiglio n. 4004 del 3 ottobre 2024 - Resoconto
OGGETTO N. 4004/XVI - Interpellanza: "Intendimenti circa la
riduzione delle differenze retributive degli insegnanti che non
hanno ricorso contro la Regione".
Marguerettaz (Presidente) -
Punto n. 34 all'ordine del
giorno. Per la presentazione, la parola alla collega Erika
Guichardaz.
Guichardaz E. (PCP) -
Già nello scorso Consiglio abbiamo
discusso della decisione del Giudice del lavoro relativa ai ricorsi
presentati da alcuni docenti valdostani, che, come ricordiamo, ha
condannato la Regione Valle d'Aosta al pagamento di 120 mila euro.
Nella risposta del Presidente all'interrogazione dello scorso
Consiglio ci è stato risposto che si dava corso al pagamento
rispetto a questa decisione del Giudice del lavoro. Quello che noi
vorremmo sapere è se è stata fatta una stima dei potenziali
insegnanti interessati sempre da questa tipologia di richiesta, dei
costi a carico dell'Amministrazione e se la Regione intende quindi
sanare, anche nel caso di chi non ha fatto ricorso in prima
battuta, rispetto alle differenze retributive che devono essere
date.
Presidente -
Per la risposta, la parola all'assessore
Jean-Pierre Guichardaz.
Guichardaz J. (FP-PD) -
La prima domanda è: "se è stata
fatta una stima dei potenziali insegnanti interessati e dei costi a
carico dell'Amministrazione". No, non si è ancora proceduto a una
stima dei potenziali insegnanti interessati e dei costi a carico
dell'Amministrazione per motivi vari e motivi anche di personale,
di priorità e di altro.
Le spiego poi anche sulla risposta 2 alcune questioni relative
al motivo per cui la Regione ha affrontato questi ricorsi. Lei
chiede se la Regione intende ristabilire equità e giustizia
retributiva, sanando anche le differenze retributive delle
insegnanti e degli insegnanti che non hanno ricorso contro
l'Amministrazione o se si aspetta un ricorso collettivo da parte
dei lavoratori. Intanto ci tengo a sottolineare che si tratta di
una criticità che accomuna la Regione al Ministero, in quanto le
disposizioni normative e contrattuali sono le stesse, come lei sa,
non abbiamo ancora il contratto regionalizzato, infatti anche il
Ministero ha in corso un numero elevatissimo di contenziosi, poi io
le rispondo sulla base ovviamente delle indicazioni, perché l'altro
giorno ha risposto il Presidente per il semplice fatto che il
Presidente sopraintende all'Avvocatura, all'ufficio che si occupa
dei contenziosi, eccetera, quindi, non essendo io né un avvocato,
né avendo quel tipo di competenze, le rispondo sulla base di quello
che mi hanno detto. In particolare, per quanto riguarda la maggior
parte delle cause, per differenze retributive, il tema è la
disapplicazione di norme nazionali ritenute dalla giurisprudenza
incompatibili con il diritto comunitario. Questa è una peculiarità,
mi dicono dagli uffici, di non poco conto, che caratterizza questi
contenziosi ed è una criticità che allo stato attuale... e questo,
le ripeto, proprio per evitare poi che venga assunta come una
decisione politica, ma è squisitamente tecnica... non consente una
soluzione immediata che non sia quella giudiziale.
Sulla questione più politica, le posso dire - e glielo aggiungo
io allora politicamente - che è intenzione comunque di
quest'Amministrazione aprire un canale di dialogo con i sindacati
al fine ovviamente di avviare un momento di confronto costruttivo e
trasparente con l'obiettivo, da una parte, di arrivare, si spera, a
una tregua dei ricorsi, perché poi, come al solito, è vero che
abbiamo bisogno di avere l'espressione giudiziale, però dall'altra
parte i ricorsi, come lei sa, sono energivori e non solo
energivori, quindi costano ed è nostro interesse, così come
peraltro abbiamo fatto con il bonus, laddove si riuscirà a trovare
un appiglio e una possibilità o normativa o tecnica, di arrivare a
interrompere questi ricorsi seriali che effettivamente poi alla
fine generano, come le dicevo, fatica e poi anche una serie di
polemiche, se vogliamo di tipo mediatico, che, secondo noi, al
momento, mettono anche un po' in cattiva luce l'Amministrazione
come se fossimo noi a non voler raggiungere la soluzione. Non c'è
quindi nessuno spirito da parte dell'Amministrazione regionale -
questo lo dico anche a nome del Presidente - di non arrivare a
delle soluzioni, ovviamente compatibilmente con ciò che ci consente
la legge e ciò che ci consentono anche gli aspetti
tecnico-amministrativi.
Presidente -
Per la replica, la parola alla collega Erika
Guichardaz.
Guichardaz E. (PCP) -
Quest'interpellanza era proprio per
evitare quello che lei ha detto, Assessore, perché sembra quasi che
adesso ci sia una corsa al ricorso, un po' stimolati anche da
alcuni sindacati, che, sulla scia del ricorso vinto, invitano i
propri iscritti a palesarsi; dall'altra parte, come giustamente ha
detto, sappiamo cosa vuol dire fare un ricorso, sia per chi lo fa,
sia per l'Amministrazione che comunque in qualche modo deve agire
di conseguenza. Sarebbe importante magari, nel momento in cui ci
sia più chiarezza, che in qualche modo venga diffusa questa
modalità, perché, come le dico, c'è stata proprio una rincorsa a
trovare le persone per far ricorso e credo che non sia l'obiettivo,
anche perché giustamente, se è stato dato ad alcuni, dovrà essere
dato a tutti, quindi spero che anche gli uffici possano in qualche
modo agevolare tutti gli insegnanti che in questo momento si stanno
mobilitando, quindi sicuramente un incontro con i sindacati
potrebbe essere utile e chiarificatore.
