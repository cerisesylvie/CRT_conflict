Classificazione
CONTROLLI AMMINISTRATIVI



Oggetto del Consiglio n. 131 del 2 dicembre 2020 - Resoconto
OGGETTO N. 131/XVI - Interpellanza: "Monitoraggio dei tempi
necessari per la conclusione dei procedimenti
amministrativi".
Bertin (Presidente) -
Punto n. 18 all'ordine del giorno.
Per l'illustrazione, ha chiesto la parola il vicepresidente
Sammaritani, ne ha facoltà.
Sammaritani (LEGA VDA) -
Questo è un tema abbastanza
conosciuto e dibattuto da tanto tempo, cioè quello della
semplificazione amministrativa e anche in questo caso si va un
pochino a mescolare con quello dello
smart working
, perché è
evidente che questa situazione pandemica ha ulteriormente
complicato a volte queste situazioni, lo vediamo probabilmente
anche da semplici cittadini tutti i giorni, basta andare in banca o
in qualsiasi ufficio pubblico.
Allora, alla luce delle molte segnalazioni che da parte di
cittadini abbiamo ricevuto, sia cittadini che svolgono attività
imprenditoriali e professionali di varia natura, sia altri che
magari vivono e operano in altri ambiti, i quali lamentano appunto
come le già complesse e farraginose procedure amministrative siano,
a seguito dell'emergenza Covid-19, ancora più lente che in
precedenza e preso atto del fatto che si tratta di procedure le più
disparate: dalla liquidazione di somme dovute dall'Amministrazione
regionale ai soggetti privati: per esempio, abbiamo avuto
segnalazioni su progetti relativi a bandi per le politiche
giovanili, saldi di contributi alle attività culturali, così come
il rilascio di concessioni edilizie da parte dei Comuni,
segnalazioni che sono pervenute da molti professionisti; osservato
che tali lentezze burocratiche, insopportabili foriere di gravi
danni economici per i cittadini già in tempi normali sono oggi in
tempi di crisi sanitaria, economica e sociale a maggior ragione
dannose e addirittura fatali per alcune attività imprenditoriali
che rischiano la loro stessa sopravvivenza; considerato che il tema
della semplificazione amministrativa, come già accennavo, è stato
ampiamente dibattuto in precedenza ma in via d'urgenza nella scorsa
andata di pandemia tanto che il legislatore statale emanava il
decreto semplificazione, decreto-legge n. 76/2020 poi convertito
nella legge n. 120/2020, allora i sottoscritti Consiglieri
regionali interpellano il Presidente della Regione per conoscere in
primo luogo: "se il Governo regionale sia a conoscenza dei più
gravi ritardi con i quali vengono attualmente smaltite le pratiche
amministrative sia a livello regionale che locale"; in secondo
luogo: "se siano in atto azioni da parte degli uffici regionali
competenti di monitoraggio dei tempi di smaltimento delle pratiche
amministrative nei vari settori della Pubblica Amministrazione; in
caso di risposta positiva, quali siano le risultanze di tale
monitoraggio; in caso di risposta negativa, se siano allo studio
delle azioni in tal senso".
Presidente -
Per la risposta, ha chiesto la parola il
Presidente della Regione, ne ha facoltà.
Lavevaz (UV) -
La semplificazione amministrativa è
sicuramente un tema importante e strategico nell'ambito
dell'attività della Pubblica Amministrazione in ragione del livello
di soddisfazione della comunità, dei cittadini e delle imprese nei
rapporti con l'Ente pubblico nella fruizione di previdenza e
servizi.
Nell'affrontare questo tema peraltro è opportuno lasciare da
parte la retorica per cercare di dare delle risposte concrete ai
problemi che possono presentarsi.
Nella prima domanda si chiede se il Governo regionale sia a
conoscenza dei più gravi ritardi con i quali vengono attualmente
smaltite le pratiche amministrative sia a livello regionale che
locale. Il Governo regionale non ha di tutta evidenza notizie
relative ai provvedimenti amministrativi degli Enti locali in
quanto non di sua competenza. Per i procedimenti amministrativi di
competenza delle strutture regionali invece, se facciamo
riferimento all'attuale periodo di emergenza, l'interpellanza
ricorda giustamente la normativa d'urgenza disposta dal
decreto-legge n. 76/2020 finalizzata a incrementare la
digitalizzazione amministrativa, a diffondere il servizio in rete e
snellire gli adempimenti a carico dei cittadini. Sulla scorta di
questa normativa, anche la Valle d'Aosta ha posto particolare
attenzione ad alleggerire le procedure amministrative preordinate
all'erogazione dei contributi connessi all'emergenza previsti in
particolare dalle leggi n. 5 e n. 8 del 2020. Vanno in questa
direzione, come noto: la creazione di una piattaforma telematica
dedicata alla gestione delle istanze ed erogazione delle
provvidenze; l'implementazione di una sezione nel sito
istituzionale dedicata alle misure con tutte le informazioni utili
distinte sulla base della tipologia di aiuto per accompagnare il
cittadino nell'individuazione delle provvidenze fruibili in base
alla propria situazione familiare, economica e/o professionale;
ancora la costituzione di una struttura regionale temporanea
dedicata con il compito di accelerare e uniformare le procedure e i
tempi di liquidazione dei benefici economici con specifico
riferimento alla legge n. 5/2020; ancora la dotazione di risorse
umane a supporto della struttura competente in materia di attività
produttive e cooperazione per l'erogazione dei principali
contributi concessi ai sensi della legge n. 8; la previsione
dell'autocertificazione da parte dei beneficiari dei requisiti
soggettivi o oggettivi previsti per l'accesso alle misure di aiuto
e la conseguente verifica sulla veridicità dei dati autodichiarati
condotta anche a campione dalle strutture competenti; ancora per il
settore urbanistico l'articolo 78 della legge n. 8/2020 ha
introdotto misure di semplificazione relative all'adattamento
edilizio di attività ricettive, commerciali e artigianali che hanno
permesso di intervenire con edilizia libera o con semplice
comunicazione di inizio lavori per opere che precedentemente
richiedevano un iter autorizzativo più complesso. Tutto ciò ha
consentito la presentazione delle domande senza doversi recare
fisicamente presso gli uffici con economia di tempo e maggiore
tutela verso il rischio di contagio, anche grazie al supporto di un
efficiente servizio telefonico di
call center
apprezzato
dagli utenti.
Certamente alcune complessità procedurali sono rimaste ma si
tratta di aspetti che i cittadini non conoscono e che sono svolti
dagli uffici senza oneri amministrativi per i beneficiari: per
esempio, l'articolo 52 della legge n. 234/2012 impone la
registrazione degli aiuti nel Registro nazionale degli aiuti di
Stato prima della loro concessione, pena l'inefficacia del
provvedimento. Bisogna quindi procedere obbligatoriamente a questa
registrazione a cui consegue il rilascio di un codice che deve
essere indicato nell'atto di concessione. La stessa cosa avviene
nel settore della produzione primaria attraverso il registro SIAN
(Sistema Informativo Agricolo Nazionale). Si tratta dunque di
passaggi obbligatori che influiscono inevitabilmente sulle
tempistiche di trattazione delle domande.
Ad ogni modo, per rispondere alle altre domande poste
dall'interpellanza, cioè "se siano in atto azioni da parte di
uffici regionali competenti di monitoraggio nei tempi di
smaltimento delle pratiche amministrative e, in caso di risposta
positiva, quali siano le risultanze di tale monitoraggio", per
quanto a nostra conoscenza, gli uffici non hanno rilevato
particolari criticità in ordine alla durata dell'iter di erogazione
dei contributi, che è stata coerente con i tempi fisiologicamente
necessari per l'espletamento di analoghe procedure, comunque
costituite da diverse fasi e da adempimenti
amministrativo-contabili piuttosto complessi e non suscettibili di
ulteriori pressioni.
Guardando oltre a questo periodo emergenziale, invece va
ricordato che il monitoraggio sui tempi dei procedimenti è
un'attività strutturale prevista all'interno del piano triennale
anticorruzione in quanto misura di prevenzione del rischio
corruttivo. Il monitoraggio è costantemente effettuato dalle
strutture dirigenziali in quanto misura organizzativa per
migliorare la qualità dei servizi erogati, individuare eventuali
disfunzioni e porre i necessari correttivi laddove la definizione
della pratica subisca rallentamenti.
In secondo luogo nei primi mesi del 2021 l'Amministrazione
regionale sarà fortemente impegnata nelle attività necessarie per
l'accesso ai servizi
on line
attraverso i sistemi di
identificazione digitale SPID e carta d'identità elettronica, che
rappresenta un passo importante per la semplificazione e
l'innovazione digitale nei rapporti con i cittadini e le imprese,
oltre che nell'avvio dei progetti di trasformazione digitale per
rendere disponibili i servizi on line su apposite
app
e a
completare l'integrazione della piattaforma pagoPA nei sistemi di
incasso in uso.
Infine credo sia importante ricordare un aspetto: i procedimenti
amministrativi sono disciplinati in via generale da una normativa
specifica, ovvero in Valle d'Aosta la legge regionale 6 agosto
2007, n. 19, poi modificata nel corso degli anni recante: "Nuove
disposizioni in materia di procedimenti amministrativi e di diritto
di accesso ai documenti amministrativi". La legge disciplina vari
aspetti a cui deve attenersi l'operatore dell'Amministrazione
regionale e, in particolare, la conclusione dei procedimenti, la
decorrenza e la sospensione dei termini, nonché da ultimo la
responsabilità per mancata o tardata adozione dei provvedimenti
amministrativi. Chiunque, cittadino o impresa, che non ottenga nei
tempi previsti il provvedimento che fa seguito a una sua istanza ha
quindi il diritto e il modo di chiederne conto, di ottenere il
provvedimento conclusivo nel procedimento anche considerando che la
mancata o tardiva adozione del provvedimento stesso è un elemento
di valutazione della
performance
individuale e di
responsabilità disciplinare amministrativo contabile del
responsabile del procedimento.
Pertanto sarebbe opportuno e più produttivo, oltre che
rispondente alla legge, che chiunque non riceva nei tempi previsti
un contributo, una licenza o qualsiasi altro provvedimento
amministrativo segua i rimedi previsti dalla legge stessa invece di
rivolgersi agli amici o agli amici degli amici, anche per
consentire all'apparato amministrativo di conoscere e risolvere i
fattori di criticità.
Presidente -
Per la replica, ha chiesto la parola il
vicepresidente del consiglio Sammaritani, ne ha facoltà.
Sammaritani (LEGA VDA) -
Ringrazio il Presidente della
Regione per la risposta. So che ci sono delle procedure all'interno
dell'amministrazione: ad esempio, piano anticorruzione, che
prevedono tutte le procedure per il monitoraggio e la valutazione
dei procedimenti amministrativi. Questo, purtroppo, qualche volta è
addirittura un orpello in più, nel senso che costituisce a sua
volta un problema amministrativo di gestione dei procedimenti.
Per quanto riguarda le norme emergenziali, chiamiamole così, che
abbiamo elaborato a inizio anno, le leggi n. 5 e n. 8, n effetti ci
eravamo posti questo problema e giustamente il Presidente ha
richiamato anche l'articolo 78 in ambito di concessioni, che aveva
fatto una piccola apertura proprio in questa direzione, cioè quella
di semplificare il più possibile le procedure. Credo che questo
spirito, questo intento debba essere diffuso e ampliato per tutte
le procedure amministrative, già quelle in passato, adesso
dimentichiamoci per un attimo per fortuna, magari anche per
rasserenarci un pochino dell'emergenza pandemica e cerchiamo di
andare in quella direzione in tutti i settori, perché è vero che le
lamentele che abbiamo sentito non sono probabilmente così elemento
tale da poter costituire statistica, però sicuramente hanno un
fondo di verità come spesso accade e spesso Radio Scarpa trasmette
notizie corrette. È probabile quindi che il fatto che le procedure
amministrative ulteriormente appesantite dalla presenza di questa
emergenza sanitaria ed economica... probabilmente abbiano inciso
anche un pochino sulle altre procedure, quelle classiche.
Direi quindi che la direzione nella quale andare è sicuramente
quella di monitorare sempre strettamente i tempi delle procedure
amministrative e cercare di andare, anche a volte con piccoli
accorgimenti, con piccole semplificazioni... basta poco molto
spesso in un procedimento amministrativo, che è composto da tanti
atti che vanno a comporre l'insieme dell'iter amministrativo che
parte dall'inizio e arriva fino alla sua conclusione, a volte anche
piccole modifiche, piccoli accorgimenti possono servire a rendere
un pochino più facile sia la vita dei cittadini ma anche, tutto
sommato, di coloro che lavorano all'interno dell'Amministrazione
stessa, che magari hanno la possibilità di essere liberati da
qualche adempimento e far sì così che anche il loro lavoro sia più
veloce con reciproca soddisfazione.
