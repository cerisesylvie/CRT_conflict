Classificazione
AMBIENTE
FORESTE E TERRITORI MONTANI
Tutela del patrimonio boschivo



Oggetto del Consiglio n. 1252 del 9 febbraio 2022 - Resoconto
OGGETTO N. 1252/XVI - Interpellanza: "Strumenti per
l'attuazione di misure efficaci per il contrasto alla
colonizzazione di processionaria sul territorio regionale".
Bertin (Presidente) -
Punto n. 28 all'ordine del giorno.
Consigliere
segretario Distort per l'illustrazione, ne ha
facoltà.
Distort (LEGA VDA) -
Risparmio all'aula la trattazione
scientifica sulla processionaria, sulle sue caratteristiche, sul
suo comportamento, sui danni che provoca e sulle varie tecniche di
contrasto alla diffusione del parassita, ma a questo ritengo
abbiano già pensato gli uffici nella risposta che mi darà
l'Assessore competente. Il tenore invece di quest'interpellanza è
più politico, nel senso che l'approccio che voglio dare in questa
presentazione è di visione politica ed è questa la risposta che
interessa a me e ai valdostani, vale a dire: quale posizione
occupa, tra le priorità dell'attuale Governo, la gestione di un
tema pur specifico come la lotta alla processionaria? Ma chissà
perché proprio la processionaria?!
Parto da una riflessione logica. Possiamo dare per condiviso che
il principale motore dell'economia della Valle d'Aosta sia il
turismo. Per inciso, non ho sbagliato interpellanza, ma è proprio
questo il procedimento logico che voglio dare per esprimere il
quesito sulla visione di questo Governo. Possiamo dare per
condiviso anche che l'offerta turistica si basa a grandi linee su
qualità e quantità del servizio ricettivo, attrattività dei beni
culturali e delle attività culturali e territoriali in genere,
attrattività delle bellezze paesaggistiche ambientali, salubrità
dei territori di bassa, media e alta montagna.
Se condividiamo questo discorso e questi principi, allora
capiamo quanto sia importante che i nostri boschi siano attraenti
allo sguardo, all'esplorazione, alla fruizione, all'escursionismo.
Ma la visione di tutti quei nidi di processionarie che hanno
infestato buona parte dei nostri boschi non genera né bellezza, né
invito all'accesso a un paesaggio naturale, che proprio perché
naturale ce lo siamo trovati come un dono sul quale costruire un
elemento cardine della nostra offerta turistica. Ed è proprio
questo il punto: con la stessa misura con la quale voi, Governo
regionale, prestate attenzione a questo singolo problema,
dimostrate la capacità di attenzione e di visione dell'intero
territorio e delle sue doti economiche, culturali e naturali.
Con questo spirito interpelliamo il Governo regionale per sapere
e per conoscere quale sia oggi la situazione di diffusione del
parassita sul territorio regionale, per quali motivi la presenza di
processionaria ai danni delle specie arboree da essa predilette sia
tutt'oggi così diffusa, malgrado le misure che si sarebbero dovute
adottare per effettuarne il corretto contrasto, quali siano le
intenzioni attuali relative alla messa in atto di misure di
contrasto alla colonizzazione di processionaria sul territorio,
quali siano i dettagli e relativo piano di contrasto e quali siano
i rispettivi tempi e gli strumenti di attuazione. Ascolto con
attenzione la risposta.
Presidente -
Risponde l'assessore Sapinet.
Sapinet (UV) -
Grazie collega Distort. Ritorniamo su
questa questione che abbiamo già affrontato l'anno scorso e sulla
quale stiamo continuando gli interventi e il lavoro. Come negli
anni precedenti, per rispondere al primo quesito, a oggi qual è la
situazione e diffusione del parassita sul territorio regionale (poi
le darò una copia visto che abbiamo alcuni dati, così le
semplificherò anche poi l'analisi), nel mese di maggio è stato
realizzato dal Corpo forestale il monitoraggio della defogliazione
sulle formazioni boschive di pino nero e pino silvestre causato
dall'insetto. Tale attività viene effettuata di norma nel periodo,
aprile-maggio, perché si conclude quella che è la fase di
alimentazione delle larve, quindi è completamente apprezzabile
l'eventuale danno provocato dalla processionaria.
Dai dati elaborati relativi al 2021, confrontati con il periodo
precedente, al fine appunto di comprendere l'andamento e
l'evoluzione del fenomeno, emerge che negli ultimi tre anni la
superficie interessata dei danni continua a essere costante, pari a
circa 5 mila ettari, facendo riferimento all'intero territorio
regionale. Occorre però osservare che solo su 180 ettari, vale a
dire a circa il 3,5 percento della superficie totale del parassita,
si rilevano danni con intensità forte, mentre sui restanti 4800
ettari i danni sono di modesta entità.
Le maggiori defogliazioni, come peraltro già segnalato negli
anni precedenti, lo sappiamo bene sia io che lei che viviamo
proprio in quelle zone, sono nelle pinete collinari esposte a sud o
a sud-ovest, nello specifico nei Comuni di Aosta, Sarre,
Saint-Pierre, Quart. Nello scorso periodo, quindi giugno-agosto,
c'è stato il posizionamento di duecentosettanta trappole collocate
nei popolamenti forestali più interessati dai fenomeni di
defogliazione e quest'azione ha consentito di catturare circa
cinquantamila individui. Il dato è in linea con quello del 2020,
dove erano state sessantamila mila le catture, ma è più che
dimezzato rispetto al periodo 2016-2018 dove si registravano
catture pari a circa centocinquantamila individui. Per quanto
riguarda i nidi di foresta, quindi un numero medio di nidi per
pianta, i dati registrati indicano che il numero è nettamente
inferiore al periodo 2015-2017, quando abbiamo avuto un picco di
questo fenomeno, sebbene in leggero aumento rispetto agli ultimi
due anni; questo va detto e probabilmente lo percepiamo anche
visivamente.
Complessivamente, valutando l'estensione degli attacchi e la
loro entità, il numero degli insetti catturati e il numero dei nidi
osservati, il fenomeno è sostanzialmente simile e costante rispetto
al triennio precedente. Tuttavia localmente sono osservate aree
puntuali con maggiore intensità di danno.
Il secondo quesito: "Per quali motivi la presenza di
processionaria ai danni delle specie arboree da esse predilette sia
tutt'oggi così diffusa, malgrado le misure che si sarebbero dovute
adottare per effettuarne il corretto contrasto". Occorre
innanzitutto evidenziare che la processionaria del pino è un
insetto endemico dei nostri boschi, da sempre presente sul
territorio regionale, che non costituisce un problema e una
minaccia per la sopravvivenza dei popolamenti forestali. In
effetti, le piante defogliate, nel corso della successiva stagione
vegetativa, sono in grado di ricostruire naturalmente la propria
chioma.
La problematica processionaria è da ricondurre prevalentemente a
questioni - oltre l'aspetto turistico - di natura sanitaria. Come è
noto, i peli orticanti dell'insetto, qualora in contatto con le
mucose di persone o di animali, possono creare allergie,
irritazioni e vari tipi di problema. I dati sopra richiamati hanno
messo in evidenza che la diffusione e la gravità degli attacchi,
rispetto agli anni 2015-2017, quando si partì con l'adozione del
progetto di lotta alla processionaria del pino approvato con una
delibera n. 1015 del 29 luglio 2016, periodo nel quale
effettivamente si osservarono problematiche di defogliazione molto
importanti e preoccupanti, sono in questo periodo in realtà
piuttosto contenuti e al momento non allarmanti; questo è quanto ci
dicono dall'analisi tecnica.
In base alle risultanze del monitoraggio effettuato e
nell'ambito delle misure del contrasto, nel mese di settembre 2021
è stata effettuata la lotta microbiologica mediante l'aspersione
del
bacillus thuringiensis
lungo strade asfaltate, lungo
strade poderali maggiormente interessate dalla presenza di nidi
estivi con lo scopo appunto di ridurre il numero delle larve.
Nell'ambito del progetto Interreg MONGEFITOFOR è stata inoltre
eseguita una lotta endoterapica su centoventi piante presenti in
parchi e giardini pubblici e la lotta a confusione sessuale in un
sito ubicato nel comune di Morgex particolarmente colpito, anche in
questo caso per ridurre il numero degli insetti in forma
larvale.
In attuazione a quanto contenuto nel piano degli interventi, ai
sensi delle leggi regionali 44 del 1989 e 67 del 1992 per il
triennio 2021-2023, e a completamento del richiamato piano di lotta
alla processionaria conclusosi formalmente nel 2020, sono stati
realizzati e sono tutt'ora in corso interventi selvicolturali in
alcune località del comune di Aosta e del comune di Saint-Pierre.
Tale attività è concentrata soprattutto nelle aree di confine con
aree agricole o lungo alcuni tratti di rete sentieristica, hanno
appunto lo scopo di favorire l'insediamento e lo sviluppo di altre
specie forestali non attaccate dal parassita.
Nell'autunno del 2021, oltre alle aree forestali, sono state
monitorate tutte le aree urbane, attività che ha consentito di
individuare la presenza di 462 nidi, che sono in fase di rimozione
da parte della competente struttura del Dipartimento risorse
naturali che si sta occupando della raccolta meccanica. Nelle aree
forestali maggiormente frequentate dalla cittadinanza è in corso la
lotta balistica, effettuata da agenti del Corpo forestale della
Valle d'Aosta, volta a eliminare i nidi non raccoglibili da
terra.
Terzo quesito: "Quali siano le intenzioni relative alla messa in
atto di contrasto alla colonizzazione processionaria sul territorio
e quale sia nel dettaglio il relativo piano di contrasto, quali
siano i tempi e lo strumento di attuazione". Rappresentando
un'attività storica dei servizi forestali, mai interrotta anche per
l'anno 2022, il monitoraggio e la lotta alla processionaria
proseguiranno in continuità con quanto già previsto nel Piano di
lotta e nel Piano degli interventi sopra richiamati, con un
monitoraggio continuo e costante in modo da avere sempre sotto
controllo gli effetti di questa lotta. La tipologia di intervento,
tempi e strumenti, proseguiranno come previsto ed eventualmente
implementati laddove le risultanze del monitoraggio dovessero
rilevare una recrudescenza del fenomeno.
Oltre alla continuità di quest'azione, va detto e va ricordato
anche l'impegno nello sviluppo di quella che è l'attenzione ai
nostri boschi, alla cosiddetta filiera legno, iniziata con alcune
azioni durante il 2021, di lavoro congiunto tra Strutture regionali
e imprese del territorio, un lavoro che sta proseguendo con il
riavvio di alcuni corsi di formazione e con la volontà di creare
anche delle opportunità per le nostre imprese del settore.
Presidente -
Per la replica consigliere Distort.
Distort (LEGA VDA) -
Grazie assessore, esiste un sano
pressing
che serve a dare il meglio di sé. Questa è l'azione
che stiamo svolgendo, l'azione che è stata svolta già a suo tempo
nella precedente legislatura del collega Manfrin, poi come ha
citato lei l'anno scorso dal collega Lavy, ora tocca a me. Questo
pressing serve proprio perché è estremamente importante che ci sia
questa presa di consapevolezza e questa presa di posizione e
vengano messe in atto tutte le risorse possibili.
Io ho più anni di lei, Assessore, e ho vissuto nel comune di
Sarre praticamente quasi dalla nascita, come immagino lei abbia
vissuto nel Comune di Saint-Nicolas, quindi noi ci troviamo in zone
particolarmente esposte e soggette alla presenza di processionaria.
Però io non ho memoria di un'invasione così sensibile e così
diffusa di questo parassita, per cui c'è qualcosa che a un certo
punto è andato storto e c'è qualcosa che deve essere raddrizzato.
Visto che parliamo di essenze arboree, penso che sia più che mai
pertinente quel passaggio evangelico che dice: "Ogni albero si
riconosce dai suoi frutti. Non si raccolgono fichi dalle spine e
non si vendemmia uva da un rovo": sono le azioni ed è il risultato
delle azioni che giudica chi siamo e come operiamo, così succede da
sempre. Ed è dai vostri frutti che si riconosce la vostra capacità
di Governo. La processionaria non è l'effetto, come abbiamo detto e
come ha detto anche lei, di una mutazione genetica recente, di un
fatto recente, è presente da sempre nei manuali di zoologia. Però
c'è qualcosa che ha dimostrato una cattiva gestione del problema, o
comunque una gestione non appropriata, che a quanto pare continua a
perdurare ai danni della popolazione, della fauna, delle risorse
forestali, del paesaggio, dell'attrattività dei nostri boschi e in
ultima analisi della competitività della nostra offerta
paesaggistica e turistica.
Lo prenda come monito, sono tanti i temi che vanno trattati,
purtroppo voi siete al Governo. Questo "purtroppo" leggetelo come
volete, però siete al Governo e siete voi che dovete gestire questi
problemi. Lascio a voi trarre le conclusioni, forse è il caso che
si cambi registro.
