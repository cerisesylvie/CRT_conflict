Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2731 del 1° aprile 1987 - Resoconto
OGGETTO N. 2731/VIII - CRITERI DI EFFETTUAZIONE DEI PRELIEVI
E DELLE ANALISI DI LABORATORIO A SCOPO TERAPEUTICO.
(Interrogazione).
PRESIDENTE:
Do lettura dell'interrogazione in oggetto
presentata dal Consigliere Sandri:
INTERROGAZIONE
RICORDATO che permangono notevoli disagi per i cittadini che
necessitino di esami di laboratorio, specie per coloro che
usufruiscono del punto di prelievo presso l'ospedale di
Aosta;
RICORDATO inoltre che i tempi di consegna dei risultati è in
genere piuttosto lungo e la precisione delle diagnosi e la
tempestività delle terapie possono risultare ridotte da tali
ritardi;
CONSIDERATA l'importanza di un servizio di prelievo
domiciliare per le persone ammalate, anziane o inabili;
INTERROGA
l'Assessore alla Sanità ed Assistenza Sociale per
conoscere:
- in quali presidi e con quali orari si effettuano i prelievi
di sangue per analisi di laboratorio;
- in quali distretti e con quanto personale si effettuano i
prelievi a domicilio;
- quali siano i tempi di consegna dei risultati dei
principali esami di routine;
- se esistano delle procedure per la consegna al medico
curante di risultati di analisi che rivestano caratteristiche di
urgenza.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Premetto che i disagi ai quali fa
riferimento l'interrogazione, derivano soprattutto dalla già nota
angustia dei locali delle sale d'attesa. A questa difficoltà si è
già cercato di porre rimedio con il nuovo centro prelievi, il cui
progetto è già stato appaltato oppure lo sarà tra breve. Un'altra
circostanza che concorre a creare disagio è la mancanza di
prenotazioni e pertanto i prelievi vengono fatti a tutti coloro che
si presentano. L'unica soluzione, al momento, sarebbe l'obbligo
della prenotazione; però, per garantire un servizio immediato, non
riteniamo opportuno imporre un simile obbligo.
L'interrogazione chiede poi "in quali presidi e con quali orari
si effettuano i prelievi di sangue per analisi di laboratorio".
Tutti i prelievi vengono effettuati dalle 7,30 sino alle 9,30 del
mattino. I centri di prelievo sono situati a Morgex e Pré-St.
Didier per l'alta Valle, dove vengono effettuati una volta alla
settimana; a St. Pierre, dove vengono effettuati una o due volte
alla settimana da personale infermieristico volontario; anche a Nus
i prelievi vengono effettuati una o due volte alla settimana dal
personale infermieristico addetto al consultorio; a Châtillon,
Verrès e Donnas, vengono effettuati tre volte alla settimana da
personale medico e così dicasi per St. Vincent dove, però, vengono
effettuati tutti i giorni. Per i prelievi effettuati sul territorio
non c'è l'obbligo della prenotazione, ma la persona interessata
deve chiedere in quali giorni vengono effettuati i prelievi.
I tempi delle risposte, oggetto della terza domanda
dell'interrogazione sono limitati a tre o quattro giorni per gli
esami di routine, ma si prevede di ridurli ulteriormente ad uno o
al massimo a due giorni; mentre i tempi per gli esami urgenti o per
i pazienti in terapia sono ridotti ad uno o due giorni. I risultati
degli esami specialistici vengono consegnati nel giro di 15 giorni,
mentre quelli sugli ormoni vengono consegnati entro un periodo
massimo di 20 giorni.
Alla quarta domanda che chiede "se esistano delle procedure per
la consegna al medico curante di risultati di analisi che rivestano
caratteristiche di urgenza", posso rispondere ricordando che i
responsabili del laboratorio hanno fatto sapere che il personale
laureato è sempre a disposizione per fornire con tempestività, a
volte anche per telefono, i dati richiesti dal medico curante.
Nel merito dei prelievi che vengono fatti a domicilio posso dire
che ad Aosta ci sono due infermiere dei consultori che fanno i
prelievi su richiesta o segnalazione dei medici o dei pazienti. A
St. Pierre tali prelievi vengono effettuati da infermiere
professionali volontarie. Nel resto del territorio regionale i
prelievi vengono effettuati dal medico curante nei casi in cui il
paziente non possa recarsi al centro prelievi.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Quest'ultima parte delle risposte
dell'Assessore mi sembra la più interessante, perché ci erano stati
segnalati dei disagi da parte di persone che per motivi di salute
non potevano muoversi da casa. Il fatto, quindi, che in diversi
distretti ci sia la possibilità di fare prelievi a domicilio è
estremamente importante. Chiedo però che, specie nel distretto di
Aosta, si aumenti il personale addetto e si pubblicizzi di più
questa iniziativa, perché molte persone non sanno che esistono
delle infermiere che possono fare questo tipo di intervento.
Mi sembra che la situazione dei presidi sparsi sul territorio
sia sufficiente e abbastanza articolata. Invece non mi sembra che
la situazione di Aosta sia in fase di risoluzione. Nessuno vuole
imporre l'obbligo delle prenotazioni, ma nel contempo è impossibile
pensare che un unico centro di prelievo possa funzionare
efficacemente, quando su di esso gravitano 50.000 o 60.000 persone.
Ciò è contro ogni logica e ne è diretta testimonianza il fatto che
questi problemi sono sorti proprio in coincidenza con la chiusura
del centro di prelievi, relativo ad indagini diagnostiche generali,
che era situato presso l'Istituto di Igiene e Profilassi.
Se l'Assessorato intende realmente risolvere questo problema in
collaborazione con l'U.S.L. dovrebbe prevedere un maggior numero di
punti di prelievo sparsi sul territorio sia del Comune Aosta, sia
dei Comuni adiacenti. Infatti, solo distribuendo i prelievi in
quattro o cinque punti sarà possibile evitare le code che tutti i
giorni si verificano ad Aosta, perché anche locali più spaziosi non
potranno smaltire rapidamente una coda di 200 o 250 persone.
Non riesco a capire perché, in prossimità dei presidi
consultoriali sparsi sul territorio, non si possano istituire dei
centri di prelievo che, tra l'altro, eviterebbero una eccessiva
concentrazione nella zona dell'Ospedale che anche priva di
parcheggi. Per queste ragioni io credo che il servizio di prelievo
domiciliare potrebbe essere considerato anche in un'ottica di tipo
territoriale e non più di tipo ospedaliero.
Per quanto riguarda la restituzione degli esiti degli esami,
posso dire che un'attesa di tre o quattro giorni può rientrare
nella norma, anche se ogni tanto ci sono delle cadute che, come mi
è stato detto, allungano tali termini ad una settimana. Ciò non è
molto grave, anche perché, quando è effettivamente necessario ed
urgente è possibile accelerare il tutto ottenendo risposte
immediate anche per mezzo del telefono; mentre nei normali esami di
controllo non è importante avere una risposta un giorno prima od un
giorno dopo.
Mi ritengo abbastanza soddisfatto delle risposte che mi sono
state date, tranne che per quelle relative ai prelievi effettuati
nella città di Aosta.
