Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2368 del 10 luglio 1991 - Resoconto
OGGETTO N. 2368/IX Rendiconto sull'attività del Comitato
promotore della candidatura olimpica per il 1991
(Interpellanza)
.Errore. L'origine riferimento non è stata
trovata.
Presidente
Do lettura dell'interpellanza presentata
dal Consigliere Riccarand ed iscritta al punto 19 dell'ordine del
giorno.
Interpellanza Ricordato che la legge regionale di
finanziamento della candidatura olimpica di Aosta prevedeva una
relazione trimestrale dell'Assessore al Turismo, Urbanistica e Beni
Culturali in merito alle iniziative intraprese e alle spese
effettuate;
Sottolineata la necessità di un rendiconto conclusivo
sull'applicazione della legge nonché la necessità di avere
chiarimenti in merito allo scioglimento del Comitato promotore
della candidatura olimpica per il 1998;
il sottoscritto Consigliere regionale del Gruppo Verde
Alternativo
interpella
l'Assessore regionale al Turismo, Urbanistica e Beni Culturali
per sapere:
1) a quanto ammonta la spesa complessiva impegnata dalla Regione
per la candidatura olimpica della Città di Aosta, e qual è finora
la somma realmente liquidata; si chiede, inoltre, di conoscere
l'ammontare e la provenienza dei fondi, non derivanti dal Bilancio
della Regione, utilizzati dal Comitato;
2) se si è provveduto a sciogliere il "Comitato promotore della
candidatura olimpica di Aosta", con quale atto e in che data;
3) in che modo la Giunta intende utilizzare i locali e le
attrezzature di proprietà della Regione che finora sono stati
assegnati in uso al Comitato olimpico;
4) quando intende presentare alle competenti Commissioni
consiliari un rendiconto completo sull'attività del Comitato e
sulle deliberazioni assunte dalla Giunta relativamente a tale
candidatura.
PresidenteHa chiesto la parola il Consigliere Riccarand; ne ha
facoltà.
Riccarand (VA)
Questa interpellanza è stata presentata
perché siamo in attesa di risposte sulla questione olimpica, siamo
infatti in attesa di un bilancio che ci deve essere presentato
dall'Assessore competente, come prevede la legge, e ci sono ancora
dei punti irrisolti, che speriamo siano in parte chiariti dalla
risposta all'interpellanza ed in parte dalla relazione che
l'Assessore deve fare alle Commissioni competenti, sempre secondo
quanto previsto dalla legge.
Con questa interpellanza ritorniamo su alcuni punti che non sono
chiari.
Vorremmo sapere esattamente a quanto ammonta la spesa
complessiva impegnata dalla Regione per la candidatura olimpica e
qual è, allo stato attuale, la somma realmente liquidata. Questo
per quanto riguarda le spese sostenute direttamente dalla
Regione.
Per quanto riguarda invece le attività del Comitato, è stato più
volte detto che esso ha avuto finanziamenti privati, cioè fondi
privati, di cui però non sono mai state chiarite né l'entità né la
provenienza, per cui noi vorremmo sapere quali sono, a quanto
ammontano, da dove provengono e come sono stati utilizzati.
Il Comitato promotore ha esaurito le sue funzioni con la
decisione di Birmingham del 15 giugno 1991 e quindi occorre
provvedere ad un suo scioglimento formale, così come si è già
provveduto a sciogliere in modo formale il precedente Comitato, che
era stato costituito nel mese di luglio, con un atto davanti al
notaio Chanoux. Ecco, vorremmo sapere se questo atto è già stato
fatto, in che data e se è già stato regolarizzato lo scioglimento
del Comitato.
Di conseguenza vorremmo sapere come la Giunta intende utilizzare
i locali e le attrezzature che la Regione aveva messo a
disposizione del Comitato olimpico e che quindi adesso devono avere
una destinazione diversa.
Infine vorremmo sapere quando l'Assessore al Turismo intenderà
presentare una relazione conclusiva nelle Commissioni consiliari
competenti sull'attività del Comitato e sulle deliberazioni assunte
dalla Giunta, come è previsto dalla legge di finanziamento del
Comitato olimpico.
Presidente Ha chiesto la parola l'Assessore al Turismo,
Urbanistica e Beni Culturali, Pascale; ne ha facoltà.
Pascale (PSI) La spesa complessivamente impegnata dalla Regione,
come avevo già detto in occasione del dibattito sulle Olimpiadi,
comprensiva anche delle delibere precedenti la legge n. 68 sulle
Olimpiadi, è stata di lire 4.638.242.735. Su tale somma a tutt'oggi
sono state liquidate lire 2.577.661.864. Posso poi dare al
Consigliere Riccarand l'elenco completo delle delibere relative ai
vari capitoli, con gli impegni ed alcuni consuntivi, perché ce ne
sono solo alcuni, dai quali si può anche vedere che molto spesso il
consuntivo è stato inferiore all'impegno deliberato.
Ci sono molte pendenze in corso, tant'è che stiamo ancora
aspettando molte fatture, anche da Birmingham, che non sono ancora
arrivate, per cui non siamo in grado di dare il consuntivo di tutta
la spesa a favore della promozione olimpica.
Per quanto riguarda i fondi privati, occorre rilevare che non
sono stati gestiti dalla Giunta regionale, ma direttamente dal
Comitato. Io so che il Presidente ed i membri del Comitato sono
disponibili a relazionare nella Commissione competente, quando
saranno chiamati, sull'entità dei fondi e sul loro utilizzo.
Non sta alla Giunta regionale sciogliere il Comitato promotore,
che è un'associazione privata. Sta semmai ai membri del Comitato
recarsi dal notaio e sciogliere l'associazione. Mi risulta comunque
che questo Comitato sarà sciolto nel giro di un mese o un mese e
mezzo, non appena saranno state definite tutte le pendenze in atto
o almeno questa è volontà che io ho percepito.
La Giunta sta già discutendo sulla destinazione da dare ai
locali che sono affidati in gestione ancora per qualche giorno al
Comitato promotore.
Non ho alcuna difficoltà a presentarmi alle competenti
Commissioni consiliari; però, se il rapporto che devo presentare
deve riguardare la somma a consuntivo della spesa per la promozione
olimpica, penso che sarebbe opportuno fare questo incontro a
settembre, quando il quadro dei consuntivi sarà effettivamente
completo. Se le Commissioni ritengono comunque di avere una prima
discussione, presenterò in Commissione quello che ho oggi, cioè
l'elenco delle delibere assunte fino al 15 giugno, con gli importi
impegnati e con quelli a consuntivo che sono attualmente
disponibili presso gli uffici.
Ripeto comunque che posso già dare al Consigliere interpellante
l'elenco di tutte queste delibere, con la distinzione tra impegni e
consuntivo.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
La risposta dell'Assessore è piuttosto
evasiva su una serie di punti.
Ancora una volta non si riesce a capire a quanto ammontino i
finanziamenti privati. Chiaramente si tratta di fondi che sono
stati recepiti direttamente dal Comitato e mi sorprende che la
Giunta non sia a conoscenza del loro ammontare e della loro
provenienza. Non credo che si tratti di fondi neri od oscuri, ma di
fondi che credo debbano essere portati a conoscenza di tutti, per
cui non riesco a capire questa reticenza a dire: "Il Comitato ha
ricevuto da finanziatori privati un miliardo o due miliardi..., che
sono stati utilizzati in questo modo...".
Credo che sia opportuno conoscere questo dato, perché sono stati
sempre sottolineati l'autonomia operativa del Comitato e quel suo
essere indipendente almeno in parte dalla Regione e poi perché lo
stesso Comitato ha inviato richieste di finanziamenti ad imprese,
società private..., per cui sarebbe interessante conoscerne l'esito
ed il sostegno finanziario dato dal mondo imprenditoriale, sportivo
e culturale, all'operazione olimpica...
(...interruzione...)
... Sì, sì, ma non sono io che devo convocare il Presidente del
Comitato e l'Assessore in Commissione. Io faccio la mia attività di
Consigliere e, tra l'altro, non faccio parte delle Commissioni
direttamente interessate, ma credo che sia diritto di un
Consigliere porre delle questioni in Consiglio e chiedere di avere
delle risposte, anche se non sempre arrivano.
Sullo scioglimento del Comitato si dice che non si è ancora
proceduto, ma che si procederà entro un mese o un mese e mezzo.
Anche in questo caso io chiederei un atto chiarificatore: come il
precedente Comitato è stato costituito e sciolto con atto notarile,
spero che si faccia lo stesso con questo e, alla ripresa dei lavori
a settembre, mi riservo di chiedere notizie sull'avvenuto
scioglimento o meno.
E' chiaro che sono i membri del Comitato che devono procedere
allo scioglimento, però è anche vero che il Comitato è stato
costituito su mandato del Consiglio regionale e non si è trattato
di una iniziativa di alcune persone, ma c'è stato il preciso
mandato del Consiglio regionale di costituire il Comitato, per cui
oggi, siccome questo mandato è venuto meno con l'esaurimento dei
compiti, mi sembra scontato il mandato di sciogliere quel
Comitato.
In merito all'utilizzo dei locali l'Assessore dice: "Stiamo
discutendo e non c'è ancora un'indicazione". Spero che
l'indicazione sull'utilizzazione dei locali venga illustrata al più
presto al Consiglio regionale.
Spero che entro la fine di luglio, quindi prima che si chiudano
le attività del Consiglio, ci possa essere un primo esame in
Commissione del rendiconto complessivo, anche se l'Assessore si
riserverà ovviamente di presentare un consuntivo finanziario
globale nel mese di settembre.
