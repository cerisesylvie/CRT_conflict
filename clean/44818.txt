Classificazione
ASSISTENZA SOCIALE
Disabili
BENI CULTURALI



Oggetto del Consiglio n. 1745 del 14 luglio 2022 - Resoconto
OGGETTO N. 1745/XVI - Reiezione di mozione: "Fruizione dei
siti culturali della Regione da parte di persone con disabilità
visiva".
Bertin (Presidente) -
Punto n. 57. Per l'illustrazione
della mozione, consigliere Carrel.
Carrel (PA) -
Questa mozione segue l'interpellanza fatta
come gruppo nello scorso Consiglio in cui si andava a richiedere
delle motivazioni del perché sul progetto "Lo sci per tutte le
abilità" non fossero stati inseriti altri aspetti, come richiesto
dall'Unione ciechi e ipovedenti della Valle d'Aosta.
Abbiamo capito qual è il problema dal punto di vista delle
Associazioni, abbiamo capito qual è stato l'iter che è stato
compiuto, condividiamo, non condividiamo, questo non è l'oggetto di
questa mozione; vogliamo andare oltre e vogliamo cercare di dare
una risposta con questa mozione, impegnando il Governo a effettuare
una serie di azioni che coinvolgano anche coloro che hanno delle
disabilità, come i ciechi e degli ipovedenti, a condividere il
patrimonio culturale della nostra Regione.
Crediamo pertanto che sia necessario partire da ciò che abbiamo,
perché già durante l'evento di "Plaisirs de Culture" del 2020, il
sabato 19 settembre e il sabato 26 settembre nel Castello di Fénis
sono state fatte delle visite guidate appropriate, proprio per i
ciechi e per gli ipovedenti, e credo che siano state molto ben
apprezzate e molto ben organizzate e non comprendo il motivo per
cui da quel giorno in poi, a parte il Covid, nulla è più stato
fatto sotto quest'aspetto in quel castello.
Per chi conosce il castello, nell'area dove vi sono le nuove
biglietterie, che non sono biglietterie, ma dove vi è la toilette,
dove sono i bagni, vicino alla stanza d'accoglimento, vi è una sala
in cui vi è una riproduzione in cui i ciechi possono avviare la
loro visita e possono comprendere meglio cosa stanno visitando, ed
è molto utile per chi è specialmente formato per questo tipo di
visite ovviamente partire da quell'area.
Con questa mozione pertanto andiamo a chiedere che venga aperto
una volta ogni due settimane un sito culturale, ho citato il
castello ma potrei citare il museo archeologico, potrei citare
l'area megalitica, tanti altri siti possono essere studiati e
sicuramente resi disponibili, anche a chi ha una disabilità
visiva.
Chiediamo di impegnarsi su un bene culturale, quindi non deve
essere solamente il castello, può essere un progetto che coinvolge
più siti, di organizzare, insieme appunto all'Unione italiana
ciechi e ipovedenti e al Tactile Vision Onlus una visita per andare
in questa direzione.
D'altro canto, però, non ci soffermiamo solo su questo, ma
chiediamo anche di andare a effettuare una mappatura completa di
tutti i siti e di tutti i beni culturali che abbiamo e di quali
sono le difficoltà che possono incontrare coloro che non ci vedono
all'interno dei nostri siti per comprendere come possiamo
migliorare, che cosa possiamo fare per migliorare.
Faccio un esempio sul Castello che è appena stato aperto, il
castello di Aymavilles, un castello bellissimo, un castello dove vi
sono delle audio guide, un castello che ho potuto visitare ed è
sicuramente molto apprezzabile ma nel momento in cui effettuo una
visita chiudendo gli occhi, non comprendo dove sono e non riesco a
comprendere appieno il valore del bene che sto visitando.
Quindi sì, c'è l'audio guida ma non è un audio guida studiata
per questo tipo di disabilità, quindi ovviamente in quel caso
andrebbe integrata per cercare di trovare una soluzione, anche qui
partendo già da del materiale ben costruito e a disposizione.
Infine, comprendendo quali possono essere le difficoltà di
organizzare queste visite, andare anche a formare le guide private,
ma anche le guide di società di servizi, per cercare di rendere la
visita più utile e apprezzata da tutti.
Credo che l'idea di questa nostra mozione sia quella di coprire
un po' alla polemica che vi è stata in precedenza per cercare di
far capire che la Valle d'Aosta è veramente attenta anche a queste
disabilità e i siti culturali della Valle d'Aosta sono accessibili
sotto vari punti di vista, perché comprendo che il concetto di
accessibilità è molto ampio ed è molto difficile da affrontare,
soprattutto se si vanno poi a toccare temi quali la tutela e la
valorizzazione del bene, e comprendo che vi siano delle difficoltà,
ma laddove è possibile, laddove abbiamo già degli strumenti, credo
che sia utile lavorarci, formare il personale, e torno sulla
formazione di personale di società di servizi che come sa è un mio
tarlo ma perché sono convinto che queste persone vadano formate
perché più le formiamo più le incentiviamo, più le motiviamo a fare
il loro lavoro, e diamo un servizio anche a questa fascia di
popolazione, di residenti ma anche di turisti, e diamo un messaggio
che la Valle d'Aosta è veramente aperta a tutti ed è inclusiva.
Presidente -
Con l'illustrazione della mozione, apriamo
la discussione generale. Qualcuno vuole intervenire nella
discussione generale? Consigliera Minelli ne ha facoltà.
Minelli (PCP) -
Abbiamo ascoltato con attenzione
l'illustrazione del collega Carrel di questa mozione i cui principi
e le cui proposte di impegnativa condividiamo in toto, quindi
preannuncio già il voto favorevole alla mozione.
Ci permettiamo di suggerire anche una suggestione in più o,
addirittura, se i proponenti lo volessero accogliere e se venisse
ritenuto importante anche dal Consiglio, un punto integrativo.
Si parla nella mozione del castello di Fénis in particolare e si
fa riferimento ai supporti tattili, ai modelli tridimensionali
dell'edificio, che sono stati costruiti con la finalità d'integrare
e di rendere possibili visite dedicate a persone con la disabilità
visiva.
Presso il castello di Fénis c'è anche - il collega Carrel lo sa
bene - un plastico che è installato a piano terra e che al momento
non è possibile, per le persone non vedenti, poter avere questo
contatto perché è in un locale chiuso.
La proposta è di aggiungere anche la possibilità di
commissionare un video illustrativo delle parti del Castello che
non possono essere visitate da persone con disabilità motoria -
quindi potrebbe essere utile per quelle persone che hanno quel tipo
di disabilità - però con una buona audio descrizione sarebbe
ovviamente utile anche ai non vedenti o agli ipovedenti che,
toccando il plastico, potrebbero conoscere ciò che c'è all'interno
del Castello.
Mi rendo conto che mettere a disposizione il plastico in tutti i
giorni di apertura del Castello può creare un problema, però è una
soluzione da prendere in considerazione.
Invece la questione del video con una buona audio descrizione e,
come diceva il collega Carrel, la previsione di giorni in cui è
possibile permettere la visita e la fruizione di questi supporti a
tutti potrebbe essere un'integrazione utile.
Comunque il nostro voto, indipendentemente dall'accettazione o
meno di questa suggestione, è favorevole alla mozione.
Presidente -
Altri vogliono intervenire nella discussione
generale? Se non vi sono altre richieste d'intervento in
discussione generale... Consigliere Carrel.
Carrel (PA) -
Solamente per dire che assolutamente sono
d'accordo con l'integrazione richiesta dalla collega Minelli,
ovviamente il testo della mozione iniziale era un testo che mirava
a non aumentare i costi, mentre quest'integrazione comprendo che
aumenti in qualche modo l'organizzazione dal punto di vista sia del
personale sia di fondi che non so se sono a disposizione, quindi
chiedo all'Assessore nel suo intervento poi di valutare anche
quest'eventuale integrazione che ci vede d'accordo, perché va nella
linea, nella strada tracciata appunto dalla mozione.
Presidente -
Preciso soltanto che un eventuale
emendamento, deve essere presentato nella discussione generale.
Assessore Jean-Pierre Guichardaz ne ha facoltà.
Guichardaz J. (FP-PD) -
Intervengo sulla discussione
riguardo alla mozione. Intanto volevo fare solo una precisazione
riguardo a quello che il collega Carrel ha definito una polemica
che dovrebbe essere accantonata e che pare sia diventata un po' la
polemica del mese, quella tra l'Associazione ipovedenti e ciechi e
l'Amministrazione, la Giunta o il sottoscritto.
A dire la verità, io non ho alcun problema a confrontarmi con
l'Unione italiana ciechi; approfitto di questo riferimento che lei
ha fatto, ma non so se l'attuale Presidente è dello stesso avviso,
considerato che finora io non ho mai ricevuto segnali in tal senso,
a parte i comunicati che tutti leggiamo sui giornali.
Approfitto anche per dire che l'Associazione in questione non mi
risulta che abbia chiesto di fare percorsi differenziati - questo è
bene che lo preciso - rispetto a quelli in essere con Co.Di.VdA e
che queste richieste di cui si narra, cioè d'inserire nel progetto
"Lo sci per tutte le abilità" visite culturali e ambientali e altre
di cui si racconta, io sinceramente non le ho né sentite né lette
tranne che nei vari comunicati.
Ho provato anche a chiedere alle persone - tra l'altro anche
l'assessore Bertschy ha partecipato ad alcune di queste riunioni -
se ci era sfuggita questa precisazione da parte di Co.Di.VdA e i
miei uffici per capire se erano arrivate note o lettere da parte
del Presidente Giunta e del Presidente dell'Associazione dei ciechi
e degli ipovedenti. A nessuno risulta che siano arrivate richieste
in tal senso.
Naturalmente la disponibilità è piena, tra l'altro dopo questi
vari comunicati in cui si fa passare un po' per disattenti verso le
problematiche delle persone ipovedenti e cieche, io sono nella
maniera più assoluta - e qui lo dico, credo che ci stiano
ascoltando - disponibile a confrontarmi in qualunque sede sempre
che ci sia la disponibilità e che questa sorta di polemica... io ho
avuto modo di interfacciarmi con il signor Giunta, ma per motivi
politici essendo nel tavolo di coordinamento di PCP, quindi abbiamo
avuto degli scontri di altro genere, non relativi all'Associazione
che rappresenta, se lui vuole interfacciarsi e ha piacere di
rappresentare le problematiche della sua categoria - magari
evitando tutta la parte di strascichi politici relativi a PCP - io
ci sono e non ho nessun problema ad accogliere e anche a recarmi
presso l'Associazione.
Per venire all'impegnativa della mozione, i colleghi chiedono di
coordinarsi con l'Unione italiana ciechi e ipovedenti della Valle
d'Aosta e l'Associazione Tactile Vision Onlus per prevedere con
cadenza almeno bisettimanale una visita guidata in un sito
culturale valdostano per residenti e turisti con disabilità
visiva.
Mi sono fatto fare una relazione per il collega Carrel, esperto
e dalla sua presentazione risulta essere in piena conoscenza avendo
anche lavorato per lungo tempo nella Soprintendenza, ma credo che
sia utile fare un quadro anche per chi ci sta ascoltando.
I siti culturali valdostani, nei quali si riscontra
un'attenzione particolare per le persone cieche, sono il Castello
di Fénis, citato, l'area megalitica e il museo archeologico
regionale, ma in diversi altri luoghi della cultura, con cantieri
in essere, si sta lavorando per favorire l'accessibilità in tal
senso.
Il MAR è accessibile alle persone cieche dal 2004, sono infatti
presenti pannelli in braille in versione italiana e francese,
specifici supporti per ipovedenti e il percorso podotattile.
Nel corso del tempo è stata anche realizzata la prima mostra
fotografica - lei lo sa bene - per ciechi in Valle d'Aosta; dal
2009 si conducono inoltre visite guidate a laboratori per diverse
tipologie di disabilità psicomotorie, oltre a quelle legate a
disfunzioni visive, cui sono dedicate quelle tattili per le quali
sono state realizzate le
maquettes
di numerosi siti
archeologici, tanto per completare anche rispetto alle cose dette
poi successivamente al suo intervento.
Per l'area megalitica, fin dal momento della sua realizzazione,
si è perseguito l'obiettivo di rendere accessibili, inclusivi i
suoi spazi, dotandoli strutturalmente di dispositivi e impianti,
attualmente in fase di potenziamento, dedicati a qualunque tipo di
disabilità, oltre che visiva anche motoria, uditiva, percettiva e
intellettiva.
In particolare, per i ciechi e ipovedenti esistono riferimenti
tattili realizzati in modo da facilitare la focalizzazione delle
attenzioni sulle componenti rilevanti del sito.
Si è posta attenzione all'aspetto della sicurezza, eliminando
tutti i possibili ostacoli dal percorso di visita. In
collaborazione proprio con l'Unione italiana ciechi e Associazioni
di volontariato valdostane, sviluppando una concezione di
reciprocità relazionale, a partire dall'apertura del sito, sono
state attuate visite condotte da persone cieche e ipovedenti
dell'UICI, cioè dell'Associazione, per sensibilizzare il pubblico
al tema e offrire un'inedita lettura del sito archeologico ai
presenti che sono stati anche bendati per l'occasione.
Nei prossimi mesi sarà presentata la
App Museon
grazie
alla quale sarà possibile fruire dei principali siti archeologici
regionali direttamente dal proprio cellulare.
Inquadrando un apposito QR Code si accederà a una visita guidata
virtuale integrata dalla traduzione in LIS che permetterà di
conoscere le peculiarità del museo archeologico regionale,
dell'area megalitica, del teatro romano, del criptoportico forense,
della Basilica di San Lorenzo, della villa della Consolata, degli
scavi del Giardino dei ragazzi e del sito archeologico Fuori Porta
Decumana.
L'applicazione è gratuita ed è scaricabile su telefoni cellulari
iPhone con sistema Android.
Al fine di facilitare l'uso dell'applicazione, gli attuali
pannelli esplicativi dei singoli siti saranno integrati con
l'apposito QR Code.
Va ricordato che la Soprintendenza per i beni e le attività
culturali, in occasione proprio della rassegna "Plaisirs de Culture
en Vallée d'Aoste" - come lei ha puntualizzato nella sua premessa -
ha organizzato, sempre in collaborazione con l'Unione italiana
ciechi della Valle d'Aosta, diverse visite guidate volte ad
avvicinare al patrimonio culturale le persone con cecità.
Oltre all'apertura della sala tattile collocata al piano terra
del Castello di Fénis, che accoglie modellini tridimensionali e
pannelli informativi in braille - l'iniziativa si è svolta sabato
19 e sabato 26 settembre 2020 - sono state ideate delle visite
immersive sensoriali al museo archeologico regionale e agli scavi
archeologici del sottosuolo; le visite si sono svolte il 20 e il 21
settembre 2021.
Si segnala inoltre che nella scorsa edizione di "Plaisirs de
Culture", al fine di sensibilizzare la cittadinanza al tema
dell'inclusione dell'accessibilità al patrimonio, sono stati
presentati al pubblico gli ausili collocati lungo il percorso
museale dell'area megalitica, funzionale a facilitare la narrazione
del sito archeologico per rispondere al meglio alle necessità dei
vari fruitori, fra cui le persone cieche.
Durante la rassegna sono state organizzate anche visite guidate
in lingua italiana dei segni e specifiche visite interculturali con
le Associazioni di migranti nell'ambito del progetto "Fami Impact,
Vivere in Valle d'Aosta".
È pertanto intenzione della Soprintendenza per i beni e le
attività culturali riproporre in corso d'anno visite guidate
rivolte ai residenti e turisti con disabilità visiva che permettano
loro di conoscere e vivere da vicino il patrimonio culturale
valdostano; l'esborso in termini di risorse però di personale
specializzato - al momento non presente, come lei sa, all'interno
dell'organico della Soprintendenza - che tale attività
richiederebbe con cadenza bisettimanale non sarebbe ad oggi
giustificato non solo dai costi ma dall'attuale domanda di visite
per persone cieche e ipovedenti.
Riguardo alla sua seconda impegnativa, "Effettuare una mappatura
di tutti gli attuali percorsi di visita dei siti culturali
regionali, predisponendo una valutazione tecnico economica di tutti
i lavori necessari a implementare tali percorsi mediante supporti
esplicativi e didattici elaborati in sinergia con l'Unione italiana
ciechi e la Tactile Vision Onlus", al fine di migliorare
l'accessibilità al patrimonio culturale di proprietà regionale, si
è avviato uno studio interno su alcuni castelli e siti archeologici
per approfondire il quale è stato affidato nel 2021 un apposito
incarico a un architetto esterno alla Soprintendenza che ha
prodotto delle linee guide e fornito le prime indicazioni sul
corretto approccio alla materia, tuttavia, considerato che ogni
sito culturale presenta specifiche peculiarità contenutistiche
architettoniche, la mappatura richiede un elevato tempo di
elaborazione per fornire un riscontro tecnico ed economico.
La Soprintendenza comunque si rende disponibile a individuare,
congiuntamente con le Associazioni di categoria - con loro il
dialogo non manca, mi pare di aver capito avendo organizzato anche
tante cose insieme, si sono spesso interfacciati, contrariamente da
quello che mi pare appaia un po' dal tono di questi comunicati -
quindi, congiuntamente con le Associazioni di categoria, specifici
supporti didattici funzionali a facilitare la visita dei siti
regionali e a procedere alla verifica e all'eventuale revisione dei
percorsi di visita, qualora questi non risultino pienamente
accessibili a persone cieche. Le tempistiche legate alla futura
attuazione di questo tipo d'intervento sono dilatate, in quanto
soggette all'individuazione di risorse economiche e di personale
formato in tal senso.
All'ultima domanda, "Avviare percorsi formativi rivolti al
personale della Soprintendenza per i beni e attività culturali e
della Società di Servizi Valle d'Aosta, alle guide turistiche e
agli operatori culturali, utili ad accogliere al meglio le persone
con disabilità visiva, che necessitano di puntuali accorgimenti
narrativi finalizzati a una migliore comprensione del
patrimonio".
Grazie al lavoro svolto dagli uffici della Soprintendenza per i
beni e le attività culturali, è stato possibile organizzare
iniziative culturali dal carattere inclusivo presentate in
precedenza e avviare un primo processo di sensibilizzazione al tema
dell'accessibilità museale tra i dipendenti.
Indubbiamente tale approccio non è sufficiente, ma è comunque
rilevante perché accende un faro su una tematica, quella della
disabilità visiva, da sviluppare ulteriormente.
Affinché il visitatore cieco e ipovedente possa godere appieno
del patrimonio culturale regionale, oltre a una revisione della
segnaletica, dei pannelli e del percorso museale nel suo insieme,
deve essere accolto da specifico personale che sia in grado di
adottare tutte le accortezze necessarie per agevolare il processo
conoscitivo e per garantire una piacevole esperienza di visita.
Sarà pertanto cura della Soprintendenza per i beni e le attività
culturali valutare la possibilità di organizzare dei momenti
formativi sulla tematica rivolti al personale delle singole
strutture, alla società dei servizi della Valle d'Aosta, alle guide
turistiche e agli operatori culturali.
Per i motivi sopra esposti, la mozione non è quindi accoglibile
nella sua formulazione ma resta ovviamente la piena disponibilità
delle strutture - ovviamente anche dell'Amministrazione - a
perseguire una politica sempre più inclusiva nei confronti delle
persone cieche e ipovedenti ma anche delle persone con varie
disabilità, che non siano solo quelle indicate nella mozione.
La disponibilità è piena, è ovviamente subordinata, come le ho
spiegato, a tempi che non possono essere in qualche modo "oggi
messi a terra" e quindi stabiliti, ma la disponibilità e la volontà
esiste.
Presidente -
Posso chiudere la discussione generale?
Chiudo la discussione generale. La discussione generale è chiusa.
Consigliere Manfrin, non l'avevo vista.
Manfrin (LEGA VDA) -
Innanzitutto mi permetto di
ringraziare i colleghi di Pour l'Autonomie che hanno voluto
presentare quest'iniziativa. Ricordo distintamente che lo scorso
Consiglio abbiamo presentato i gruppi di Forza Italia, Pour
l'Autonomie e Lega, un'iniziativa proprio nel merito delle
dichiarazioni dell'Unione italiana ciechi e del suo Presidente.
In quell'occasione mi pentii amaramente - ed è un errore che per
fortuna insegna - nell'accordare in sede di conferenza di
capigruppo la possibilità di accorpare gli interventi e permetterle
di illustrare in quest'aula, esattamente come ha fatto in questo
suo intervento, le motivazioni per le quali lei ha fatto tutto
giusto e a sbagliare sono gli altri.
Mi sono pentito amaramente ed è un errore che non commetterò mai
più.
In questo caso il regolamento le permette d'intervenire per il
tempo concesso e quindi giustamente lei ha nuovamente reiterato il
fatto che lei ha fatto tutto bene e se c'è qualcosa che è andato
male è da riferirsi alle polemiche politiche che avete nella comune
casa che avete costruito - mah, c'è un velato cenno a questo -
nella comune casa che avete costruito e che forse magari andava
costruita meglio.
A me non interessa entrare nelle polemiche, io credo che quando
un rappresentante di un'Associazione - e un rappresentante di
un'Associazione di disabili con una disabilità ben specifica -
comunica con questa forza una criticità, il minimo che
l'Amministrazione pubblica possa fare è starlo a sentire.
Credo che sia il minimo sindacale e credo che la sua chiusura -
quella che ha dimostrato nei confronti delle nostre iniziative
ispettive nello scorso Consiglio e quella che lei dimostra nel
dibattito di questa mozione - sia sintomo del fatto che lei è
prigioniero della sua versione o della versione che gli uffici le
offrono e su cui lei comodamente si adagia.
Questo, secondo me, è un insegnamento importante invece per lei,
perché lei ci ha detto, Assessore, che non le è parso o non le
hanno riportato che in sede di confronto con le Associazioni dei
disabili che qualcuno abbia sollevato obiezioni, eppure nel
comunicato stampa del Presidente dell'Associazione dell'Unione
italiana ciechi e degli ipovedenti, queste criticità e questi
rilievi vengono riportati.
Allora qui si crea una sorta di aporia: o lei mente o mente il
Presidente dell'Unione italiana ciechi e ipovedenti, perché non è
possibile che lui dica pubblicamente che ha riportato dei rilievi e
li ha fatti presenti e non è possibile che lei dica che invece lui
non ha fatto alcun rilievo.
Oppure c'è una terza opzione: il fatto di continuare a far
riferimento ad Associazioni che riuniscono altre Associazioni, che
riuniscono altre Associazioni, che riuniscono altre Associazioni
che però si occupano di materia molto importante, perché il
problema è questo: quando si parla di disabilità, dobbiamo
cominciare a comprendere che ogni disabilità ha una sua
specificità, e ne abbiamo parlato sulla parte dei centri estivi,
quindi quello che può andare bene per un tipo di disabilità può non
andare bene per un altro tipo di disabilità, quindi invece di
affidarsi ad Associazioni che riuniscono Associazioni che
riuniscono Associazioni in una matrioska di rappresentanza che,
alla fine, purtroppo riesce a condensare poco, probabilmente un
confronto diretto con le singole Associazioni e con le singole
specificità può essere sicuramente più produttivo.
Questo confronto non c'è stato.
Ora io ho letto obiettivamente l'impegnativa di questa mozione e
non ho trovato nulla che un'Amministrazione non possa impegnarsi a
fare; non ho trovato degli imperativi categorici temporali che
solitamente sono quelli che creano strozzature, quindi "Entro dieci
giorni, entro un'ora, la prossima settimana". Non c'è. Non ci sono
specificati impegni economici, anche qui sono un po' una
strozzatura che si crea quando ci sono certi tipi d'impegnative, ci
sono degli impegni politici sicuramente importanti, ma che io sfido
chiunque all'interno di quest'aula non condividere.
Io sfido chiunque all'interno di quest'aula a non condividere il
coordinarsi con l'Unione italiana ciechi e ipovedenti della Valle
d'Aosta per prevedere con cadenza almeno bisettimanale una visita
guidata di un sito culturale valdostano per residenti e turisti con
disabilità visiva.
Sfido chiunque all'interno di quest'aula a dire di non essere
d'accordo con quest'impegnativa o con l'impegnativa di fare una
mappatura di tutti i percorsi di visita ai siti culturali regionali
o con l'impegnativa di avviare percorsi formativi rivolti a
personale della Soprintendenza per i beni e le attività
culturali.
Io sfido chiunque in quest'aula a essere contrario a
quest'impegnativa.
Vedremo ovviamente l'esito del voto, lei ci ha anticipato che
cosa pensa quest'Aula ma obiettivamente penso che in ogni caso,
qualsiasi sia l'esito del voto, lei, Assessore, oggi ha fatto
l'ennesima figura barbina con questa presa di posizione.
Presidente -
Consigliere Marquis ne ha facoltà.
Marquis (FI) -
Anche io mi unisco ai ringraziamenti dei
colleghi che hanno voluto sottoporre oggi all'Aula e alla sua
attenzione quest'iniziativa, un'iniziativa che consegue a delle
iniziative che abbiamo presentato e condiviso nel Consiglio
regionale del 22 e del 23 giugno.
Senza voler ripetere quello che hanno già sostenuto i colleghi
che mi hanno preceduto, credo che non si possa non condividere
un'iniziativa di questo tipo perché non impone proprio nulla,
esprime una sensibilità verso una categoria di persone che hanno
delle difficoltà.
Nel punto n. 1 si richiede di organizzare con cadenza
bisettimanale, non credo che sia questo il problema: se è
bisettimanale o una volta sola alla settimana o una volta ogni
quindici giorni, sono tutte cose credo che si possano valutare
decisamente tutti insieme.
Per quanto riguarda invece il punto n. 2, effettuare una
mappatura, mi sembra che sia il minimo per poter fare della
programmazione nei prossimi anni, nell'avvenire, anche per rendersi
conto della situazione infrastrutturale di accessibilità di tutto
il nostro patrimonio disponibile storico e culturale che può essere
sicuramente potenziato a livello di accessibilità, per far sì che
tutti possano in qualche modo goderne nel migliore dei modi
possibili.
Quindi approvare questo punto all'ordine del giorno non impone
delle spese, impone di maturare una sensibilità e di tener conto
che ci sono anche delle persone che hanno delle esigenze diverse e
delle specificità che richiedono un approccio particolare.
Dopodiché, una volta fatte queste mappature, credo che sia poi
la politica in senso generale che potrà fare tutte le sue
valutazioni del caso per vedere come si può andare incontro a
queste situazioni, però di fatto, per principio, non sostenere
un'iniziativa di questo genere, trovo che sia una mancanza di
sensibilità, perché non impone niente, impone solo un minimo di
attenzione nel fare delle valutazioni e mettere in atto, attraverso
un percorso di raccordo con un'associazione, delle possibilità di
fruire del nostro patrimonio.
Io mi auguro che, nonostante l'intervento che ho potuto
ascoltare, ci sia ancora da parte sua e da parte del Governo un
ripensamento, un riposizionamento verso questo tipo di
iniziativa.
Presidente -
Vi sono altri? Altrimenti chiudiamo la
discussione generale. La discussione generale è chiusa. La replica
è già stata fatta. Ci sono dichiarazioni di voto? Consigliera
Minelli ne ha facoltà.
Minelli (PCP) -
In dichiarazione di voto, perché
l'esposizione che è stata fatta dall'Assessore ci dispiace
particolarmente... non viene accolta una mozione come questa, che
ha rilevato il collega Manfrin e poi lo ha fatto adesso anche il
collega Marquis, che ha assolutamente dei punti condivisibili.
Poteva porre qualche problema forse quello che abbiamo proposto noi
che effettivamente implicava una spesa, ma era un suggerimento e ho
detto, fin dalla presentazione, che non era vincolante.
Vorrei fare anche una puntualizzazione, perché l'Assessore ha
fatto riferimento a molteplici comunicati dell'Unione ciechi, ha
detto che non si è mai confrontata e non ha fatto pervenire delle
richieste; faccio presente che di comunicato dell'Unione ciechi ce
n'è stato uno solo, quello che poi ha fatto scaturire le iniziative
dello scorso Consiglio, mentre invece il comunicato cui anche io mi
riferivo stamattina è del Co.Di.VdA, che è un raggruppamento di
Associazioni, ne raggruppa tredici, tra queste tredici c'è l'Unione
ciechi e quindi nel momento in cui il Co.Di.VdA ha partecipato
all'elaborazione di quel progetto e ai lavori per il progetto che
poi è stato ammesso a finanziamento ha parlato anche per l'Unione
ciechi e ipovedenti.
Quindi non credo che ci sia da fare della polemica.
Poi il comunicato che ha avuto ampia eco è quello del
Coordinamento che ha lavorato con voi. Quindi qualche problema
semmai c'è in quel senso.
Concludo dicendo che è veramente triste che lei faccia dei
riferimenti - ed è lei a buttarla in polemica politica - a una
questione che per quello che riguarda le richieste che sono state
fatte sia nella mozione - ma poi dall'Unione ciechi prima nel suo
comunicato e dal Co.Di.VdA nel secondo - c'entra con la politica
come i cavoli a merenda.
Presidente -
Vi sono altri interventi? Consigliere
Carrel.
Carrel (PA) -
Credo che i colleghi abbiano già ampiamente
comunicato quanto volevo comunicare, quindi non mi dilungherò
assolutamente oltre.
Il primo punto non indica apposta delle date, perché sapevo che
era un progetto che richiedeva del tempo, quindi non ho indicato e
non abbiamo indicato delle date proprio per questo obiettivo.
Il secondo punto è una richiesta del gruppo consiliare Pour
l'Autonomie, di nessuna Associazione e non ci interessano tutti i
rapporti che stanno fuori.
Il Gruppo consiliare Pour l'Autonomie - e mi sembra anche altri
gruppi - chiede al Governo di interloquire con delle Associazioni
di categoria per affrontare un determinato tema, al di là di tutte
le polemiche e di tutti i comunicati stampa.
Il punto 3 poteva essere l'occasione per formare del personale,
incentivare del personale su un tema dal nostro punto di vista
molto importante, lei ci ha detto che la Soprintendenza valuterà di
organizzare corsi.
Tradotto dal politichese all'italiano "Non sa da fa'".
Ci dispiace ma questo è un tema su cui sicuramente
torneremo.
Presidente -
Altri? Non vedo altre richieste. Mettiamo in
votazione la mozione. La votazione è aperta. La votazione è
chiusa.
Presenti: 33
Votanti: 16
Favorevoli: 16
Astenuti: 17 (Barmasse, Bertin, Bertschy, Caveri, Chatrian,
Cretier, Grosjacques Giulio, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Restano, Rosaire
e Sapinet).
La mozione non è approvata.
