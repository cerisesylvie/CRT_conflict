Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 2608 del 11 giugno 1997 - Resoconto
SEDUTA ANTIMERIDIANA DELL'11 GIUGNO 1997
OGGETTO N. 2608/X Approvazione della regolarizzazione delle
servitù, a favore dell'area industriale di proprietà regionale sita
in Pont-Saint-Martin, gravanti una parte del terreno di proprietà
della Società Autostrade Valdostane S.p.A. (N.C.T. F. 6 n. 78).
Deliberazione Il Consiglio
Reso noto che, con scrittura privata autenticata dal Notaio
Alessandro Favre Rep. n. 28.565 il 9 febbraio 1971, la Società
Industria Lamiere Speciali Società Azionaria Carlo Viola "ILSSA
VIOLA" ha ceduto alla Società Autostrade Valdostane S.A.V. S.p.A.,
a causa di espropriazione per pubblica utilità, alcune aree site in
Comune di Pont-Saint-Martin, tra cui il terreno, allora distinto al
N.C.T. Foglio 6 N. 80 lettera B (dopo n. 141), per il quale la
Società venditrice si è riservata i seguenti diritti, come risulta
al punto g) dell'atto sopracitato:
1) di passaggio sulla strada esistente, larga 3 metri,
attraversante il mappale n. 80 lettera B;
2) di mantenere la conduttura sotterranea di acqua per uso
industriale del diametro di mm. 360 con due cavi elettrici di 380
volts, isolati a 3.000 volts;
3) di mantenere la conduttura di fognatura sotterranea con
possibilità di ispezionarla attraverso il cunicolo e pozzo di
ispezione appositamente costruito;
4) di mantenere la parte delle vasche di neutralizzazione delle
acque residue di lavorazione del suo stabilimento industriale di
Pont-Saint-Martin e lo scarico nel torrente Lys delle acque
neutralizzate;
Ricordato che la Società Ilssa Viola Industriale S.r.l., con
atto a rogito del Notaio Giovanni Favre Rep. n. 38.001/6145 del 9
dicembre 1986, ha venduto alla Regione una serie di beni tra cui il
complesso industriale di Pont-Saint-Martin, che è stato trasferito
- come risulta dall'atto sopracitato - nello stato giuridico, di
fatto e di manutenzione, in cui si trovava, con tutte le inerenti
accessioni, pertinenze, azioni, vincoli, gravami, sconfinamenti e/o
occupazioni abusive anche di terzi, servitù attive e passive,
apparenti e non apparenti, e comunque anche di fatto esistenti;
Dato atto che il Servizio Opere Edili e Stradali
dell'Assessorato dei Lavori Pubblici, con nota prot. n. 8635/5 LLPP
in data 15 novembre 1994, ha interessato gli uffici regionali
competenti per la regolarizzazione delle servitù gravanti sulla
proprietà della S.A.V. S.p.A., atteso che le stesse sono state in
parte modificate a seguito dei lavori di realizzazione delle opere
infrastrutturali della rinnovata area industriale di proprietà
regionale;
Accertato che, in base alla relazione tecnica dell'Ufficio
Patrimoniale dell'Assessorato del Bilancio e delle Finanze in data
22 maggio 1996, evasa con nota prot. n. 10924/5FIN del 27 maggio
1996, le servitù in oggetto devono essere regolarizzate tenendo
conto della situazione attuale che è mutata rispetto a quella
descritta nel sopracitato primo atto di compravendita, e
precisamente che:
1) la servitù di fognatura sotterranea, ivi compreso il diritto
di ispezionarla attraverso gli appositi pozzo e cunicolo, dovrà
essere mantenuta invariata;
2) il diritto di mantenere le vasche di neutralizzazione dovrà
essere soppresso in quanto le stesse sono state demolite e l'area
risanata;
3) la servitù di passaggio pedonale e carraio, per una larghezza
di 3 metri ed una lunghezza di 25 metri circa, dovrà essere
modificata nel tracciato secondo il nuovo percorso della strada di
accesso all'area industriale;
4) la servitù di condotta interrata per l'acqua ad uso
industriale dovrà essere modificata nell'ubicazione in quanto la
nuova conduttura corre lungo una fascia larga circa 1,10 metri in
adiacenza al lato ovest della strada di cui al punto 3);
5) occorre costituire una nuova servitù per il cavidotto di
alimentazione elettrica del pozzo n. 2 che, unitamente alla
tubazione di rete dell'acqua di cui al punto 4), corre lungo una
fascia larga circa 1,10 metri in adiacenza al lato ovest della
strada di cui al punto 3);
Preso atto che la Società Autostrade Valdostane S.A.V. S.p.A.
con sede in Châtillon - Strada Barat 13, a mezzo lettera in data 26
novembre 1996 facente riferimento alla nota del Servizio Affari
Generali e Legali della Presidenza della Giunta prot. n. 20980/5
LEG del 21 novembre 1996, ha espresso il proprio assenso alla
regolarizzazione delle servitù esistenti;
Sottolineato che la S.A.V. S.p.A., accogliendo la proposta
dell'Amministrazione regionale di cui alla nota sopracitata, ha
implicitamente accettato la condizione secondo cui la
regolarizzazione delle servitù non comporterà il pagamento di
alcuna somma a titolo di corrispettivo, poiché la Società si
troverà, dal punto di vista giuridico, dopo la stipula dell'atto,
in una situazione migliore rispetto a quella attuale in cui,
comunque, i fondi di sua proprietà sono pesantemente gravati da
diverse servitù prediali;
Ritenuto pertanto opportuno regolarizzare - mediante atti di
costituzione, modifica e soppressione - le servitù sopradescritte,
che sono meglio individuate nell'allegata planimetria formante
parte integrante e sostanziale della presente deliberazione;
Ricordato che tutte le spese notarili saranno a carico, come per
legge, dell'Amministrazione regionale in qualità di beneficiaria
dei diritti;
Atteso che l'Assessore al Bilancio ed alle Finanze con nota in
data 18 aprile 1997 prot. n. 8002/5FIN ha espresso parere
favorevole alla regolarizzazione delle servitù in oggetto ai sensi
e per gli effetti di cui all'articolo 22, comma 5, della legge
regionale 19 febbraio 1996 n. 1;
Richiamata la legge regionale 10 aprile 1997, n. 12,
disciplinante il regime dei beni della Regione Autonoma Valle
d'Aosta;
Richiamate le deliberazioni della Giunta regionale n. 6162 del
30 dicembre 1996 e n. 317 del 3 febbraio 1997 riguardanti il
Bilancio di gestione per l'anno 1997 e triennio 1997/1999, nonché
la circolare della Presidenza della Giunta n. 7 del 6 febbraio
1997;
Posto che l'intervento in oggetto rientra nell'obiettivo n. 802
del bilancio di gestione della Regione per il triennio 1997/1999
riguardante la "gestione delle procedure per l'acquisizione e la
dismissione dei beni immobili, costituzione di diritti reali,
nonché interventi mirati a sanare irregolarità edilizie";
Visto il parere favorevole di legittimità rilasciato dal
Dirigente del Servizio Affari Generali e Legali della Presidenza
della Giunta regionale, ai sensi dell'articolo 72 della legge
regionale n. 3/1956 e successive modificazioni, e del combinato
disposto degli articoli 13 - comma 1 lett. e) e 59 - comma 2 -
della legge regionale n. 45/1995, sulla presente deliberazione;
Delibera
1) di approvare la regolarizzazione, a titolo gratuito, delle
servitù, createsi a seguito dei lavori di costruzione delle opere
infrastrutturali a servizio dell'area industriale di proprietà
regionale sita in Comune di Pont-Saint-Martin, gravanti una parte
(ex mappale n. 141 già 80 lettera B) del terreno di proprietà della
Società Autostrade Valdostane S.p.A., distinto al N.C.T. F. 6 N.
78, costituente area di pertinenza dell'autostrada, da realizzare
come meglio indicato nell'allegata planimetria, che forma parte
integrante e sostanziale della presente deliberazione, e
precisamente:
a) mantenendo invariata l'esistente servitù di fognatura
sotterranea, ivi compreso il diritto di ispezionarla attraverso gli
appositi pozzo e cunicolo;
b) sopprimendo il diritto di mantenere le vasche di
neutralizzazione, divenuto inutile dopo che le stesse sono state
demolite e l'area risanata;
c) spostando di ubicazione l'esistente servitù di passaggio
pedonale e carraio sulla strada di accesso all'area industriale
regionale, per una larghezza di 3 metri ed una lunghezza di 25
metri circa;
d) spostando di ubicazione l'esistente servitù di condotta
interrata per l'acqua ad uso industriale che attualmente è situata
lungo una fascia larga circa 1,10 metri in adiacenza al lato ovest
della strada di cui al punto c);
e) costituendo una nuova servitù per il cavidotto di
alimentazione elettrica del pozzo n. 2 che, unitamente alla
tubazione di rete dell'acqua di cui al punto d), è attualmente
situato lungo una fascia larga circa 1,10 metri in adiacenza al
lato ovest della strada di cui al punto c);
2) di conferire al Presidente della Giunta od eventualmente, in
caso di delega, all'Assessore regionale che interverrà alla
stipulazione dell'atto conseguente al presente provvedimento, la
facoltà di autorizzare l'inserzione nello stesso delle
precisazioni, rettifiche ed aggiunte che il Notaio riterrà
necessarie per il perfezionamento del rogito;
3) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera d), del decreto legislativo 22
aprile 1994, n. 320.
Allegato
(...omissis...)
Presidente È aperta la discussione generale. Qualcuno chiede la
parola? Se nessuno chiede la parola, pongo in votazione la delibera
in oggetto:
Presenti, votanti e favorevoli: 24
Il Consiglio approva all'unanimità
