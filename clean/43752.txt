Classificazione
TRASPORTI E VIABILITÀ
Viabilità



Oggetto del Consiglio n. 930 del 7 ottobre 2021 - Resoconto
OGGETTO N. 930/XVI - Interpellanza: "Modalità per garantire
il collegamento tra il Comune di Chamois e il resto della regione
nei casi di impossibilità di percorrenza del tratto stradale che
porta a La Magdeleine".
Bertin (Presidente) -
Passiamo al punto n. 35 dell'ordine
del giorno. Per l'illustrazione consigliere Planaz, ne ha
facoltà.
Planaz (LEGA VDA) -
Siamo ancora una volta a parlare di
difficoltà di comunicazione, di servizi di piccole comunità che
fanno parte della nostra regione: stiamo parlando del collegamento
funiviario Antey-Saint-André-Buisson-Chamois. Si è venuti a
conoscenza, da un comunicato di Aosta Sera, che l'impianto rimarrà
chiuso per un totale di 83 giorni per la revisione ventennale
dell'impianto. Giustamente la sicurezza è sempre da mettere in
primo piano, ma l'anomalia che abbiamo rilevato è che i lavori sono
partiti quindici giorni dopo la chiusura dell'impianto. Non è tanto
la criticità dei quindici giorni, ma più che altro per il periodo
in cui questo ritardo viene rimandato per l'avvio dei lavori, e
andrò a spiegare le motivazioni, come immagino potete già
capire.
Parliamo di Chamois, un paese caratteristico. Ha dato un'offerta
turistica diversa e diamo atto del risultato che ha avuto, perché è
molto apprezzata dal punto di vista turistico. È un paesino
caratteristico e chiunque si sia recato in questa località
prendendo la funivia, nel giro di cinque minuti si è ritrovato in
un paese da fiaba, sia nel periodo invernale sia nel periodo
estivo. È proprio la sua caratteristica, la sua prevalenza
turistica per chi si reca in questa località, perché c'è il divieto
automobilistico. Questa è una scelta che fu fatta agli anni, è una
scelta vincente che ancora oggi dà la possibilità a un paesino di
montagna di diversificarsi.
Il problema sta che in questa chiusura per la revisione
dell'impianto, un ritardo di quindici giorni in questa stagione
potrà creare, speriamo che il tempo lasci gli addetti ai lavori il
tempo di finire prima delle grandi precipitazioni, ma il rischio è
che, se ci saranno delle nevicate abbondanti, il paese rischia di
essere completamente isolato; e andrò a spiegare le particolarità
che vanno a creare questa difficoltà.
Praticamente, quando non c'è la funivia e per tutto il resto di
certe attività, c'è la possibilità con delle autorizzazioni di
poter percorrere una strada poderale che da La Magdeleine porta a
Chamois. È una strada poderale di alta montagna con delle pendenze
notevoli e fa sì che in caso di abbondanti nevicate la
percorribilità di questa pista poderale è praticamente
impossibile.
È per questo che io ho sollevato questa mia preoccupazione.
Infatti, nel primo quesito ho chiesto per quale motivo l'inizio dei
lavori sia slittato dai primi di settembre a metà settembre e forse
oltre, ma non ne ho la certezza. Sottolineo il fatto che da quando
io ho presentato l'iniziativa i lavori sono cominciati, e di questo
bisogna darne atto, però hanno incominciato con quindici giorni di
ritardo.
Per quanto riguarda il secondo quesito che avevo presentato,
"quali siano le ragioni per le quali oggi i lavori non siano ancora
cominciati", lo escluderei, perché i lavori oggi sono cominciati,
però almeno vorrei sapere le ragioni e come si intende garantire il
collegamento del paese di Chamois al resto della regione in caso di
impossibilità di percorrenza della strada che da Chamois porta a La
Magdeleine. Questo è in un futuro, perché speriamo che l'autunno ci
conceda una pausa, l'inverno anche, che non blocchi questo paesino,
perché se i lavori non vengono ultimati nei tempi previsti e con la
possibilità di precipitazioni avverse, rischia di essere
isolato.
Presidente -
Risponde l'assessore Bertschy, ne ha
facoltà.
Bertschy (AV-SA) -
Grazie consigliere Planaz per
l'attenzione, che è condivisa, a tutto quello che bisogna fare per
cercare di dare le migliori risposte a tutto il territorio, a
partire dai comuni più piccoli con situazioni così particolari,
quanto belle come quella del comune di Chamois.
La revisione della funivia è l'atto più importante che questa
infrastruttura fa nel corso della sua vita dalla sua nascita. Per
darle due elementi di informazione generale, visto che la
preoccupazione è reciproca, anche se i ruoli sono diversi, tutte le
precedenti attività di revisione sono state fatte negli autunni,
perché è ovviamente il periodo nel quale si possono fare queste
attività. Nell'ambito purtroppo - dico purtroppo, perché a volte
questo è un limite - della condizione delle gare, si va ad
assegnare i lavori attraverso le regole che sono previste dal
sistema pubblico e ovviamente poi si prende atto con le imprese che
se li aggiudicano delle attività da fare, soprattutto del percorso
da fare per raggiungere gli obiettivi.
Questa impresa si è presentata con documenti di cantiere non
regolari all'inizio dei lavori, quindi c'è stata la necessità di
aggiornare questi documenti per dare inizio ai lavori stessi, che
sono poi regolarmente iniziati il 13 settembre. Vado un po' a ruota
libera perché, come ha detto giustamente lei, nella preparazione
dell'iniziativa non si hanno tutti gli elementi che poi cambiano
nel corso dei giorni successivi. Comunque i lavori sono iniziati e
sono iniziati in ritardo per questo motivo.
Dico anche che, sotto questo profilo, ci sarà la massima
trasparenza. Nei prossimi giorni, insieme al Sindaco, convocheremo
una riunione con l'impresa che si è aggiudicata i lavori, tanto per
far presente che, al di là degli aspetti tecnici, ci sono anche
degli aspetti di politica di territorio che vanno presi nella
massima considerazione da parte di chi si è aggiudicato un lavoro
molto particolare come quello che deve fare, quindi per trasmettere
la sensibilità che parte dal Consiglio regionale e che arriva a
tutti noi, perché è un momento assolutamente delicato. I lavori
sono lavori fondamentali, perché è una revisione importante che,
oltre a giustificare attraverso l'investimento che si fa
l'obiettivo di sicurezza che bisogna continuare a mantenere e
raggiungere per il futuro, serve anche per dare una continuità
all'infrastruttura. Quindi, la delicatezza del collegamento, la
delicatezza dei lavori che sono stati presi in carico va ricordata
anche in questo appuntamento che avremo.
Il tema del collegamento e del transito nelle due strade, una
che può essere percorsa in una situazione di mezzi di un certo
tipo, un'altra che sicuramente permette in condizioni soprattutto
di bassa affluenza turistica di essere percorsa, è stato analizzato
già nel corso dell'estate, nel senso che sono stati fatti dei
lavori da parte dell'Amministrazione regionale, in particolare
l'assessorato del collega Carlo Marzi, di messa in sicurezza del
sedime stradale, in pieno accordo ovviamente con l'amministrazione
comunale.
La convenzione che regola i rapporti tra l'Amministrazione
regionale e il Comune prevede che quest'ultimo utilizzi delle
disponibilità che vengono messe attraverso questa convenzione, per
garantire nei periodi di chiusura della funivia i mezzi sostitutivi
di collegamento. Ovviamente sono mezzi sostitutivi che devono tener
conto della situazione meteo e, nella prima fase, se non ci saranno
grandi nevicate, si utilizzeranno mezzi di trasporto fuoristrada,
le jeep, nella seconda fase è prevista, se la strada non potrà
essere liberata, l'utilizzo di un mezzo battipista. In questa fase,
e devo dire che la sua sollecitazione è più che opportuna, il
Comune si è attivato e si sta attivando per cercare un secondo
mezzo battipista, di capienza anche più importante, per garantire
la situazione che si dovesse presentare - da un lato speriamo un
inverno con una condizione meteo adatta a sviluppare una buona
stagione invernale - facendosi trovare pronti con almeno due mezzi
che possano percorrere la strada e garantire un collegamento, che
ovviamente non sarà ottimale come quello della funivia, ma sarà
quantomeno sostitutivo per il periodo temporaneo.
L'obiettivo, e lo ribadisco per la terza volta, di questa
riunione è ricordare però all'impresa che entro la fine del mese di
novembre i lavori devono essere completati per poter riutilizzare
la funivia, anche se sappiamo già che probabilmente non saranno
completati tutti i lavori, perché ci sono una serie di cose che
sono già state fatte osservare in termini di fornitura. Rispetto a
questi appalti ci sono problemi che generano una serie di
difficoltà anche per le imprese che devono rispettare dei
contratti: i contratti li faremo rispettare, ma ovviamente non
potremo fare altro che prendere atto dei problemi che eventualmente
verranno presentati. Però, e chiudo, da parte nostra c'è
l'attenzione tecnica, l'attenzione politica e, per quello che mi
riguarda, la piena disponibilità a rendere in maniera trasparente
le informazioni su quello che succederà nei prossimi giorni, dopo
questo incontro e anche nel prossimo periodo.
Presidente -
Per la replica il consigliere Planaz.
Planaz (LEGA VDA) -
La ringrazio che ha preso a cuore
l'importanza di questa problematica. Come lei vede, quando si parla
di montagne le problematiche non sono una, ma ne ha illustrate
tantissime: dalle criticità del tempo, all'organizzazione dei
lavori, alle regole dei bandi e quant'altro.
È importante ribadire l'efficacia di questa revisione. Lei ha
detto giustamente che entro il 27 novembre dobbiamo assolutamente
aver finito i lavori e io spero che sia così, come tutti noi
speriamo. Però, per garantire una sicurezza non è che poi arriviamo
alla scadenza del termine dei lavori e magari per un eventuale
collaudo o quant'altro magari non si possa, perché per sicurezza è
logico farlo. Per le precipitazioni atmosferiche di questo periodo,
perché come tutti sappiamo abbiamo già visto abbondanti nevicate
già a volte a metà novembre, qua se i ritardi si andranno a
protrarre nel tempo si può anche arrivare alla prima settimana di
dicembre. C'è anche il fatto poi dell'avvio di una nuova stagione
turistica, che speriamo possa essere avviata, e dell'importanza di
un impianto efficiente, perché sennò andrebbe a mancare tutto un
sistema che dà servizio a questa comunità, che ricordiamo nel
periodo invernale vive esclusivamente di turismo. E poi lei ha
accennato alle due strade: una che adesso è percorribile e agibile,
ma che non lo sarebbe più dal momento che ci fossero delle
precipitazioni abbondanti e si dovrebbe usare la strada di
servizio, il sentiero e una strada di servizio consorziale che oggi
non è agibile. Tra l'altro, c'è anche un'ordinanza - gliela accenno
- del Comune de La Magdeleine che vieta il transito dei mezzi a
motore: è solo ed esclusivamente a uso pedonale o di servizio per
le manutenzioni di questo consorzio; c'è una delibera del Comune,
di un mese fa, del 2 settembre, del periodo in cui è stato chiuso
l'impianto. Di questo bisognerebbe prenderne atto e cercare di
capire cosa potremmo fare, perché, sì, va bene un gatto delle nevi
o due, ma chi deve andare a lavorare o anche per gli alunni che
devono recarsi alle scuole e tutto, capisce anche lei che partire
da Chamois, fare un pezzo di gatto - è bello quando lo si fa in un
panorama turistico, ma quando si deve effettuarlo tutti i giorni
forse non è proprio il massimo - questa è di nuovo una delle tante
problematiche. E poi dopo forse abbiamo l'abbandono e anche dei
cali demografici dei nostri piccoli comuni, perché forse non ci
sono tutte le comodità necessarie per dare il servizio essenziale a
chi vive veramente in un paese di montagna, perché fare i documenti
seduti a un tavolino è comodo, ma poi quando si deve affrontare la
montagna per recarsi o a lavoro o, come ho detto prima, per andare
a scuola, poi diventa difficile. Come poi tutti vediamo, le persone
che fanno scelte di vita in questi comprensori sono sempre di meno
e di questo noi dobbiamo prendere atto. Se vogliamo cambiare un po'
rotta su queste problematiche, dobbiamo non dare nulla per scontato
e dare massima attenzione a queste piccole criticità, che in un
contesto così possono diventare molto grandi.
