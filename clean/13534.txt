Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 8 del 30 giugno 1993 - Resoconto
OGGETTO N. 8/X - Elezione del Presidente della
Giunta.
Presidente
L'articolo 8 del regolamento interno prevede
che, subito dopo l'elezione del Presidente del Consiglio regionale
e degli altri componenti l'Ufficio di Presidenza, si proce­da alla
elezione del Presidente della Giunta regionale e alla nomina degli
Assessori, con le modalità di cui all'articolo 33 dello Statuto
Speciale per la Valle d'Aosta. Le votazioni hanno luogo a scrutinio
segreto, è richiesta la maggioranza assoluta e, dopo il secondo
scrutinio, la maggioranza relativa.
A demandé la parole le Conseiller Rollandin.
Rollandin (UV)
Au nom des forces qui ont trouvé un accord
pour cons­tituer une majorité et spécifiquement: Alleanza del
Progresso, Alleanza Popolare Autonomista, ADP-PRI-Indipendenti,
Pour la Vallée d'Aoste, Verdi Alternativi, PDS et Union Valdôtaine.
Je propose comme Président de la Junte, Monsieur Dino Viérin.
Presidente
La parola al Consigliere Tibaldi.
Tibaldi (LN)
Grazie. Io non conosco la prassi consiliare,
ma ho sotto gli occhi l'articolo 8 e conosco l'articolo 33 dello
Statuto. Prima di passare alla votazione del Presidente incari­cato
mi sembrerebbe logico che egli stesso illustrasse il pro­gramma di
governo affinché si possa aprire il dibattito.
Président
La parole au Conseiller Rollandin.
Rollandin (UV)
En principe nous serions d'accord
de demander à l'as­semblée d'élire le Président afin qu'il ait la
possibilité de présenter le programme et donc d'ouvrir le débat. Je
crois qu'il n'y a pas des différences substantielles mais c'est
évident que le Président, qui a été indiqué par les forces de la
majorité, ait la possibilité par la suite d'ou­vrir le débat en
présentant le programme que je crois sera à la base du débat
lui-même.
De ma part je me suis limité à cette indication pour le fait
qu'il y aura par la suite la possibilité de présenter de la part de
chaque force politique, les considérations qui sont à la base de
certains choix dans cette assemblée. J'estime donc qu'il soit
correct de présenter, comme on a toujours fait, la candidature, de
voter le Président de la Junte et par la suite d'ouvrir le
débat.
Presidente
La parola al Consigliere Tibaldi.
Tibaldi (LN)
Se la mettiamo sul terreno della correttezza
vorrei solamente ricordare al Consigliere Rollandin che noi della
Lega Nord non siamo nemmeno stati presi in considera­zione per
quanto riguarda la copia del programma; noi non l'abbiamo ancora
letto e quindi non possiamo esprimere una valutazione obiettiva.
Quindi, o si procede ad una inversione di questa prassi oppure
chiediamo una sospensione dei lavori.
Presidente
La richiesta di sospensione da parte del
Consigliere Tibaldi viene accolta e quindi il Consiglio è sospeso
per cinque minuti per verificare se ci sono le intenzioni e le
condizioni per trovare un accordo su questo problema.
Si dà atto che la seduta è sospesa dalle ore 10,41 alle ore
10,56.
Presidente
Riprendono i lavori del Consiglio dopo la
sospensione. Ha chiesto la parola il Consigliere Tibaldi.
Tibaldi (LN)
Le nostre critiche si appuntano su questa
me­todologia che ci pare scorretta. Alcune considerazioni possiamo
quindi farle per quanto riguarda l'aggregazione di maggioran­za e
quindi la composizione e la scelta dei partners che faranno parte
della stessa. Secondo noi questo esecutivo che viene pro­posto per
la guida della Valle d'Aosta nei prossimi cinque anni può essere
sinteticamente definito vecchio, perché dopo tante prediche in
campagna elettorale all'insegna del rinnovamento oggi ci viene
riproposta una formula di governo superata, anzi già testata
nell'ultimo anno della precedente legislatura con un esito negativo
che ha semplicemente dilazionato grandi pro­blematiche
regionali.
Non riscontriamo perciò elementi di novi­tà, non ritroviamo in
questo esecutivo le richieste che la gente valdostana ha invocato a
viva voce chiedendo il cambiamento, esasperata dalla poca serietà e
dalla scarsa responsabilità di­mostrate dalla classe politica negli
anni precedenti.
Gli stessi tempi di gravidanza della nuova Giunta e la
metodologia delle trattative, ne abbiamo avuto anche una prova in
aula, ci la­sciano perplessi; si arriva alla definizione dello
schema solo do­po un mese dall'elezione del nuovo Consiglio
regionale, non tanto per decidere chi farà parte o meno della
stessa maggio­ranza ma per stabilire quali posti si dovranno
occupare nel nuovo assetto istituzionale.
Prevale ancora una volta, secondo noi, la logica spartitoria
dell'assegnazione di questa o quella poltrona, della suddivisione
più becera del potere e del sottopo­tere a seconda della capacità
rappresentativa di ogni singola componente della maggioranza.
La manifesta iniquità dell'at­tribuzione della duplice carica
presidenziale alla forza di mag­gioranza relativa la abbiamo già
sottolineata. Anche la scelta del nuovo Presidente della Giunta,
secondo noi, non è stata ponderata, difettando sia sul piano
quantitativo sia su quello qualitativo. Sotto il primo profilo
esiste una palese incongruen­za tra la scelta del Comité Exécutif e
la volontà dell'elettorato; l'organo direttivo unionista ha
scartato il candidato con un numero di voti quasi doppio rispetto
al politico designato, e noi sappiamo che in casa unionista il peso
politico personale ha una rilevanza notevole.
La differenza risalta tuttavia soprat­tutto sul piano
qualitativo: il Presidente incaricato, Dino Viérin, appartiene,
secondo noi, a una corrente di pensiero an­corata a schemi
tradizionali, poco innovativi, mentre Robert Louvin ci sembra più
orientato verso una nuova concezione della politica e della tecnica
di governo perciò il ballottaggio, a nostro avviso, non avrebbe
nemmeno dovuto porsi all'interno dell'Exécutif e la scelta, se
fosse stata di segno opposto, avreb­be potuto significare un
barlume di rinnovamento.
L'aggregazione di maggioranza è poi variopinta, non vi
man­cheranno certo la dialettica e i vivaci scambi di opinione;
l'am­piezza della coalizione dimostra, da un lato, la sua relativa
potenzialità numerica e dall'altro la sua evidente debolezza
funzionale.
La nostra attenzione si ferma inoltre sulla scelta dei partners;
la lotta alla partitocrazia si è risolta inglobando alcuni partiti
stato-nazionali, tanto criticati, ma comodi per raggiungere il
quorum di governo, o addirittura accettando l'appoggio di quei
frammenti dell'esplosione socialista che propagandano all'ul­tima
ora la loro azione autonomista, riformista e progressista pur di
ritagliarsi uno spazio di potere.
Ciò che tuttavia ci scandalizza maggiormente è l'adesione dei
Verdi a questa maggioranza. Per anni Riccarand si è dilettato a
demolire ogni iniziativa delle Giunte che si sono succedute,
mantenendo questo atteggiamento fino al 28 maggio scorso; ora
improvvisamente si accoppia con una Union Valdôtaine re­denta, una
volta primo obiettivo della sua belligeranza sfrena­ta, ora partner
della futura azione politica, con una fermezza di principi degna di
nota che penso non sfuggirà agli occhi dell'elettorato. Lo stesso
coordinamento regionale del Movimento Verde sottolinea la non
corrispondenza del pro­gramma proposto in campagna elettorale e
quello contrattato durante le consultazioni per la formazione del
nuovo governo, inoltre reclama per l'assenza di un quadro definito
per quanto concerne la responsabilità dell'esecutivo.
E' questa sommatoria di ragioni e considerazioni che induce noi
della Lega Nord, soprattutto in riferimento alle metodologie, a
votare contro il nuovo Presidente incaricato.
Presidente
Qualcun altro intende chiedere la parola?
La parola al Consigliere Chiarello.
Chiarello (RC)
Ritengo anch'io di dover fare un
intervento. Intanto anch'io rimarco la scorrettezza della procedura
perché noi consiglieri dobbiamo prendere visione di un programma
stilato tra l'altro in un periodo piuttosto lungo, impiegare trenta
giorni per elaborare un programma senza distribuirlo alle forze
considerate di opposizione è una scorrettezza.
Volevo comunque salutare tutti i consiglieri e augurare loro di
essere tutti il più vicini possibile ai problemi valdostani, anche
se mi sembra che si cominci piuttosto male; vedendo infatti le
prime nomine, noto che anche chi è fuori dalla Giunta in qual­che
modo riesce comunque ad entrarci.
Noi, forza di sinistra, abbiamo visto che la gente ci ha dato il
consenso proprio quan­do facciamo delle proposte, quando facciamo
cioè una opposi­zione propositiva, e questo è quello che ci
proponiamo di fare anche in Valle d'Aosta. Rifondazione Comunista
ribadisce che anche in questa sede, come in tutto il territorio,
continuerà la sua battaglia propositiva sui grandi temi che stanno
attraver­sando la Valle d'Aosta, in primis: moralizzazione della
vita pubblica, occupazione, Cogne, lavoratori autoporto, crisi
dell'edilizia, spazi giovanili, sanità, elettrificazione e
raddoppio della linea ferroviaria Aosta-Chivasso, autostrada
Morgex-Courmayeur. Questi che ho appena elencato sono i punti
qua­lificanti del programma con il quale ci siamo presentati ai
val­dostani.
Il giudizio che Rifondazione Comunista dà di questa maggioranza
che si propone di governare i cittadini valdostani non è certo
positivo, e questo per i motivi che andrò di seguito elencando. La
forza che fa da perno a questa maggioranza non è attendibile in
quanto è la stessa che in dieci anni, a parte un breve interregno
DC, non ha saputo gestire 15 mila miliardi per favorire lo sviluppo
autocentrato dell'economia valdostana; con la distribuzione a
pioggia ha soltanto favorito un'economia assistita e parassitaria.
Nei prossimi anni se non ci sarà una inversione di tendenza e se
non faremo un salto di qualità nella gestione dell'economia, sarà
molto difficile uscire dalla grave crisi economica.
L'Union Valdôtaine e le cosiddette forze di progresso che hanno
governato con essa hanno guardato con molta sufficienza al rapporto
De Rita sull'economia regionale, dando per scontato che tutto ciò
che non è pensato in Valle non è attendibile. Sulla questione
morale le forze politiche che si apprestano a far parte di questa
maggioranza hanno dimostra­to proprio in questi giorni una
superficialità gravissima nei ri­guardi della possibilità di
infiltrazioni mafiose, tanto da susci­tare lo sconcerto dei
commissari e del On. Violante Presidente della Commissione
antimafia. Enumerare tutte le problemati­che che travagliano la
nostra regione sarebbe troppo lungo; mi sento però in dovere di
fare ancora due osservazioni: il Piano paesaggistico non è ancora
stato approvato e i Piani regolatori sono stati approvati con
estremo ritardo, favorendo in questo modo la proliferazione delle
seconde e terze case e non risol­vendo d'altro canto il problema
delle aree per l'edilizia popola­re, problema disatteso sempre da
tutte le Giunte succedutesi.
Oggi questa maggioranza nasce debole in quanto pende sul
ca­pogruppo della forza di maggioranza relativa la sentenza di
se­condo grado; noi siamo garantisti, non pronunciamo nessuna
condanna fino al grado definitivo ma poniamo a tutte le forze
presenti in Consiglio un problema di opportunità e di seria
credibilità politica. Ho riservato per ultima la questione della
legge elettorale, non perché meno importante ma perché a no­stro
avviso è la più emblematica del comportamento di questa
maggioranza. Per settimane i cittadini sono rimasti all'oscuro
delle trattative e dei contenuti del programma della Giunta. I
giornali dicevano che il problema centrale era la nuova legge
elettorale, ora, ci sembra assurdo che chi come l'Union si batte
per tutelare le minoranze linguistiche si accodi a chi vuole
can­cellare le minoranze politiche e sociali, Rifondazione
Comunista ribadisce che si farà portavoce delle categorie so­ciali
più deboli e dei loro problemi, pertanto nel confermare il voto
contrario a questa maggioranza, Rifondazione fa appello a tutte le
forze di reale progresso perché promuovano un impe­gno per la
soluzione dei problemi sociali che incombono sulla nostra regione.
Sarà di grande soddisfazione per noi consegna­re ai nostri
successori una regione caratterizzata da uno svi­luppo equilibrato
e da una migliore qualità della vita.
Presidente
La parola al Consigliere Marguerettaz.
Marguerettaz (DC)
Aspettavo che qualcun'altra delle forze
della maggioranza desse le proprie motivazioni sulla scelta di Dino
Viérin. Così non è stato e mi adeguo. C'è una domanda
importante:"E'la legge che fa la morale o è la morale che fa la
legge? " Ponendosi oggi questa domanda alla luce delle tratta­tive
per il governo regionale io credo che senza dubbio si debba
propendere per la prima ipotesi. Tutti sono concordi
nell'affer­mare la necessità della trasparenza, della
partecipazione, della riforma del sistema politico.
A fronte di ciò si è preferito, forse in assenza di una legge
specifica, ripercorrere le antiche strade. Sono le strade che hanno
determinato le scelte degli schiera­menti piuttosto che dei
programmi, che hanno richiesto un me­se di lunghe e segrete
trattative, speso a decidere di spartizioni anche all'interno delle
singole forze politiche. Ci era stato detto che questa maggioranza
si sarebbe creata su delle convergenze programmatiche, è evidente
che il mese avrebbe dovuto servire per stendere il programma, ma
esso ci è stato proposto non più di 10 minuti fa, diventa davvero
difficile pensare di votare una qualsiasi maggioranza al buio. Ci
aspettavamo che ci fosse una presentazione da parte dell'uomo che
si pone alla guida dell'esecutivo, prima di ricevere il voto
favorevole o contrario del Consiglio. Inoltre vorrei ripercorrere
le tappe a cui come DC abbiamo assistito nel corso di questo mese.
L'esperienza è molto simile a quella che ha vissuto il consigliere
Riccarand 5 anni or sono quando egli ricordava di essere stato
interpellato dall'Union Valdôtaine e di aver visto una bozza
interessante di programma e poi, di non aver saputo più niente.
La nostra esperienza è stata simile, anche se abbiamo appreso
qualcosa in più dai giornali, infatti abbiamo appreso attraverso
una di­chiarazione del segretario politico dell'UV Grimod che la DC
non era una forza né autonomista né progressista. Io non so quali
aggettivi furono accostati all'allora Nuova Sinistra, sicu­ramente
i metodi dell'UV erano i medesimi e cioè isolare una forza politica
affibbiando etichette anacronistiche a seconda delle convenienze.
Comunque bisognava giustificare politica­mente l'accordo di
maggioranza, quindi si è detto che la mag­gioranza uscente aveva
operato bene ed era stata premiata dell'elettorato, sarebbe giusto
ricordare che le forze che compo­nevano la maggioranza uscente non
sono state premiate ma scopriamo che c'è stata una flessione. É
stato detto che i Valdostani desiderano la continuità e così
scopriamo, come premio del lavoro svolto, che lo stesso ex
Presidente Lanivi non risulta tra i banchi dell'esecutivo e sembra
che solo due degli ex Assessori mantengano il loro incarico.
Comunque un risultato è stato raggiunto: dopo anni di tormenti, di
studi abbiamo capito quale era la molla che poteva far nascere
l'unità delle sinistre: una bella tavola imbandita, offre l'Union
Valdôtaine.
La tavola ha veramente del miracoloso perché io non avrei mai
potuto immaginare di vedere un giorno a braccetto con Bich, sotto
l'ala protettrice di Rollandin. Si è poi detto che era necessario
dare un governo forte e stabile alla Valle, bene, noi non cre­diamo
che la scelta fatta vada in questa direzione: non è l'am­piezza
numerica che crea un governo forte per la Valle d'Aosta, credo
invece che le scelte fatte rappresentino un passo indietro,
proporre una maggioranza composta da sette forze politiche
si­gnifica legittimare la frammentazione del Consiglio. Io ricordo
che alcuni membri della maggioranza si preoccupavano forte­mente
dell'ampiezza numerica dell'allora maggioranza, preoc­cupandosi
dell'appiattimento del Consiglio. Devo dire che sono assai meno
preoccupato di questa possibilità anche perché, questa maggioranza
Benetton, i mille colori del mondo, ci sarà un forte dibattito che
spero non sarà limitato ai vari posto di governo e
sottogoverno.
Un'altra questione è il rinnovamento, di questa parola magica
tutti si sono riempiti la bocca, io credo che esso passi
necessariamente per un'autocritica e per nuove proposte e metodi,
dulcis in fundo anche attraverso nuovi uo­mini.
Questo percorso la DC l'ha fatto, completamente, ma
evi­dentemente la sua strada, a fronte della maggioranza che si
compie, è sbagliata, forse la DC ha sbagliato qualcosa. Mi è
in­fatti parso di capire che questa maggioranza, quando parla di
rinnovamento, preferisce legittimare altre strade, l'avessimo
saputo. Ci si fa eleggere in forze con un simbolo ben
riconosciu­to, una di quelle forze soprannominate partiti
stato-nazionali, ci si fa eleggere in questa forza politica, poi si
bisticcia un po', ci si dissocia e voilà, il rinnovamento è
legittimato, tanto che questa forza può entrare a far parte della
maggioranza regio­nale. Io credo che le riflessioni politiche che
ho fatto sostengano il voto contrario all'elezione di Dino Viérin
come Presidente della Giunta, non in quanto persona ma in quanto
rappresen­tante apicale di questa maggioranza. Le due forze che
sono la prima e la seconda in Valle, non dimentichiamolo, hanno un
rapporto difficoltoso e ce lo siamo detto, ma la DC non svolgerà
un'opposizione di tipo polemico o strumentale anche perché siamo
coscienti dei problemi della Valle d'Aosta e del fatto che essi
necessitano della collaborazione di tutti per essere risolti.
Quindi ci confronteremo di volta in volta con le proposte fatte,
decideremo di conseguenza e daremo anche un contributo
pro­positivo. Termino con la dichiarazione di voto che ho già fatto
e auguro un buon lavoro al Presidente Viérin e ai membri della
Giunta.
Presidente
La parola al Consigliere Riccarand.
Riccarand (VA)
Intervengo per dichiarare il voto
favorevole del gruppo Verde Alternativo alla proposta di Dino
Viérin quale Presidente della Giunta regionale. Noi aderiamo a
que­sta maggioranza e dopo l'illustrazione del programma motiveremo
le ragioni forti che ci spingono a questa decisione.
Presidente
Possiamo passare alla votazione del Presidente
della Giunta, ricordando che è necessario precisare il nome e il
cognome.
Esito della votazione
Presenti e votanti: 35
Schede valide: 35
Schede bianche: 5
Hanno ottenuto voti:
Viérin Dino: 25
Louvin Roberto: 4
Viérin Marco: 1
Presidente
Proclamo quindi eletto Presidente della
Giunta regionale Viérin Dino.
