Classificazione
AGRICOLTURA


Resoconto integrale del dibattito dell'aula
Oggetto del Consiglio n. 891 del 28 settembre 1994 - Resoconto
OGGETTO N. 891/X - Azioni relative ai danni causati dai
cinghiali alle coltivazioni agricole (Interpellanza)
Interpellanza - Richiamata la nostra interpellanza riguardante
"Danni alle coltivazioni agricole causate dai cinghiali" e discussa
in Consiglio il 26 luglio 1993;
Richiamata la nostra mozione riguardante i provvedimenti da
intraprendere per permettere l'abbattimento dei cinghiali al fine
di ridurre i danni provocati dagli stessi alle colture agricole, ai
pascoli ed all'avifauna e discussa in Consiglio ad inizio
ottobre;
Considerato che il 16 luglio c.a. scadrà il Decreto regionale
"Nuove disposizioni sul controllo della popolazione del cinghiale
presente in Valle d'Aosta";
il sottoscritto Consigliere regionale
Interpella
l'Assessore dell'Agricoltura, forestazione e risorse naturali
per conoscere:
1) quali sono stati i risultati ottenuti tramite la soluzione
adottata dall'Assessore dell'Agricoltura, forestazione e risorse
naturali e precisamente quanti capi sono stati abbattuti e quanti
catturati dal Corpo forestale valdostano grazie all'applicazione
del decreto n. 12 del 16 marzo 1994;
2) quanti censimenti sono stati effettuati per capire
esattamente qual è il numero dei cinghiali presenti nella nostra
Regione e quali i risultati;
3) quali azioni future verranno intraprese a breve e medio
termine.
F.to: Marco Viérin
Presidente -
Ha chiesto la parola il
Vicepresidente, Viérin Marco.
Viérin M. (PpVA) -
Ritorno su un argomento che
abbiamo già discusso alcune volte qui in Consiglio, sempre
sollevato dal sottoscritto insieme ad altri consiglieri, anche se
facenti parte attualmente del gruppo dell'Union: mi riferisco a
Rini, che aveva firmato allora interpellanze su questo problema
insieme al sottoscritto.
Richiamo l'interpellanza discussa in Consiglio il 26 luglio
scorso, dove l'assessore confermò la situazione che io e il
Consigliere Rini avevamo sollevato, e per dovere di cronaca mi
permetto di leggere tre passaggi molto brevi.
L'assessore diceva: "Il faut dire que le sanglier est une espèce
qui n'est pas habituelle dans notre région, une espèce qui a été
importée et qui a provoquée, car la superficie de notre région est
réduite par rapport à celle d'autres régions, une quantité énorme
de dommages.
Le problème se pose donc d'une façon réelle et concrète. Il faut
constater que la chasse au sanglier est assez difficile et que les
résultats produits dans l'année passée sont très limités car
seulement 25 sangliers ont été abattus. (...) Nous sommes donc en
train d'évaluer l'opportunité de mieux définir le calendrier de
chasse de cette espèce, mais pour faire ça il est évident qu'il
faut arriver à une gestion scientifique de la chasse au sanglier,
et donc en ce moment nous sommes en train de faire un monitorage
pour comprendre exactement quel est le nombre des sangliers
présents dans notre région".
Questo l'assessore ce lo diceva esattamente un anno e due mesi
fa; ad oggi la situazione è ancora peggiorata e questo
peggioramento il sottoscritto lo ha già richiamato nel Consiglio di
ottobre dell'anno scorso, quando ha presentato una mozione, poi non
approvata dal Consiglio.
In quell'occasione avevo anche dato all'assessore Vallet copia
delle disposizioni assunte da regioni e province italiane, che
avevano preso e adottato atti in merito a questo problema molto più
snelli e molto più concreti.
Con questa interpellanza si vuol sapere quali sono stati i
risultati ottenuti soprattutto con il decreto n. 12 del 16 marzo
'94, quali sono stati i censimenti visto che l'assessore un anno e
due mesi fa aveva detto che si sarebbero effettuati i censimenti, e
quindi quanti cinghiali abbiamo sul nostro territorio regionale, e
quali azioni future verranno intraprese a breve e medio termine,
soprattutto in merito al vocìo che si sente nei nostri paesi in
merito ad una eventuale brucellosi presente fra questi animali.
Si dà atto che dalle ore 16,47 assume la Presidenza il
Vicepresidente Aloisi.
Presidente -
Ha chiesto la parola l'Assessore
all'agricoltura, forestazione e risorse naturali, Vallet.
Vallet (UV) -
Mi consenta il Vicepresidente Viérin
di iniziare con una battuta: se le interrogazioni, le interpellanze
e le mozioni servono anche per sensibilizzare la Giunta e
l'assessore, posso garantire che su questo tema, dopo tre
iniziative in un anno, sono sufficientemente sensibilizzato.
Detto questo, vengo alla risposta. I cinghiali abbattuti nella
stagione venatoria 1993, quindi nel periodo di caccia normale e nel
mese di dicembre con la caccia in battuta, sono stati 29, di cui 15
giovani e 14 adulti. Grazie all'adozione del decreto n. 45 del 30
dicembre '93, che ricordo prolungava a tutto il mese di gennaio la
possibilità di effettuare la caccia in battuta, individuando quelle
zone in cui la popolazione di cinghiali era particolarmente
intensa, quindi si riteneva opportuno intervenire, e dava la
possibilità per i mesi successivi di effettuare caccia da
appostamento fisso, decreto che poi ho dovuto revocare ed integrare
con un nuovo decreto, che è quello citato nell'interpellanza, n. 12
del 16 marzo '94, a seguito di due ricorsi al TAR.
Uno da parte dell'Enpa e dell'associazione nazionale per
l'abolizione della caccia, e l'altro da parte di un gruppo di
cacciatori. Dicevo che, grazie a questo decreto che aveva validità
4 mesi e che poi è stato reiterato ed ha validità fino al 30
settembre, fino quindi alla vigilia dell'apertura della caccia,
sono stati abbattuti 37 capi di cui 5 da parte del corpo forestale
valdostano.
Una considerazione sull'efficacia di questi interventi deve
essere fatta e la considerazione che mi sento di fare è che questi
provvedimenti vanno intesi comunque come momento di prova, in
quanto mi sento di ribadire oggi le considerazioni che avevo fatto
un anno fa circa la stanzialità della specie cinghiale in Valle
d'Aosta e circa quindi la novità che costituisce per noi e per il
nostro mondo venatorio la presenza del cinghiale e la caccia al
cinghiale.
Rispondendo all'interrogazione nel mese di luglio dell'anno
scorso, dissi che parlare di monitoraggio è diverso dal parlare di
censimento. Parlare di censimenti in relazione alla specie
cinghiale è fuori luogo, tenuto conto soprattutto dell'orografia
che caratterizza la nostra regione; è più giusto quindi parlare di
monitoraggio, riferendosi a segni tangibili che il passaggio dei
cinghiali lascia sul territorio. In questo senso posso confermare
che esiste una popolazione costante rispetto al passato, ma con
mutamenti della densità nelle varie zone.
Mi spiego: zone in cui la presenza del cinghiale era
significativa hanno adesso meno segni e meno tracce della presenza
di questo animale, zone in cui prima non era stato segnalato adesso
sono frequentate abitualmente.
Indubbiamente i passaggi denotano come la specie abbia superato
la soglia di una equilibrata presenza, per cui è necessario ancora
mettere in atto provvedimenti per tenere sotto controllo questa
specie.
Il vicepresidente mi chiede al terzo punto di illustrare quali
sono le azioni intraprese o da intraprendere a breve e medio
termine. Qui devo fare una premessa che avevo già fatto un anno fa:
è evidente che gli interventi che possiamo mettere in atto devono
inquadrarsi in quella che è la legislazione vigente. A breve
termine abbiamo decretato il calendario venatorio, che ha previsto
fra le specie cacciabili il cinghiale ed ha previsto la caccia al
cinghiale nel periodo dal 1° al 31 dicembre ancora in battuta.
Caccia in battuta che sarà regolamentata dal decreto n. 34 in data
6 settembre '94, questo nel breve periodo.
Nel lungo periodo, il Consiglio ha votato nel mese di luglio
scorso la nuova legge per la caccia in Valle d'Aosta, all'articolo
18 ci sono gli strumenti che avremo a disposizione per gestire
questo problema. L'articolo 18 tratta il controllo della fauna
selvatica. Questa legge prevede che il prelievo sia disposto dalla
Giunta regionale, su proposta dell'assessorato, sentito l'istituto
nazionale per la fauna selvatica, previo esame della situazione e
reperimento di dati oggettivi sulle popolazioni faunistiche
interessate. Per le operazioni di cattura o di abbattimento è
prevista la collaborazione con il corpo forestale valdostano,
guardie venatorie volontarie, proprietari e conduttori muniti di
porto d'armi per l'esercizio venatorio, e dei cacciatori esperti,
una nuova figura che abbiamo introdotto nella legge.
Detto questo, mi sento di aggiungere che il perseguimento di
risultati risolutivi entro breve tempo è puramente illusorio. Un
ruolo importante dovrà essere svolto dagli agricoltori, che saranno
chiamati a collaborare e a segnalare, e dai cacciatori, ai quali
chiediamo buona volontà e comprensione.
Crediamo che questo argomento vada trattato con molto buon
senso, con una buona dose di equilibrio; il fatto stesso che su di
esso ci siano ricorsi al Tar da parte delle associazioni
ambientalistiche e da parte di cacciatori, il fatto che il
calendario venatorio sia stato impugnato al Tar dalle associazioni
ambientalistiche e che si scateni una polemica da parte di un
gruppo di cacciatori, testimonia del fatto che l'argomento è
difficile e che per trattarlo ci vuole, ripeto, equilibrio e buon
senso.
Presidente -
Ha chiesto la parola il
Vicepresidente, Viérin Marco.
Viérin M. (PpVA) -
Solo per rispondere alle
battute: forse in questo periodo sarebbe opportuno avere più teste
e meno teste molli. Abbiamo visto questa mattina che di teste molli
ce ne sono parecchie in questo Consiglio.
Il sottoscritto un anno e due mesi fa aveva portato questo
problema in Consiglio, però ritengo ancora dopo la relazione
dell'assessore, che in questo periodo passi avanti fatti in maniera
un po' concreta non ne siano stati fatti.
La prima cosa che dobbiamo chiarirci è quindi quella se questo è
un problema che per noi valdostani esiste o meno. Oggi purtroppo
per il Governo regionale questo problema non esiste! Infatti ad
oggi abbiamo avuto solo questi risultati, che sono scadenti,
infatti, abbiamo delle continue petizioni, alcune di pochi mesi fa,
che provengono da tutta la Valle, e questo vuol dire che, caro
assessore, il monitoraggio non c'è bisogno di farlo, perché l'
arrivo continuo di petizioni confermano che il problema c'è ed è in
continua crescita in quanto non si sono adattati provvedimenti
efficaci.
Ad esempio, il decreto che è stato fatto a settembre per il mese
di dicembre prossimo venturo. Fare un decreto di questo tipo vuol
dire tutelare i cinghiali, non far sì che si faccia un prelievo per
risolvere in parte un problema, perché se andiamo a prendere questo
decreto vediamo che l'articolo 2 dice: "La caccia in battuta al
cinghiale nei settori autorizzati è consentita nei giorni di
giovedì, sabato e domenica dalle ore 7,30 alle ore 16", ora tutti
quelli che vivono fuori da Aosta sanno bene che, se si ha
l'occasione di alzare in battuta alcuni capi di cinghiale, non è
che si può dire alle 16 chiudiamo, perché vuol dire perderli.
Inoltre cosa vuol dire? "In ogni singolo settore non possono essere
effettuate due o più battute"; e ancora: "o più battute
contemporaneamente e non più di una battuta la settimana".
A questo punto tanto valeva mettere un giorno, perché quando si
legge completamente l'articolo, si capisce che si può andare uno di
questi tre giorni, non si può andare tutti e tre. Questo articolo
conclude ancora dicendo: "Non possono essere effettuate battute
contigue anche se svolte in settori diversi"; questo vuol dire che
se i cinghiali, alzati in battuta, finiscono in un altro settore,
non si possono più andare a prendere.
Quindi, questo articolo è il chiaro sintomo di non voler aiutare
chi cercherà di fare queste catture, ed è questo il succo del
discorso in merito all'articolo 2.
Ma guardiamo anche l'articolo 7, dove si chiede che per ogni
battuta si faccia una specie di dichiarazione: "Il capo battuta e
il suo vice devono compilare il modulo, predisposto
dall'assessorato all'agricoltura, forestazione e risorse naturali,
riportando la località dove si effettua la battuta, il numero dei
partecipanti e la posizione iniziale degli stessi, allegando per
maggior chiarezza una cartina della zona". Non so se abbiamo tutti
il cervello all'ammasso qui; cioè i cacciatori che vanno a fare la
battuta devono portarsi la cartina, mettere tutti i nomi dei 15-30
cacciatori sul sentiero da cui partono, e se per caso ad uno viene
il mal di pancia bisogna modificare tutta la cartina...? Ecco,
questi sono espressamente dei paletti per non far sì che i
cinghiali vengano presi. Questo è il discorso sostanziale, perché
qui dobbiamo guardare alla sostanza.
Questo decreto è il classico esempio che non consente la battuta
al cinghiale, ed io sono convinto che le squadre di caccia al
cinghiale saranno molto inferiori come numero, se questo decreto
rimarrà in piedi, rispetto a quelle dell'anno scorso. Questa
impressione si sente già sul territorio, si sente già da parte dei
cacciatori, si sente già da parte di chi non si occupa prettamente
di caccia, come il sottoscritto.
Concludo facendo presente un altro timore circa la presenza di
questi ungulati sul territorio, ed è il discorso della brucellosi,
perché tutti i capi abbattuti in questo momento devono essere
consegnati al servizio veterinario che deve fare i prelievi;
inoltre si deve sapere se in questi prelievi si è
riscontrato....
Vallet (UV) -
...
sono tutti
negativi...
Viérin M. (PpVA) -
Sono tutti negativi? Perfetto.
Perché se ci fosse stato anche il caso brucellosi cinghiali saremmo
arrivati all'assurdo.
Mi riservo, anche perché l'assessore nella risposta mi ha
richiamato giustamente l'articolo 18 della nuova legge, di
presentare una risoluzione dove chiederò l'impegno dell'assessore a
rivedere questo decreto per la caccia a dicembre. Da qui a dicembre
ci sono più di 60 giorni, quindi si potrebbe rivederlo.
