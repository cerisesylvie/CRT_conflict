Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 673 del 9 giugno 1999 - Resoconto
SÉANCE DU 9 JUIN 1999 (MATIN)
OGGETTO N. 673/XI Interventi di ristrutturazione della sede
dell'Assessorato del turismo, sport, commercio e trasporti.
(Interpellanza)
Interpellanza Premesso:
- che l'edificio sito in piazza Narbonne ad Aosta, ospitante
l'attuale sede dell'assessorato regionale del turismo, sport,
commercio e trasporti è stato oggetto di un radicale intervento di
ristrutturazione e sistemazione interni;
- che, sulla base delle deliberazioni della Giunta regionale
reperite in archivio, risulta lo stanziamento di ingenti somme per
il conseguimento dell'opera;
tutto ciò premesso i sottoscritti Consiglieri regionali
Interpellano
l'Assessore regionale competente per conoscere:
1) secondo quali logiche ergonomiche e amministrative sono stati
risistemati i piani dello stabile e qual è la superficie
complessiva interessata dai lavori;
2) se corrisponde a verità la notizia che il terzo piano dello
stabile, probabilmente destinato al più stretto esercizio delle
funzioni assessorili e al cui ammodernamento sono state destinate
parecchie centinaia di milioni, sia dotato di moderni e
confortevoli impianti idrotermosanitari, degni di una "suite"
d'albergo di lusso;
3) se ritiene che gli interventi sopra citati siano adeguati o,
meglio, proporzionati all'uso istituzionale e amministrativo cui è
destinato lo stabile.
F.to: Tibaldi - Frassy - Lattanzi
Président La parole au Conseiller Tibaldi.
Tibaldi (FI) Vorremmo sapere innanzitutto se è necessario
illustrare l'interpellanza, per il semplice fatto che non vorremmo
ricadere di nuovo nella violazione della privacy che era stata
paventata dal Presidente della maggioranza, Louvin, ad inizio di
seduta. Perché qui si parla di logiche ergonomiche e sappiamo che
le logiche ergonomiche attengono a quello che è lo spazio vitale di
una persona e potrebbe essere intesa in senso strettamente
personalistico quindi questa parte dell'interpellanza.
Gli impianti termoidrosanitari attengono a funzioni strettamente
fisiologiche e quindi collegabili a persone e anche qui non
vorremmo cadere nella censura che è già stata operata dal
Presidente della maggioranza, Louvin, ad inizio di seduta.
Per il resto ci sembra che l'interpellanza sia sufficientemente
chiara. Adesso la discrezionalità somma pare sua e noi ci
rimettiamo a quella che è stata la volontà già manifestata.
Per il resto, l'uso istituzionale e amministrativo è ricoperto
anche qui da una persona, non vorremmo violare quelle che sono le
funzioni e i ruoli che da esso sono svolte.
Diciamo che lasciamo all'Assessore competente la risposta del
caso riservandoci di fare la replica del caso sempre che il
Presidente non voglia ritenere estremamente personalizzata anche
quest'iniziativa di Forza Italia.
Presidente Questa Presidenza ritiene molto singolare
l'iniziativa, ma la ritiene totalmente ammissibile.
La parola all'Assessore al turismo, sport, commercio e
trasporti, Lavoyer.
Lavoyer (FA) Apprezzo molto l'ironia del Consigliere Tibaldi.
Alcuni dati innanzitutto per far capire al Consiglio di cosa
parliamo. Parliamo di una ristrutturazione di circa 350 metri
quadri di ufficio all'interno dei quali vi sono 7 metri quadri di
servizi igienici. Penso che al Consigliere Tibaldi interessi
l'intervento di ristrutturazione del piano che riguarda
l'Assessorato del turismo perché vi sono altri interventi che
riguardano il palazzo, ma di strutture che non riguardano
l'Assessorato del turismo.
Il costo dell'intervento è di circa 300 milioni al metro quadro,
314… volevo dire complessivo, 314
milioni complessivo per un costo di 890.000 lire al metro quadro.
Stiamo parlando quindi di 350 metri quadri di ufficio, costo
dell'intervento 300 milioni, 850.000 lire al metro quadro, servizi
igienici complessivi di questo reparto: 7 metri quadri.
Secondo quali logiche ergonomiche e amministrative, io pregherei
il Consigliere Tibaldi di venire presso l'Assessorato del turismo
così può osservare di persona come sono sistemati alcuni uffici
all'interno dell'assessorato stesso e anche se forse il termine
ergonomico non tutti lo conoscono, sono andato a vedere sul
vocabolario, vuol dire un ambiente che permette un maggior
rendimento a chi vi lavora all'interno, pertanto ritengo che
l'intervento vada senz'altro a migliorare la possibilità di
rendimento del dipendente.
Dal punto di vista delle scelte amministrative, all'inizio di
legislatura vi è stato l'accorpamento all'Assessorato del turismo e
sport anche delle funzioni del commercio; attualmente la quasi
totalità dei dipendenti del commercio è ancora presso il vecchio
Assessorato dell'industria, quindi siamo in attesa di sistemare
questi uffici per riorganizzare la distribuzione dei dipendenti
anche all'interno dell'edificio stesso.
Comunque l'intervento in oggetto riguarda il piano che è stato
lasciato libero, sempre all'interno della riorganizzazione degli
assessorati, dalla struttura che prima faceva parte
dell'assessorato stesso e che adesso è stata accorpata
all'Assessorato dei lavori pubblici relativa al settore
dell'urbanistica. In ogni caso, indipendentemente dall'esigenza
specifica di riorganizzazione dell'assessorato, gli interventi
sarebbero stati comunque indispensabili per rendere gli uffici
idonei in base alle nuove norme sulla sicurezza.
Per quanto attiene alla tipologia dell'intervento, l'intervento
è una normale tramezzatura con pareti prefabbricate; il servizio
igienico di 7 metri quadri è piastrellato con normalissime
piastrelle in monocottura colorate che posso anche dire di persona
che sono una fine partita, quindi estremamente economiche;
l'impostazione del servizio igienico ha le stesse dimensioni dei
servizi igienici dei piani sottostanti, quindi questo ha dovuto
essere posizionato dove ci sono gli scarichi. Per quanto attiene le
apparecchiature sanitarie, sono un grès porcellanato normalissimo e
sono composte da un lavabo, un bidè, una doccia e un vaso; le
rubinetterie sono in acciaio inox.
Penso che da questo punto di vista, visti anche i costi che sono
totalmente in linea con i costi di ristrutturazione normali degli
edifici, l'intervento non abbia nessuna possibilità di essere
sottolineato come un intervento che non tiene conto della sobrietà
e dell'economicità dello stesso.
Per quanto attiene all'ultimo quesito, se si ritiene che gli
interventi sopracitati siano adeguati, penso che siano adeguati e
proporzionati all'uso istituzionale; voglio anche sottolineare che
in questo tipo di ristrutturazione non si fanno solo gli uffici
dell'Assessore, ma vengono collocati un coordinatore, un direttore,
le segreterie del coordinatore e le segreterie del direttore
stesso, quindi penso che sia un intervento che va nella direzione
di un normale intervento edilizio anche per rispettare le nuove
norme che regolamentano la sicurezza e l'igiene degli uffici
stessi.
In questo senso voglio sottolineare al Consigliere Tibaldi che
gli assessori passano, quindi gli auguro al più presto di andare a
fare l'assessore al turismo e forse, quando potrà utilizzare questi
uffici, cambierà opinione sull'intervento stesso.
Président La parole au Conseiller Tibaldi.
Tibaldi (FI) Devo dire che aspettavo la risposta da un altro
assessore, dall'Assessore competente alle opere pubbliche, invece
la risposta è arrivata da una persona che ha un diretto interesse a
cercare di giustificare qualcosa. Non so se si tratta di una delega
che abbiamo oggi scoperto improvvisa da parte dell'Assessore Vallet
nei confronti dell'Assessore Lavoyer o se si tratta di una
prosecuzione di un mandato che ha ricoperto nella scorsa
legislatura l'Assessore Lavoyer o se si è istituito un condominio
nella gestione dell'Assessorato delle opere pubbliche. Forse più
che a livello istituzionale, a livello professionale l'Assessore
Lavoyer, avendo le competenze, preferisce seguire di persona i
lavori attinenti al suo ufficio.
Ci sono da fare alcune osservazioni. Innanzitutto è interessante
aver scoperto la correlazione esistente fra le docce e il
rendimento delle dipendenti, lo abbiamo appreso oggi
dall'intervento dell'Assessore; l'impianto idrotermosanitario di un
certo livello permette anche alle dipendenti o ai dipendenti di
migliorare l'efficienza delle proprie prestazioni professionali
all'interno dell'assessorato.
Il discorso del rendimento ci lascia alquanto incuriositi;
effettivamente anche l'Assessore ha fatto un'elencazione di
materiali utilizzati, di materiali di fine fattura, quindi idonei a
quelle che sono le funzioni e i ruoli che sono ricoperti da coloro
che rivestono ruoli all'interno dell'assessorato.
Non abbiamo ancora avuto occasione di vedere i lavori, ci
attendiamo un'inaugurazione sontuosa di quest'ufficio, di questa
sede, come si è soliti fare da parte dell'Assessore Lavoyer o della
Giunta regionale e magari saremo anche invitati. Adesso sappiamo
che i lavori sono giunti al 60 percento, sono lavori che hanno
avuto già un determinato impegno di spesa, ci sono una decina di
delibere di spese e per la progettazione e per la realizzazione
delle opere edili ed impiantistica oltre a due varianti suppletive
che sono intervenute in corso d'opera.
A nostro avviso quest'interpellanza è servita per evidenziare
quella che è la politica turistica che si è avviata in questa nuova
fase di legislatura, una politica turistica che sta dando ampio
spazio alle funzioni apicali e assessorili e dirigenziali ricoperte
con il comfort necessario per dare il meglio di sé stessi in questo
settore. Speriamo solo che la politica turistica riesce a uscire da
quei 314 metri quadri e da quegli incarichi di consulenza ricchi
che abbiamo visto conferire in questi primi 12 mesi di mandato da
parte dell'assessorato. Ci auguriamo quindi che oltre all'estetica
e all'immagine ci sia anche qualcosa di più sostanzioso, Assessore.
Per il resto attendiamo l'invito, come tutti gli altri colleghi,
alla presentazione di questa sua nuova sede.
