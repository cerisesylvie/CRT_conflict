Classificazione
ASSISTENZA SOCIALE



Oggetto del Consiglio n. 1647 del 22 giugno 2022 - Resoconto
OGGETTO N. 1647/XVI - Interrogazione: "Individuazione delle
criticità che hanno determinato i ritardi nei pagamenti ai
beneficiari del bando di sostegno alla locazione 2021".
Bertin (Presidente) -
Punto n. 20. Risponde l'assessore
Barmasse.
Barmasse (UV) -
Il primo quesito riguarda "Quale sia la
data stimata per la pubblicazione del nuovo bando di sostegno".
In riferimento a questo quesito, la data stimata per la
pubblicazione del bando di sostegno alla locazione 2022 è prevista
per l'autunno del corrente anno, sempre che non vi siano ritardi
dovuti - come noto - alla vacanza sin dal febbraio scorso della
dirigente della struttura.
Con riferimento al bando 2021, lo stesso è stato approvato con
deliberazione di Giunta regionale n. 1734 del 30 dicembre 2021. La
presentazione delle istanze ha avuto luogo dal 10 gennaio 2022
all'11 febbraio 2022 e sono state presentate complessivamente 399
istanze.
Come è specificato nel suddetto bando, la struttura regionale
entro centoventi giorni lavorativi, predispone l'elenco degli
ammessi e degli esclusi e la relativa liquidazione.
In data 23 maggio 2022 è stato numerato il provvedimento
dirigenziale relativo all'approvazione degli elenchi ed è stata
inviata ai trentatré esclusi, in data primo giugno 2022, la
comunicazione relativa all'esclusione, con la possibilità di fare
ricorso entro quindici giorni dal ricevimento di tale
informativa.
Entro il 30 giugno 2022 si concluderà l'istruttoria in merito
agli esclusi e nella prima settimana di luglio si procederà
all'approvazione dell'elenco degli ammessi definitivi, cui seguirà
la procedura per erogare il contributo.
L'erogazione dovrebbe concludersi al più tardi entro il mese di
luglio 2022, quindi entro i termini previsti dal bando. Infatti i
centoventi giorni, a partire dalla data termine per la
presentazione delle istanze, 11 febbraio 2022, scadono il prossimo
29 luglio.
Ne consegue che le tempistiche per la gestione del procedimento
sono in linea con i tempi previsti dal bando e non si rilevano, di
conseguenza, criticità né ritardi nei pagamenti.
Presidente -
Consigliere Manfrin.
Manfrin (LEGA VDA) -
Comincio ovviamente con
un'osservazione: se io dovessi comunicare a persone che sono in una
situazione di necessità... - perché penso che concordiamo tutti nel
dire che chi fa ricorso al bando affitti, e quindi chi fa ricorso
al sostegno sulla necessità di pagare l'affitto anche a fronte
degli obblighi dati dal bando sull'Isee che sono molto bassi, si
trova in una situazione di necessità, su questo concordiamo tutti -
se io dovessi appunto parlare di questo tema e dovessi dire, in
modi serafici con i quali lei ha affrontato quest'argomento,
comunicando in maniera assolutamente tranquilla che chi ha un
problema a pagare l'affitto, e ce l'ha ogni anno a partire dalla
fine del mese, deve aspettare gennaio, febbraio, marzo, aprile,
maggio, giugno, luglio, agosto e forse - perché poi ci ha detto
autunno - a settembre si vedrà riconosciuto il diritto ad avere un
contributo, io avrei utilizzato forse un tono diverso. Forse avrei
anche chiesto scusa a tutti coloro i quali non possono pagare
l'affitto oggi e si sentono dire dalla pubblica Amministrazione:
"Forse in autunno arriva il bando".
Lei ritiene che sia una cosa normale, ne prendiamo atto; per noi
non è assolutamente normale, anche perché le ricordo che in
quest'aula lei ha risposto, a nostre numerose altre precedenti
sollecitazioni, che il bando sarebbe arrivato nel secondo semestre
del 2022.
Tendenzialmente era passata sugli organi d'informazione la
teoria che per lo meno da luglio qualcosa sarebbe arrivato. Era
comunque in ritardo se fosse arrivato a luglio il bando affitti, ma
ho detto: "Va beh, a luglio ci siamo quasi".
Meno male che l'ho chiesto. Trovo assolutamente inverecondo che
una persona in uno stato di necessità debba aspettare l'autunno per
vedersi riconosciuto un diritto.
In secondo luogo, sui ritardi dei pagamenti, lei dice che non
c'è stato nessun ritardo.
Assessore, ragioniamo assieme: lei apre il bando del 2021 nel
2022, quindi quelli che dovevano vedersi riconosciuto il diritto
nel 2021, partecipano e presentano la domanda nel 2022. Già questo
ci dovrebbe far comprendere che cosa stia succedendo.
Dopodiché ci dice anche che centoventi giorni di attesa che voi
mettete sul bando sono normali e le persone devono dire: "Sì, fino
al centodiciannovesimo giorno attendiamo tranquilli, al
centoventesimo possiamo anche chiederne conto".
Vede, Assessore, se io mi vedo riconoscere un diritto a luglio,
quando io ho fatto la domanda a gennaio, obiettivamente mi trovo un
po' in difficoltà, e tutto questo viene fatto per quale motivo?
Perché ci sono trentatré esclusi che devono fare delle
controdeduzioni?
Chiedo scusa, ma per analizzare tutte queste domande, che sono
trecentonovantanove, non è che siano milioni, sono quattrocento
domande, che una volta si facevano con il form online, non so se se
lo ricorda, quanto ci vuole?
Quanto ci vuole per analizzare meno di quattrocento domande che
si combinano con un form online?
Analizzare e liquidare. Per trentatré esclusi si blocca tutto,
si aspetta il 30 di maggio, il 30 di giugno, il primo di luglio e
il 29 di "ottembre" per, chissà, forse vedere i soldi?
Qui stiamo parlando di fragilità e di persone che sono in uno
stato di necessità.
Oggi dire che un bando che può essere pubblicato oggi... il
bando può essere pubblicato oggi! Si fa la delibera e si pubblica
il bando e quindi si accorciano i tempi. Dire che oggi non si fa
questo è evidentemente uno sfregio nei confronti di chi sta
aspettando.
Non penso di dover utilizzare altri termini per definire quello
che è appena stato detto.
Io non credo che le persone che sono in attesa apprezzino. Ci
dica lei se è normale.
Presidente -
Nell'annunciare la pausa per arieggiare i
locali, comunico che il Presidente della Regione, per un impegno
istituzionale, sarà assente per mezz'ora. Pertanto alla ripresa se
dovesse essere il suo turno, passiamo alle interpellanze
dell'Assessore all'agricoltura e successivamente ritorniamo a
quelle della Presidenza della Regione.
Il Consiglio è sospeso.
La seduta è sospesa dalle ore 16:54 alle ore 17:21.
