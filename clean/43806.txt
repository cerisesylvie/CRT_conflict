Classificazione
ASSISTENZA SOCIALE
Assistenza socio-sanitaria



Oggetto del Consiglio n. 975 del 3 novembre 2021 - Resoconto
OGGETTO N. 975/XVI - Interrogazione: "Continuità del progetto
europeo "WelcomTech - Reti a supporto degli anziani
vulnerabili"".
Bertin (Presidente) -
Punto all'ordine del giorno n. 25.
Risponde l'assessore Barmasse.
Barmasse (UV) -
Il progetto interregionale
Italia-Svizzera
Welcomtech
,
welfare
comunitario
tecnologico per la popolazione anziana vulnerabile, è stato
sviluppato nel periodo 2019-2020, ha permesso la sperimentazione di
sistemi di monitoraggio delle abitudini comportamentali di dieci
anziani vulnerabili residenti su tutto il territorio regionale che
vivevano da soli nella propria abitazione. Al termine del progetto,
alla fine del 2020, in effetti i sistemi di monitoraggio sono stati
disinstallati dalle abitazioni delle persone anziane che avevano
partecipato al progetto, senza che sia stato possibile, nonostante
la valutazione positiva dello stesso, prorogarne l'utilizzo.
Il capitolato, redatto dalla struttura del dipartimento sanità e
salute, prevedeva la fornitura di sensori in grado di rilevare i
movimenti nell'abitazione, la luce, i movimenti nel letto,
l'apertura e chiusura di porte, la verifica, nonché la fornitura di
servizio di assistenza tecnica, dal rilascio della soluzione di
produzione con relativi adeguamenti e aggiornamenti della stessa
fino alla conclusione del progetto, e la consegna dei sistemi
all'Assessorato sanità, salute e politiche sociali.
Complessivamente, per l'acquisto dei sistemi di monitoraggio, dei
servizi di installazione, di configurazione e di aggiornamento del
sistema e di formazione e supporto ai
tutor
di comunità, è
stata corrisposta all'aggiudicatario la somma di 19.951 euro IVA
esclusa.
L'obiettivo del progetto in questione, infatti, era la messa a
punto di un prototipo di sistema di monitoraggio da sperimentare
nel corso del progetto. È corretto dunque dire che gli obiettivi,
le attività previsti dal Welcomtech sono state portate a
conclusione. La licenza d'uso del software applicativo, necessario
per la realizzazione e il funzionamento del sistema, il manuale di
utilizzo e di installazione, sono di proprietà dell'Amministrazione
e la loro cessione era stata prevista in vista della possibilità di
utilizzare in autonomia i sistemi di monitoraggio e l'applicativo
acquisiti.
Seconda domanda: quale sia l'entità delle risorse mancanti per
l'eventuale manutenzione dei sistemi di monitoraggio. Da una stima
degli uffici competenti e da informazioni assunte presso la ditta
aggiudicataria del bando, le risorse necessarie al ripristino e
alla manutenzione del sistema di monitoraggio si può quantificare
in qualche migliaio di euro, ma non è stato specificato più di
tanto; penso che sia intorno ai 10 mila euro.
Se sia stata valutata la possibilità di dare continuità al
progetto Welcomtech, visti i risultati positivi in un'ottica di
sostenibilità. Le tematiche della sostenibilità e continuità dei
progetti europei è da sempre all'attenzione di tutti coloro che
operano all'interno dell'Amministrazione, con azioni finanziate
mediante fondi europei. Alla conclusione del progetto si è valutata
la possibilità di continuare a utilizzare i sistemi di monitoraggio
e la stessa società aggiudicataria si era resa disponibile a
continuare il servizio anche al termine del progetto. L'emergenza
Covid-19 ha rallentato le attività, ma è intenzione
dell'Amministrazione regionale verificare l'effettiva possibilità
di dare continuità al progetto.
Una possibile continuazione di Welcomtech verrà portata
all'attenzione dei competenti uffici del dipartimento politiche
strutturali e affari europei, ufficio di cooperazione territoriale,
che attualmente sta lavorando in qualità di amministrazione
co-responsabile della gestione del programma Italia-Svizzera
2021-2027, alla definizione del quadro di contesto e delle priorità
che saranno oggetto di finanziamento per il prossimo settennato,
per una eventuale riproposizione in termine di lungo periodo. Si
evidenzia, però, che il quadro di contesto e le proprietà saranno
definite e concordate tra tutte le amministrazioni beneficiarie del
programma. Non si esclude con ciò a priori una possibile
continuazione del progetto a valere su fondi regionali, qualora le
risorse stanziate lo permettano.
Preme, inoltre, sottolineare che il dipartimento politiche
sociali sta lavorando sul tema delle persone anziane e fragili e
anche su altri fronti all'interno della programmazione Alcotrà
Italia-Francia. Il dipartimento sta portando avanti il progetto
Pro.Sol-Senior
e, grazie alla collaborazione con la USL
individuata come ente attuatore, si sta lavorando sul miglioramento
della presa in carico delle persone anziane, con particolare
riferimento a quelle affette da malattie neurodegenerative,
attraverso il rafforzamento del centro disturbi cognitivi e
demenze, un miglior coordinamento delle figure professionali che
ruotano attorno alle persone anziane, l'attivazione di un sistema
di teleconsulto per le visite a distanza, lo sviluppo di modelli di
prevenzione e rieducazione cognitiva.
Sempre nell'ambito della programmazione Alcotrà Italia-Francia,
un altro progetto seguito dal dipartimento è
We-Pro
che
intende invece sperimentare nuovi modelli di
welfare
di
prossimità, al fine di sviluppare nelle comunità di montagna un
modello di rete di servizi alla persona che favorisca un ecosistema
di salute e la permanenza a domicilio delle persone anziane, ma non
solo, e il non abbandono delle aree montane.
Presidente -
Per la replica, il consigliere Manfrin.
Manfrin (LEGA VDA) -
La ringrazio, Assessore, per la sua
risposta. Come lei ha illustrato, ci terrei a elencare alcuni
particolari di questa iniziativa, perché questo progetto vede nello
specifico il montaggio di dieci sistemi di monitoraggio a degli
anziani ultra 65enni vulnerabili che hanno una autonomia precaria,
ma che vivono nella propria abitazione.
Che cosa permettono di fare questi sistemi? Questi sistemi
permettono di monitorare in remoto qual è lo stato delle persone
sottoposte a questo monitoraggio, quindi - l'ho riassunto nel testo
ma, secondo me è bene rivederlo - sostanzialmente si rilevano i
movimenti delle persone all'interno delle abitazioni, si monitora,
per esempio, il tempo di permanenza a letto, il tempo di permanenza
nel bagno, l'assunzione dei farmaci e addirittura questo
apparecchio è talmente sofisticato che in caso di caduta
dell'anziano, se non si agisce sullo strumento, e quindi si rileva
che c'è una persona che è in difficoltà, lancia in automatico un
allarme e si può intervenire direttamente a casa dell'anziano e
poterlo soccorrere.
Io credo che questa sia una assoluta innovazione nel nostro
sistema, che purtroppo ha visto precipitare un po' quelli che sono
i sistemi di assistenza classici. Parlo del servizio di assistenza
domiciliare, che per numerose questioni che non avremo modo di
esaminare qui, magari più avanti, magari in altre amministrazioni,
hanno purtroppo rivelato delle falle. Questo è un sistema che è
stato sperimentato, si è ottenuto un buon risultato - come lei ha
riconosciuto, Assessore - quindi risulta non comprensibile la non
prosecuzione. Perché, come giustamente lei ha detto, l'entità delle
risorse mancanti per una prosecuzione è bassa, molto bassa,
infinitesimale oserei dire, ma i benefici sono sicuramente molto
alti, si intercetta un disagio, si prevengono eventi critici e si
può monitorare tranquillamente da remoto una persona che ha
necessità di essere tutelata.
Credo che uno dei capisaldi dei progetti europei sia la
programmazione comunitaria, quindi si fanno questi progetti non
soltanto per spendere due soldi, perché arrivano dall'Europa e
vediamo un po' come va a finire, ma si sperimentano questi progetti
per vedere se hanno effettivamente un'efficacia e a fronte di una
efficacia a quel punto si adottano questi progetti, soprattutto se
non hanno un costo così eccessivo per quelle che sono le casse
dell'ente che lo adotta. Quindi, pensare di fare la fase di
sperimentazione, poi prendere tutto, archiviarlo e metterlo
nell'armadio, perché non si ha qualche migliaio di euro per
continuare il monitoraggio e la manutenzione di questi strumenti,
mi sembra effettivamente un po' come buttare via il bambino con
l'acqua sporca. Però lei, Assessore, mi ha detto che farete un
approfondimento con gli uffici per valutare la continuazione di
questo progetto, io la prendo in parola; chiaramente, in caso non
dovessi vedere o non dovessi avere aggiornamenti, le chiederò
nuovamente conto di quanto è stato fatto per aggiornare questo
protocollo.
Riteniamo che sia un protocollo efficace, che può anche in
realtà effettuare dei risparmi per l'Amministrazione, che non deve
a quel punto avere fisicamente una persona che va a controllare a
casa della persona tutti i giorni in un certo orario come sta, che
cosa ha fatto, se è caduta, se si è lavata, se ha dormito e
quant'altro, ma può per una parte di tempo monitorarla da remoto e
quindi avere subito un feedback.
Io per il momento mi dichiaro soddisfatto, a fronte dell'impegno
che lei ha preso nella prosecuzione della valutazione di questo
progetto e quindi staremo a vedere che cosa accadrà.
