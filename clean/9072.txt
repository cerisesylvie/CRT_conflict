Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3594 del 23 marzo 1988 - Resoconto
OGGETTO N. 3594/VIII - COLLEGAMENTO FUNIVIARIO TRA AOSTA E
PILA. (Interrogazione).
PRESIDENTE
: Do lettura dell'interrogazione in oggetto,
presentata dal Consigliere Baldassarre:
INTERROGAZIONE
Nella seduta del Consiglio regionale in cui fu approvata la
"famosa" trattativa privata (molto discutibile) per il collegamento
funiviario Aosta-Pila, fu addotta la motivazione dell'urgenza dei
lavori, per sostenere la necessità della trattativa privata (circa
15 miliardi). L'apertura del collegamento funiviario, prevista per
il mese di dicembre, fu fatta slittare agli inizi di gennaio e
successivamente rinviata alla fine del mese di febbraio
1988.
Ora, siamo giunti al mese di marzo e le dichiarazioni in
Consiglio dei vari Assessori competenti si sono dimostrate non solo
non credibili, ma poco serie, forse fatte solo per giustificare la
trattativa privata.
Ciò premesso si
INTERROGA
l'Assessore regionale al Turismo, Urbanistica e Beni
Culturali per sapere:
1)
quando inizierà il collegamento funiviario
Aosta-Pila, il motivo del ritardo, come giustifica l'Assessore le
dichiarazioni senza serio riscontro fatte a suo tempo in Consiglio
regionale;
2)
se ci sono stati ulteriori interventi finanziari
della Regione oltre ai 15 miliardi previsti della "trattativa
privata".
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Per rispondere al primo punto
dell'interrogazione, farò una breve cronistoria. I lavori del
collegamento funiviario Aosta-Pila sono proceduti per diverse fasi
e sono stati ultimati nelle seguenti date:
il 12 novembre 1987, per quanto riguarda l'appalto delle
forniture e l'installazione delle strutture elettro-meccaniche
della cabina elettrica; il 22 gennaio 1988, per quanto riguarda i
lavori di tamponamento esterno, di copertura delle 4 stazioni,
nonché dei relativi impianti tecnici ed il giorno 8 febbraio 1988,
per l'impianto vero e proprio. Il completamento totale dei lavori,
quindi, è avvenuto in quest'ultima data.
Il 10 febbraio 1988 è stato effettuato il viaggio ed il
sopralluogo alla linea ed alle stazioni, da parte della Commissione
regionale incaricata di prendere in consegna l'impianto. C'è da
premettere che il 1° febbraio il Presidente della Giunta ed il
sottoscritto avevano fatto il primo viaggio sulla telecabina, che
quindi funzionava già a quella data. Resta il fatto, però, che
l'ispezione vera e propria è avvenuta in data 10 febbraio...
(...INTERRUZIONE...)
LANIECE (D.C.):
Io sono andato su per una questione di
peso...
Da allora sono stati effettuati: la messa a punto dell'impianto,
la prima visita ministeriale per l'accertamento dimensionale, che è
durata 10 giorni, e la seconda visita ministeriale per la verifica
del funzionamento, che è durata 4 giorni.
Domani verrà eseguita la prova generale di soccorso, su singoli
tratti di linea, a cura della Protezione civile, che è stata
richiesta dai funzionari del Ministero dei Trasporti, in occasione
della prima e della seconda visita, quale ultimo adempimento prima
del collaudo definitivo, che verrà, sempre a cura dei funzionari
del Ministero, nei giorni 28, 29 e 30 marzo, stando a quanto ci è
stato comunicato, per mezzo di un telegramma, dalla Direzione
centrale di Roma.
Si prevede, pertanto, che l'impianto, salvo imprevisti, possa
entrare in esercizio per il pubblico entro il 31 marzo o il 1°
aprile.
Per quanto concerne la spesa, oltre all'appalto, che ammontava a
15 miliardi, si è dovuto procedere ad una perizia suppletiva di 651
milioni, che corrisponde a circa il 4 per cento dell'interno
ammontare. Ci sono altre spese, che però non erano in appalto,
relative, ad esempio, allo spostamento delle linee ENEL, al
pagamento degli espropri... La perizia suppletiva di 651 milioni,
quindi, si riferisce solo ai lavori veri e propri.
Penso, così, di avere risposto alle due domande
dell'interrogazione.
Si dà atto che alle ore 10,12 assume la Presidenza il
Vicepresidente DOLCHI.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Devo subito dire che il fascino
esercitato dagli Assessori e dalla Giunta sulla stampa e su alcuni
giornalisti, alcuni dei quali lavorano addirittura presso enti
pubblici, è degno di nota. Vorrei, anzi, avere dei suggerimenti sul
come si riesca a suscitare tanto entusiasmo sui giornalisti e sui
mezzi radio-televisivi e, eventualmente, vorrei avere anche delle
indicazioni sui possibili costi di questo entusiasmo, sempre che ci
siano, ovviamente.
Neanche a farlo apposta, questa mattina c'è addirittura una
mezza pagina de "La Stampa" che parla, finalmente, del collegamento
Aosta-Pila, fornendo però anche delle notizie inesatte, perché
l'Assessore ha appena affermato che quel collegamento "forse"
entrerà in funzione il 1° aprile...
LANIECE (fuori microfono):
Salvo imprevisti!
BALDASSARRE (P.S.D.I.):
Sì, salvo imprevisti, ma, siccome
ben conosciamo gli imprevisti di cui si può trattare, diciamo che
"forse" il collegamento Aosta-Pila entrerà in funzione nel mese di
giugno...
MAFRICA (fuori microfono):
Alla fine della campagna
elettorale!
BALDASSARRE (P.S.D.I.): ...
o alla fine della campagna
elettorale. Quindi, chi "ha commissionato" quell'articolo ha dato
anche delle notizie false alla gente. Ma questa è solo una
considerazione di carattere generale, utile per avere dei
suggerimenti sul come sia possibile entrare in certi ambienti.
Fatta questa breve considerazione e precisato che l'Assessore
Lanièce non è responsabile di questa situazione, dico subito che
abbiamo sentito varie affermazioni. L'Assessore Fosson, ad esempio,
diceva: "La funivia tra 15 giorni! La funivia tra 20 giorni!"
Voglio allora richiamare l'attenzione della Giunta sul fatto che
l'appalto dei lavori è stato affidato nel novembre del 1985 e, in
base al capitolato, gli stessi sarebbero dovuti terminare entro 400
giorni. Oggi, però, siamo nel mese di marzo del 1988 e quindi sono
passati ben 849 giorni e cioè il doppio del tempo stabilito da
quella famosa trattativa privata. Si dovrebbe richiamare
l'attenzione di qualcuno su quella famosa trattativa privata,
perché non si danno 16 miliardi per mezzo di una trattativa
privata! In ogni caso, sono passati ben 849 giorni e cioè il doppio
di quanto stabilito nel capitolato d'appalto.
La Giunta, che aspettava l'inaugurazione del collegamento
Aosta-Pila nel mese di ottobre, ed il responsabile dell'Assessorato
competente hanno richiamato l'attenzione dell'impresa su questo
particolare? Oggi siamo nel mese di marzo, ma la situazione è
ancora ferma e non crediamo che possa giungere in porto prima del
mese di aprile. Non lo crediamo assolutamente, anche se ci
auguriamo di poter essere smentiti dai fatti.
Ho voluto presentare questa interrogazione per mettere in
evidenza, ancora una volta, il modo in cui certi Assessorati
portano avanti i lavori di loro competenza. E la gente aspetta! Si
è scelta la trattativa privata perché bisognava favorire... Ho
detto favorire senza virgolette e sono disponibile a ripeterlo in
qualsiasi sede! Ho un "dossier" sull'Aosta-Pila e sono pronto a
metterlo a disposizione di chiunque, perché io credo che qualcuno
sia andato al di là delle competenze che spettano ad un ente
pubblico.
Su questo collegamento e sull'operato degli Assessori
competenti, pertanto, io esprimo un giudizio negativo, perché,
votando questa trattativa privata, voi avete preso in giro la
popolazione ed il Consiglio regionale.
Nel ribadire che di tutto ciò non è responsabile l'Assessore
Lanièce, io mi auguro che quanto egli ha affermato corrisponda a
verità, in modo che inizi, finalmente, a funzionare questo
collegamento e dia quei benefici che la città di Aosta aspetta da
tempo.
Mi auguro anche di non essere costretto a presentare un'altra
interrogazione, prima della fine della legislatura, per sentirmi
dire le solite storie che sono iniziate nel mese di ottobre del
1987. Sarà invece oggetto di un'altra interrogazione la richiesta
dei provvedimenti eventualmente assunti dalla Giunta per il ritardo
nella consegna dei lavori, perché, come ripeto e ribadisco, gli
stessi avrebbero dovuto essere consegnati entro 400 giorni dal
momento dell'approvazione, in Consiglio regionale, del loro
affidamento per trattativa privata. Sono passati, invece, 849
giorni. Si aggiunga a ciò un altro miliardo per una perizia
suppletiva, che però, essendo noi abituati a numerose perizie
suppletive di ben altre percentuali, non costituisce una sorpresa,
anzi, deve essere valutata positivamente, perché è una sola, anche
se deve essere aggiunta ai 16 miliardi di lavori già accordati per
trattativa privata.
Noi seguiremo ancora questo problema e, se il collegamento non
entrerà in funzione prima della fine della legislatura, ci
ritorneremo sopra ancora una volta per chiedere ulteriori
spiegazioni e, se sarà il caso, per mettere in evidenza la
questione della trattativa privata.
PRESIDENTE
: A prima vista, sembra che gli oggetti 8 e 14,
dell'ordine del giorno, possano essere abbinati, perché trattano un
argomento analogo.
Pertanto, se il Consigliere Sandri è d'accordo, si può passare
alla loro trattazione unificata.
