Classificazione
ISTRUZIONE PUBBLICA



Oggetto del Consiglio n. 2143 del 12 gennaio 2023 - Resoconto
OGGETTO N. 2143/XVI - Interpellanza: "Crisi del settore della
ristorazione collettiva e iniziative per garantire qualità e
quantità dei cibi somministrati.".
Bertin (Presidente) -
Iniziamo con le interpellanze, con
il punto n. 24. Per l'illustrazione dell'interpellanza, il
consigliere Baccega.
Baccega (FI) -
Abbiamo colto un grido d'allarme da parte
dell'Angem, che è l'associazione della FIPE Confcommercio che
tutela le aziende della ristorazione collettiva.
Ogni giorno le mense servono circa cinque milioni di pasti,
prendendosi cura di bambini, di degenti degli ospedali, di ospiti
delle RSA e delle persone che se ne occupano, avendo un ruolo
fondamentale e compiendo un servizio certamente essenziale per la
comunità. Purtroppo anche questo servizio è colpito dalla crisi
energetica, dall'inflazione e tutto questo ha aumentato del 55
percento il costo di preparazione dei piatti, ma il prezzo per ogni
singolo pasto, spesso determinato da appalti e quindi blindato fino
alla scadenza degli appalti stessi, è rimasto invariato per tutti
coloro che usufruiscono di un pasto in mensa. Questo rende in certi
casi impossibile proseguire il servizio, anche a scapito della
qualità, della quantità, eccetera.
Serve sicuramente un intervento del Governo nazionale per
consentire la revisione dei prezzi dei contratti pubblici e il
finanziamento delle risorse necessarie per non gravare sulle
famiglie. Dal nostro punto di vista faremo la nostra parte per
quanto possibile, sollecitando anche la maggioranza governativa a
Roma.
Anche in Valle d'Aosta, per i più piccoli la mensa scolastica è
un momento molto importante di apprendimento, di educazione
alimentare, di socializzazione ed è anche un servizio sostanziale
per poter restare a scuola nel pomeriggio. Per alcuni poi
rappresenta l'unico pasto completo della giornata e questo ha
implicazioni importanti sul benessere nutrizionale e la loro salute
futura. Vanno coinvolte anche le famiglie, quindi mamme e papà. Il
servizio mensa contribuisce ad agevolarli nella gestione degli
impegni lavorativi, familiari e personali.
I servizi mensa assicurano la continuità delle attività,
soprattutto negli ospedali, garantendo una corretta nutrizione come
parte cruciale per la terapia riabilitativa del paziente e delle
RSA, offrendo alle persone più fragili pasti caldi, salubri e
nutrienti esattamente adatti alle esigenze anche delle terapie che
vanno ad affrontare.
Tenuto conto che il comparto coinvolge numerose aziende con
lavoratori di cui l'80 percento sono donne, valutato che il
fenomeno dei buoni pasto per la mensa anche dei dipendenti pubblici
è molto presente nella nostra regione, oltre alla distribuzione di
pasti nelle strutture sanitarie, sociosanitarie e mense
scolastiche, noi chiediamo al Governo se il fenomeno che abbiamo
evidenziato coinvolge la Valle d'Aosta e in quali termini, e se si
ritiene opportuno fare delle approfondite verifiche ed
eventualmente prendere specifiche iniziative per garantire e
salvaguardare qualità e quantità dei cibi somministrati.
Questo è quanto chiediamo in modo molto attento, per una
riflessione dove in effetti in alcuni contesti, parlo dei nuovi
appalti, alcuni nuovi appalti che erano partiti in modo
qualitativamente valido, si sta vedendo una regressione - parlo
soprattutto della mensa dell'ospedale - che va in qualche modo
valutata, affrontata per cercare di capire se si può fare
qualcosa.
Presidente -
Risponde il Presidente della Regione, ne ha
facoltà.
Lavevaz (UV) -
Parto dal fondo. Sicuramente è di tutta
evidenza che la problematica che il collega solleva necessiti di
una giusta attenzione a tutti i livelli: da parte degli enti
locali, della Regione e degli enti preposti alla gestione di questi
servizi. Da questo punto di vista posso fin d'ora garantire la
massima attenzione.
È tuttavia difficile dare una risposta completa ed esaustiva a
quest'interpellanza, perché è densa di diverse problematicità e,
soprattutto, coinvolge tanti soggetti diversi a tutti i livelli. Da
un punto di vista generale, come in tutti i settori dell'economia,
è abbastanza evidente - ne abbiamo parlato anche poco fa - che la
contingenza del momento che viviamo, prima la pandemia, ora
l'impatto dei costi dell'energia e delle materie prime, abbia
impattato un po' su tutti i settori e non ha risparmiato certo il
settore della ristorazione collettiva. Indubbiamente l'aumento
dell'inflazione ha fatto il resto e questo comporta un aumento di
spese, un aggravio di costi per tutti, cittadini e imprese. A oggi,
quello che posso dire è che non abbiamo contezza di situazioni
puntuali di estrema criticità per quanto riguarda questo settore,
se non - come lei ha ben illustrato - una situazione invece di
fondo per un aumento dei costi, che rende critica soprattutto la
procedura per il mantenimento degli aspetti qualitativi e
quantitativi che sono certo, per quanto riguarda gli enti locali e
in particolare i servizi di mensa per le scuole, siano ben
monitorati e non abbiano questo tipo di problema. Sulle altre
gestioni, soprattutto quelle esternalizzate, concordo con lei sul
fatto che vada mantenuto un livello di attenzione e di monitoraggio
più elevato, soprattutto perché si mantenga il livello quantitativo
e qualitativo ai livelli richiesti dal bando iniziale.
Per quanto riguarda l'Amministrazione regionale, come è noto,
non esiste un servizio di mensa, ma un servizio sostitutivo che è
coperto attraverso i sistemi di ristorazione e di somministrazione
convenzionati. Anche qui è chiaro che il buono mensa che sappiamo
essere di euro 6,50, se prima copriva magari la metà o anche di più
della metà del pasto, perché il pasto completo convenzionato
prevedeva più o meno un rimborso di 5 euro da parte dell'utente,
adesso è sempre più vero che questi 5 euro non permettono di
coprire la differenza con il pasto completo, quindi molti fanno
scelte di piatti singoli alla carta o comunque scelte diverse
rispetto al pasto completo. Su questo stiamo ragionando sia con i
sindacati, sia a livello di Corepoc che ha già fatto la sua
direttiva in merito, quindi nelle varie richieste c'è stata anche
quella di aumentare il buono pasto attuale di 6,50 euro. C'è un
limite che è ancora vigente che pare essere di 7 euro, quindi non
ci sono grandissimi margini di aumento; è una norma nazionale che è
ancora in vigore, perciò si potrà arrivare fino al massimo di 7
euro. Con i sindacati si stanno facendo dei ragionamenti anche di
altro tipo, di monetizzazione, eccetera, ma questi sono aspetti che
afferiscono alla contrattazione e non entrerei nel merito, anche
perché poi sono scelte che vanno fatte sui tavoli sindacali.
Negli ultimi anni, a fronte di questa copertura non completa del
costo del pasto, bisogna anche dire, al netto del periodo pandemico
2020-2021 in cui il numero di lavoratori in
smart working
è
stato molto elevato, che nel 2022, che è stato il primo anno di
uscita dalla pandemia, i numeri di pasti erogati è tornato a quello
pre-pandemia, quindi il servizio viene utilizzato.
Per concludere, è di tutta evidenza che questo è un problema che
va tenuto nella giusta considerazione e monitorato, come dicevo
prima, per evitare che si vada sotto determinati livelli che
diventano inaccettabili.
Presidente -
Per la replica, il consigliere Baccega.
Baccega (FI) -
Sono soddisfatto della risposta, perché
intanto riscontriamo che non ci sono criticità estreme che si
possano in qualche modo evidenziare e c'è l'esigenza comunque di
avere maggiori controlli, soprattutto in questa fase. Perché oramai
sono due o tre mesi che la situazione, dal punto di vista della
maggiorazione dei costi per le aziende, è in campo, e le aziende
fanno davvero difficoltà.
L'ipotesi di una eventuale commissione di verifica o di
controllo, soprattutto sulle mense scolastiche e sulle mense legate
alla sanità, non sarebbe una brutta cosa, perché quello che ci
preme soprattutto a livello regionale è: quantità, qualità e
soprattutto laddove i pasti non arrivano caldi, cosa che purtroppo
talvolta succede.
L'invito è a tenere alta l'attenzione su questo tema, ovviamente
con l'auspicio che il Governo possa innalzare il livello di
contribuzione del buono pasto anche per i dipendenti degli enti
pubblici.
