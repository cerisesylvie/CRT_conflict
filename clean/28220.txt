Classificazione
(Nessuna classificazione presente)

Trascrizione informale del dibattito dell'aula
Oggetto del Consiglio n. 40 del 13 febbraio 1970 - Resoconto
OGGETTO N. 40/70 - Comunicazioni del Presidente del
Consiglio.
Montesano (P.S.D.I.)
- Sono scusati il
Vicepresidente Benzo, che è occupato per l'incendio della casa di
sua madre, avvenuto questa notte, e il Consigliere Chamonin che è
ammalato.
Comunicazioni del Presidente del Consiglio: è pervenuta una
lettera del Sindaco di Verrès che io vi leggo:
"In ottemperanza all'incarico ricevuto dai Signori Sindaci
della Bassa Valle, intervento alla riunione tenutasi nella sala
comunale di Verrès il giorno 31 gennaio 1970, alle ore venti e
trenta, pregiomi trasmettere alla S.V. Ill.ma l'allegato ordine del
giorno, vivamente pregandola di voler interporre i suoi buoni ed
alti uffici per la realizzazione di quanto auspicato dai Sindaci
stessi.
Voglia gradire i miei più distinti saluti."
L'ordine del giorno è il seguente:
"
I Sindaci od i loro delegati dei Comuni di Gressoney
St. Jean, Gaby, Fontainemore, Lillianes, Donnaz, Hône, Arnaz,
Brusson, Verrès, Issogne, Champdepraz e Montjovet, riunitisi il
giorno 31.1.1970 alle ore 20,30 nel salone del Municipio di
Verrès.
Visto l'elevato numero di lavoratori dei loro Comuni che
ancora recentemente hanno dovuto cercare un'occupazione all'estero
o fuori della nostra Regione, ciò che comporta l'abbandono delle
proprie case e della famiglia oppure li costringe ad affrontare
quotidianamente lunghi e disagiati viaggi dovendo trascorrere anche
12 ore fuori casa per 8 ore di lavoro.
Che per i giovani e particolarmente per la mano d'opera
femminile è oggi difficile procurarsi un'occupazione stabile tenuto
conto del fatto che non poche industrie dislocate nella Bassa Valle
attraversano un particolare periodo di congiuntura che porta alla
riduzione anziché all'aumento del numero dei dipendenti, ciò che
provoca un'incidenza negativa sullo sviluppo economico di queste
zone.
Rilevano che ai lamentati inconvenienti si può rimediare con
la creazione di industrie per l'occupazione di mano d'opera,
possibilmente specializzata in dette zone e con lo sviluppo e
ristrutturazione di quella esistente, come previsto sia dai piani
regolatori comunali in allestimento sia dagli elaborati della
Commissione Regionale per la Programmazione.
Per invogliare gli insediamenti industriali è però necessario
il preventivo acquisto da parte degli Enti Pubblici di appezzamenti
di terreno da urbanizzare sufficientemente estesi per
l'installazione di stabilimenti, allo scopo di evitare, agli
eventuali operatori industriali desiderosi di installarvisi,
estenuanti e spesso inconcludenti trattative con i singoli
proprietari dei terreni.
Rilevano altresì la necessità di incrementare l'industria
turistico-alberghiera nelle Valli laterali.
Propongono che si richieda a dette industrie il rigoroso
rispetto delle leggi sull'occupazione e sull'apprendistato.
Pertanto, i convenuti si permettono di attirare l'attenzione
dell'Amministrazione Regionale sull'importanza del problema che
rallenta il progredire di una delle principali attività economiche
della Bassa Valle e sull'urgenza di affrontarlo e risolverlo anche
per fermare l'emorragia delle giovani forze
lavoratrici.
".
Da parte della SITAV è stato trasmesso un comunicato in merito
alla vertenza per i cinque dipendenti licenziati.
Io ho da far rilevare qui che i Sindacati non hanno fatto
altrettanto pur avendo sollecitato a suo tempo che il Consiglio si
interessasse della vertenza.
Sarebbe auspicabile che i Sindacati quando investono il
Consiglio per un problema, dessero notizia dello sviluppo del
problema stesso, in modo da far conoscere ai Consiglieri il seguito
della questione di cui il Consiglio è stato investito.
La Direzione della Società Anonima Alberghi Valdostani e i
rappresentati dell'Organizzazione Sindacale CISL-CGIL, incontratisi
in questi giorni alla presenza del Direttore dell'Ufficio del
Lavoro e della massima occupazione di Aosta, per esaminare il
licenziamento dei cinque dipendenti del Grand Hôtel Billia e i
problemi sorti a seguito di tale provvedimento, comunicano quanto
segue:
"
CONSTATATO
sulla base di elementi di fatto che la Società ha sempre
provveduto a fine stagione a ridurre l'organico dei propri
dipendenti;
PRESO ATTO
della riconfermata volontà della Società di addivenire alla
immediata costituzione della Commissione Interna senza preclusioni
di sorta e dell'intento della SAAV di adoperarsi per la sollecita
definizione del Contratto Integrativo Regionale per i dipendenti
delle Aziende Alberghiere, fermo restando che il rinnovo di tale
contratto dovrà essere trattato tra le Organizzazioni Sindacali e
l'Associazione degli Albergatori della Valle d'Aosta
HANNO CONVENUTO
di riesaminare entro il 15/3/1970 la posizione dei 5
licenziati, alla luce delle dimissioni volontarie che potranno
verificarsi entro tale periodo di tempo, e a periodi di aspettativa
non retribuiti che saranno concessi come nel passato.
Firmato: la SAAV-CISL-CGIL e firmato dal Direttore
dell'Ufficio del Lavoro Regionale di Aosta".
Comunico al Consiglio, infine, che in occasione della sciagura
abbattuta sulla Val d'Isère, io ho fatto al Sindaco di Val d'Isère
e al Prefetto di Chambery l'espressione di cordoglio dell'intero
Consiglio regionale e questa mattina è arrivato un telegramma di
ringraziamento da parte del Sindaco di Val d'Isère, Noël
Machet.
Chabod
(D.C.) -
Io vorrei pregare il Presidente
della Giunta e l'Assessore ai lavori pubblici di interessarsi
vivamente delle tre valli laterali che sono senza luce e senza
strada, in modo particolare con l'ENEL, ... di riattivare...
Bordon (DC) -
Vorrei aggiungere che i telegrammi che ha
spedito Lei, Presidente del Consiglio, anche la Giunta ha mandato
doverosamente un saluto di solidarietà e, per quanto riguarda le
valli laterali, è da ieri che ci si occupa della vallata di
Valgrisanche, perché ieri sera, ieri nel pomeriggio, una valanga di
una certa entità ha scoperchiato case, ha danneggiato case, per cui
addirittura c'era uno di questi giovani dell'Asilo, io non so dire
di dove, che era stato sorpreso dalla valanga, e l'avevano
ripescato fuori a tempo per potergli salvare la vita.
Questa mattina c'era l'intenzione, siccome manca pane, mancano
determinate cose, determinati generi alimentari, di vedere se si
poteva avere l'elicottero di Nate (?), con il vento forte che c'era
non si è potuto avere, allora da stamattina si sta cercando e
sembra che lo si ottenga adesso uno di quei gatti delle nevi, non
so che cosa siano, attraverso l'autorità militare che possa
raggiungere con i generi alimentari il posto per poter venire
incontro a questa popolazione. Li stiamo seguendo ora per ora, ma è
giusto quello che diceva Lei, perché c'è solo più la comunicazione
del ponte radio fra Valgrisanche e la Centrale di Avise, però per
il momento la situazione è questa.
Manganoni
(P.C.I.) -
Sulle comunicazioni del
Presidente, vorrei dire qualche cosa brevissimamente, sulle
sciagure di Val d'Isère. Lei ha fatto benissimo a inviare il
telegramma, pienamente d'accordo, però io vorrei trarre una
conclusione da questo, un insegnamento, possibilmente.
In Valle d'Aosta stanno costruendo degli edifici,
particolarmente ville, in zone che poi presto o tardi vengono
investite da valanghe. Ora bisognerebbe, anzi sarebbe
indispensabile che - bisogna vedere come - la Regione intervenga,
bisogna vedere in quale forma, per proibire nel modo più assoluto
perché io so che in certe zone, anche i Sindaci lo hanno detto:
"badate che lì potrebbe scendere una valanga". Siccome quei
Signori, noi sappiamo che per questione di terreni, ecc., non
ascoltano, il Breuil potrebbe già insegnarci qualche cosa, allora
io direi, non posso proporre la formula, la procedura, però è una
questione da esaminare seriamente per evitare che anche qui si
verifichino quei fatti, uno. Secondo: Valsavaranche, anche qui
valli laterali bloccate, anche qui io direi traiamone un
insegnamento: si era parlato in questo Consiglio di costruire un
asilo convitto a Valsavaranche, al che io ho sollevato i miei dubbi
ed allora lo dirò: cominciamo a dare noi l'esempio, se vogliamo
costruire degli asili convitti, non costruiamoli in quelle zone,
perché non solo buttiamo via dei soldi, ma saremmo i responsabili
delle possibili ed eventuali vittime. Terzo: vertenza SITAV, mi ha
lasciato perplesso una frase dove dice "dimissioni volontarie,
eventuali, ecc."... (
Montesano:
è l'accordo che hanno
fatto...) ...ecco, io disgraziatamente conosco il significato di
quella formula "dimissioni volontarie", che non sono volontarie per
niente ma però dato che i Sindacati hanno firmato quella lettera,
io non voglio intervenire, i Sindacati sapranno i loro doveri.
Ed ultima questione che poi è la prima che lei ha sollevato
sulla lettera, è all'ordine del giorno inviato dal Sindaco Canale;
io sarei grato se lei volesse trasmetterne una copia alla
Commissione Industria e Commercio, ed io penso che in Consiglio non
è che si debba aprire un dibattito, ma il Consiglio non è che possa
rimanere muto, io penso che di fronte ad un'istanza di tale
importanza che c'entra così bene un problema che travaglia quella
zona, questa parte della Valle, io penso che il Consiglio regionale
debba solo accogliere questa istanza dei Sindaci, ma debba anche
dichiararsi d'accordo ed impegnarsi a risolvere questo problema
giustamente sollevato.
Savioz
(P.C.I.)
- Io volevo aggiungere a quanto
detto da Manganoni per il pericolo delle valanghe, che a suo tempo,
quando sono stati presentati determinati progetti del Breuil, ci
siamo opposti, abbiamo cercato di impedirlo, però non è stato
possibile, in quanto che la competenza è esclusivamente del Genio
Civile, quindi, se mai bisognerà forse vedere questo problema non
solo in campo regionale ma in campo nazionale.
Al Breuil ci sono degli alberghi costruiti dove purtroppo non so
cosa potrà succedere; quindi il problema è indubbiamente di
attualità; però per superarlo i nostri dinieghi non hanno avuto
effetto di legge, in quanto che, per legge nazionale la competenza
essendo del Genio Civile, il Genio Civile ha ritenuto opportuno di
dare i permessi e di dichiarare la zona non pericolosa.
Lustrissy
(D.C.)
- Vorrei dire brevemente qualcosa
su due comunicazioni del Presidente.
La prima riguarda la questione sollevata dal Consigliere
Manganoni. Siamo perfettamente d'accordo che l'ordine del giorno
sia trasmesso alla Commissione Industria e Commercio e alla
Commissione Affari generali che si stanno occupando della nuova
legge sull'incentivazione di industrie.
Per quanto riguarda la comunicazione relativa alla situazione
dell'industria alberghiera di St. Vincent, io richiederei al
Presidente del Consiglio, cortesemente, che si interpellino anche i
Sindacati, in modo da conoscere anche da parte dei Sindacati quali
sia la loro... (
Montesano
-... un documento firmato dai
Sindacati, io gliene mando una copia) ...abbiamo avuto notizia da
parte della SAV, però gradiremmo avere... (
Montesano
- ... i
Sindacati non ci hanno messo al corrente di questo...) ...sarebbe
bene richiamarli anche a questo, dato che il Consiglio regionale si
era occupato della questione, sarebbe bene conoscere l'opinione dei
Sindacati sulla chiusura della vertenza.
Colombo (P.S.I.) -
Volevo solo dare breve comunicazione
per quanto concerne il problema sollevato naturalmente dal
Consigliere Manganoni, per il pericolo delle valanghe, anche il
pericolo di costruzione ai lati dei nostri fiumi, quindi sono
soggetti ad alluvioni.
Io ricordo che proprio l'anno scorso, in accordo con il Genio
civile, abbiamo fatto una circolare a tutti i Sindaci, richiamando
la loro attenzione proprio su questo problema ed invitarli a negare
le autorizzazioni per quanto concerne le costruzioni di questo
genere.
Io ritengo che i Sindaci sono sensibili a questi richiami,
soprattutto alla luce anche degli avvenimenti ultimi che hanno
portato il lutto grave, lì nella Valle d'Isère. Solleveremo
naturalmente qualche problema, perché sono d'accordo con voi che
vediamo nascere delle costruzioni che danno proprio da pensare e
danno anche da preoccuparsi.
Montesano (P.S.D.I.)
- Allora si passa all'esame
dell'ordine del giorno, punto 2.
