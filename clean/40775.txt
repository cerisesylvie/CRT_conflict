Classificazione
AGRICOLTURA
NOMINE E INCARICHI DI CONSULENZA E SPECIALI
Nomine



Oggetto del Consiglio n. 100 del 3 ottobre 2018 - Resoconto
OGGETTO N. 100/XV - Interrogazione: "Notizie relative alla
procedura per la nomina del Direttore dell'Agenzia regionale per le
erogazioni in agricoltura della Regione Valle d'Aosta".
Fosson (Presidente) -
Punto n. 2.06 all'ordine del
giorno. La parola all'assessore Gerandin per la risposta.
Gerandin (MOUV) -
Ringrazio i colleghi dell'UVP che mi
permettono di chiarire l'iter delle procedure di nomina del
direttore dell'Agenzia regionale per l'erogazione in agricoltura
della Regione Valle d'Aosta.
Con delibera di Giunta regionale n. 625 del 2018 è stato
approvato lo schema di avviso pubblico recante i criteri di
selezione e le modalità per la presentazione delle candidature a
direttore dell'Agenzia regionale per l'erogazione in agricoltura
della Regione autonoma Valle d'Aosta, meglio conosciuto come AREA
VDA. Successivamente, con delibera di Giunta n. 790 del 2018, lo
schema di avviso pubblico è stato oggetto di una nuova
approvazione, volta ad assumere due ulteriori classi di laurea fra
quelle ammissibili, a seguito di una pertinente segnalazione
dell'Ordine dei dottori agronomi e dottori forestali. Questo
avveniva prima, quando ancora non eravamo noi al governo.
Alla scadenza del nuovo termine, fissato dalla delibera di
Giunta n. 790 del 26 luglio 2018, le candidature presentate erano
quindici. Ai sensi dell'articolo 5, comma 1, del bando di selezione
è stata nominata una commissione di valutazione per l'esame delle
domande pervenute, con il compito di determinare l'idoneità dei
candidati. Detta commissione si è riunita in due sedute, il 28 e il
31 agosto 2018. Dall'esame dei
curricula
presentati sono
risultati undici candidati idonei e quattro non idonei. Ai sensi
dell'articolo 7, comma 2, per quello che riguarda l'accertamento
linguistico previsto nel bando, i candidati idonei devono sostenere
a tal fine una prova scritta e una prova orale riguardante la sfera
pubblica e la sfera professionale, strutturate secondo le modalità
disciplinate dalla delibera di Giunta regionale n. 4660 del 3
dicembre 2001 e n. 1501 del 29 aprile 2002. Tra gli undici
candidati idonei, tre non hanno sostenuto l'accertamento
linguistico, pertanto l'Ufficio concorsi regionali ha organizzato
una specifica sessione d'esame che si svolgerà in data 3 ottobre,
vale a dire oggi. Terminate le prove di accertamento linguistico,
il cui esito sarà formalizzato con specifico provvedimento, sarà
possibile la nomina del direttore di AREA VDA nella prima seduta
utile della Giunta regionale.
Concludo dicendo che è una nomina quanto mai opportuna, quanto
mai necessaria, essendo in questo momento vacante la figura del
direttore e soprattutto tenuto conto delle difficoltà che il mondo
agricolo sta vivendo e soprattutto per la necessità di avere un
interlocutore che sia credibile e presente per quanto riguarda le
relazioni con AGEA.
Presidente -
La parola al consigliere Daudry per la
replica.
Daudry (UVP) -
Grazie, Assessore. Questa iniziativa
permette anche a noi di fare un po' di storia. Come sa, il nostro
gruppo si è prodigato tanto per l'agricoltura, prima con il collega
Viérin e poi con il collega Nogara. Ci riallacciamo in parte
all'intervento del collega Mossa, per dire che questo bando aveva
una logica importante - un altro aspetto in cui il gruppo dell'UVP
si è sempre distinto - quella della trasparenza e della
meritocrazia. Fu così per il Forte di Bard, su cui ogni tanto si
fanno tante parole e si parla anche a vanvera, soprattutto quando
si ha un approccio tipico dei comizi elettorali. Ma come per il
Forte di Bard, il gruppo UVP, per quanto riguarda la scelta del
direttore di AREA, decise di fare un bando per fare una selezione,
nell'ottica di quello che viene sottolineato da più forze politiche
che vogliono il cambiamento, perché anche noi lo vogliamo,
scegliendo le persone più idonee e facendolo con dei criteri, in
questo settore che è assolutamente vitale, come ha ricordato anche
lei, Assessore. Il lavoro che fece poi il nostro gruppo diede un
risultato: 24 milioni di euro in sei mesi. Soldi sicuramente
dovuti.
Quindi ci permettiamo in conclusione di dire che siamo
parzialmente insoddisfatti della sua risposta, perché comunque due
mesi per mandare avanti una procedura che doveva essere accelerata
sottolineano un'inerzia, visto che, quando qui si parla di
agricoltura, siamo tutti d'accordo a dire che è un settore in
sofferenza. Inerzia che speriamo venga colmata nel minor tempo
possibile e soprattutto che si possano riprendere i risultati che
erano stati portati avanti.
Per completezza di informazione, sottolineiamo anche che la
procedura dava la facoltà al coordinatore, durante l'assenza del
direttore, di portare avanti l'importante compito che svolge AREA
per quanto riguarda le problematiche dei pagamenti degli
agricoltori e anche qui avremo sicuramente qualcosa da dire su dei
risultati attesi e sbandierati che non abbiamo visto.
