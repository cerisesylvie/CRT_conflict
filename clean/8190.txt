Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2631 del 26 febbraio 1987 - Resoconto
OGGETTO N. 2631/VIII - RISULTATI DELLO STUDIO DI IPOTESI PER
L'UTILIZZO DELL'AREA EX ILSSA VIOLA IN PONT-SAINT-MARTIN.
(Interrogazione).
PRESIDENTE:
Do lettura dell'interrogazione presentata dai
Consiglieri Tonino e Cout:
INTERROGAZIONE
I sottoscritti Consiglieri regionali sono venuti a
conoscenza, tramite gli organi di stampa, di una riunione tenuta
venerdì 6 febbraio 1987 a Pont-Saint-Martin tra la Giunta
regionale, le forze sociali e gli amministratori locali sui
risultati della ricerca condotta dallo studio A.I. di Torino in
merito alle ipotesi di utilizzo dell'area ex ILSSA VIOLA.
Poichè i sottoscritti Consiglieri regionali non sono stati
invitati alla suddetta riunione e le notizie fornite dagli organi
di informazione sono state tutt'altro che chiare e rassicuranti ai
fini di una rapida riutilizzazione produttiva dell'area;
si
INTERROGA
La Giunta regionale per conoscere:
1)
quali risultati ha prodotto l'incarico affidato
allo studio A.I. di Torino per un piano generale di riutilizzo
dell'area ex ILSSA VIOLA;
2)
quali sono le alternative industriali che si
vogliono insediare a Pont-Saint-Martin e con quali gruppi
industriali sono aperte trattative.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Solo per alcuni chiarimenti. Intanto
sulla riunione di Pont-Saint-Martin - a cui mi pare ci sia un
accenno non dico polemico - vorrei ricordare che non è stata
indetta dall'Amministrazione regionale, ma che quest'ultima è stata
invitata.
Secondo punto: nella interrogazione si parla di un incarico dato
all'A.I. Studio per un piano generale di riutilizzo dell'ex ILSSA
VIOLA questo non corrisponde a verità. L'incarico dato all'A.I.
Studio era di supportare la Regione in merito ad un concorso
internazionale che aveva come suo obiettivo centrale quello di
pubblicizzare in pratica l'area a livello nazionale e
internazionale. In merito vorrei dire che l'Amministrazione
regionale sta meditando sulla possibilità di modificare l'incarico
in relazione ai problemi venuti dopo - ricordo che il contratto con
l'A.I. Studio risale al luglio 1986 -; ad esempio la chiusura
dell'accordo con l'ILSSA VIOLA circa l'acquisto dell'intero parco,
aree, immobili, impianti, centrale, sottostazione, ha posto un
vincolo molto pesante sulla impostazione originaria rispetto ai
tempi successivi di disponibilità dell'area; come sappiamo l'ultima
tranche sarà disponibile alla Regione nell'aprile 1988.
Al punto attuale l'A.I. Studio ha compiuto le prime ricerche sul
piano urbanistico, infrastrutturale, viabilistico, in vista di quel
concorso ed ha sottoposto all'attenzione della Regione un primo
schema di lay-out distributivo. I vincoli successivi, cui accennavo
prima, sono stati i tempi di disponibilità dell'area, quindi i
pochi spazi disponibili riferiti ai 126 mila mq di cui si compone
l'area dello stabilimento di Pont-Saint-Martin, e unito a questo
bisogna tener conto che il Comune riserva il 25% dell'area per usi
pubblici comuni. Oltre a questo, era stata proposta
all'Amministrazione regionale che aveva sostenuto questa linea, la
proposta Sony. Se si fosse realizzata questa proposta, unita alla
Blackstone, gran parte delle aree disponibili sarebbero state
occupate.
A queste considerazioni va unita la preoccupazione
dell'Amministrazione di giungere in tempi ragionevolmente rapidi a
proporre un'altra ipotesi, che consiste nel mantenere fermo un
discorso di promozione, quindi di pubblicizzazione dell'area
all'esterno dei confini regionali, che però non abbia più la forma
di un concorso internazionale. Quest'ultima ipotesi, oltre a
portarci in là con i tempi, deve rispettare certi vincoli che
renderebbero molto discutibili anche i lavori di tecnici altamente
qualificati, che dovrebbero tenere conto di una situazione non
immediatamente realizzabile; circa 20-30 mila mq, come ho detto,
saranno disponibili solo nell'aprile 1988, e mi riferisco
all'impianto di laminazione a freddo che occupa una parte anche
strategica all'interno dello stabilimento.
L'intenzione della Regione è quindi da una parte di modificare
il rapporto con l'A.I. Studio nel senso di predisporre il materiale
per la pubblicizzazione dell'area, tenendo conto di questi nuovi
vincoli; dall'altra di utilizzare, ove possibile, quelle che si
possono ritenere le ipotesi più positive di insediamento che subito
possono avvenire. All'A.I. Studio, oltre a portare avanti questa
attività promozionale verso l'esterno, chiederemo di avere un primo
quadro di utilizzazione dell'area, tenendo conto di alcune ipotesi
che l'Amministrazione intenderebbe mantenere ferme, e cioè, dopo
l'insediamento svanito della Sony che ha scelto un'altra
localizzazione, di considerare per Pont-Saint-Martin (e questa è
l'operazione più consistente) l'insediamento Blackstone, da cui in
questi giorni dovremmo ricevere una proposta articolata e
definitiva.
Per quanto concerne la seconda domanda, rimane l'obiettivo
dell'Amministrazione regionale di utilizzare al meglio e quindi di
reindustrializzare l'area; il problema è di avere un punto di
riferimento, sul piano dell'utilizzo, non scoordinato, che alla
fine componga un quadro di utilizzo positivo.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Emergeva dalla lettura dei giornali, a
seguito di quella riunione di Pont-Saint-Martin, un quadro confuso,
e credo che lo stato confusionale di questa Giunta sia stato oggi
confermato anche dalla risposta dell'Assessore Lanivi: non si
capisce come ci stiamo muovendo su quell'area.
L'idea di un concorso di idee che lanciasse non solo in termini
pubblicitari la possibilità di utilizzare quell'area, ma che
prevedesse anche lo studio di un utilizzo moderno, tecnologicamente
avanzato dell'area, secondo noi non può essere lasciata cadere. È
vero che i tempi di un concorso di idee internazionale sono lunghi,
lo dice uno che l'aveva anche sottolineato anche in una riunione
del Comitato svolta al piano terra; i tempi però di un concorso di
idee nazionali non sono eccessivamente lunghi. Può essere un
concorso di idee anche limitato ad alcune Regioni, senza l'obbligo
quindi di passare attraverso ordini professionali in tutta Italia.
A nostro avviso quell'azione dovrebbe essere portata avanti, perchè
il problema è oggi non solo di carattere urbanistico, ma anche di
ricercare formule e soluzioni che favoriscano la nascita, la
ricerca di nuove imprenditorialità con metodi diversi.
Già in altre occasioni si è parlato in questo Consiglio della
esperienza dei Bic che è portata avanti da altre Regioni. Una idea
di questo tipo dovrebbe essere seguita, studiata, analizzata;
quell'area di Pont-Saint-Martin, se vogliamo, in un quadro generale
di utilizzo si presta anche per una iniziativa della Regione in
quella direzione. Fra l'altro, l'Assessore non ne ha parlato, ma si
è saputo anche di una richiesta avanzata da artigiani costituiti in
consorzio per utilizzare quell'area. Diciamo con molta chiarezza
che una concessione disorganica e spezzettata di quell'area a
singoli artigiani sarebbe una strada da non seguire; altra cosa
invece è quella di utilizzare questa disponibilità degli artigiani
per indirizzare quelle volontà imprenditoriali su alcuni progetti
che devono essere studiati assieme. L'esperienza dei Bic altro non
è che una attività formativa promossa dall'Ente pubblico che
consiste nella creazione e dotazione di una serie di servizi ed
anche una attività che possiamo definire propedeutica rispetto alla
formazione di capacità imprenditoriali, che costituisce il volano
iniziale per vedere se riescono a decollare alcune iniziative di
carattere piccolo-industriale gestite localmente.
Per chiudere questa parte di impostazione, a nostro avviso
abbiamo bisogno di un progetto generale che offra quest'area a
tutto il mondo imprenditoriale che esiste in Italia, e fuori
dall'Italia, e allo stesso tempo si deve instaurare in quella zona
anche una iniziativa diretta della Regione, o in accordo con la
Finanziaria regionale, o comunque degli strumenti che abbiamo a
disposizione, per creare possibilità di crescita
imprenditoriale.
Sulla seconda parte - quali insediamenti industriali importanti
possono essere interessati a Pont-Saint-Martin - qui credo ci sia
poco da aggiungere; della Blackstone discutiamo da un po' di anni,
ci sta per arrivare una proposta, la valuteremo. A me pare che da
questo punto di vista si debba registrare una certa difficoltà di
rapporto della Regione con gruppi industriali importanti; mi rendo
conto che la cosa non è facile, ma nel frattempo siamo in una
situazione di stallo. Non sento più parlare per quell'area di
rapporti con il gruppo Olivetti o quel settore che è alle porte
della Valle d'Aosta e che pare attraversi un momento felice o
abbastanza felice. Ci sono problemi di segretezza e riservatezza
che sono legati a queste trattative; certo è che l'invito che
facciamo alla Giunta è di andare in quella direzione.
Concludo dicendo che per quanto riguarda quella partita
chiediamo una maggiore chiarezza, linearità ed anche un maggiore
impegno.
