Classificazione
ISTRUZIONE PUBBLICA
Istituzioni scolastiche
Università



Oggetto del Consiglio n. 982 del 27 gennaio 2015 - Resoconto
OGGETTO N. 982/XIV - Interpellanza: "Mancata adesione al
progetto "Io mangio valdostano" nell'affidamento del servizio mensa
per studenti delle scuole di secondo grado e per studenti
universitari".
Presidente
- La parola al collega Gerandin.
Gerandin (UVP)
- Merci Président.
Vede, Assessore, c'è un detto che si usa comunemente, si dice
che, quando uno ben comincia, è a metà dell'opera e noi proprio con
questo spirito abbiamo appreso, abbiamo letto con molta attenzione
la prima delibera di Giunta del 2015. E se questo è il detto, le
devo dire in tutta sincerità, Assessore, che ci ha lasciati un po'
perplessi, perché, al di là di quanto si è detto prima sulla
necessità di avere dialoghi e percorsi condivisi, a nostro parere,
quello che è molto importante, soprattutto quello che la gente ci
chiede in questo momento, è di avere un'azione politica, un'azione
amministrativa che sia in linea con quanto noi continuiamo a
ripetere in quest'aula, e lo facciamo comunemente, lo facciamo ad
ogni occasione... Con questa delibera, dicevo, voi avete
autorizzato l'indizione di una gara di appalto mediante procedura
aperta per l'affidamento del servizio di mensa per studenti e
docenti delle scuole secondarie di secondo grado regionali e per
studenti universitari dei corsi attivati in Valle d'Aosta, nonché
del servizio di mensa a terzi per il periodo dal 1° ottobre 2015 al
31 agosto 2020, da erogarsi presso la struttura regionale di Aosta
in via Garibaldi n. 18.
Leggendo bene questa delibera, quest'autorizzazione ad indizione
di gara d'appalto, ci sono due passaggi che ci lasciano un po'
perplessi: il primo è legato al fatto che in quest'autorizzazione
non si fa riferimento in nessun caso al progetto "Io mangio
valdostano". Per chi non lo conoscesse, questo progetto nasce nel
2011 dalla volontà degli amministratori della Valle d'Aosta di
promuovere e valorizzare il territorio attraverso l'utilizzo per la
preparazione dei pasti nei servizi di somministrazione di alimenti
gestiti dagli Enti locali e della Regione di prodotti valdostani.
Le ricordo, Assessore, che...se andate sul sito del CELVA, è
proprio citato che, per concretizzare il progetto "Io mangio
valdostano", il CELVA collabora con l'Assessorato regionale
dell'istruzione e cultura, l'Assessorato regionale dell'agricoltura
e risorse naturali, l'AREV, la Coldiretti e la
Chambre
.
Detto questo, leggiamo con rammarico che non c'è nessun riferimento
a questo progetto "Io mangio valdostano", non pensiamo in tutta
sincerità che sia un buon inizio... Noi credevamo e crediamo che in
un momento di difficoltà soprattutto per produttori, allevatori e
agricoltori valdostani...in questo momento si debba fare massa
critica e cercare di andare in questa direzione, perché non
possiamo da una parte chiedere a questi produttori, caseifici,
cooperative...gli aumentiamo gli affitti e alla fine non facciamo
nulla per promuovere la produzione, i prodotti locali.
Dico questo per un altro motivo anche...perché poi leggiamo tra
le righe...si dice: "
al fine di incentivare la partecipazione
delle ditte...di permettere alla ditta aggiudicataria di erogare un
servizio di mensa destinato a terzi, che potrà attuarsi sia
mediante la somministrazione diretta di pasti, sia mediante...pasti
da veicolare; che il servizio di mensa mediante somministrazione
diretta di pranzi possa essere rivolto a qualsiasi tipologia di
utente, purché per esso la ditta abbia stipulato apposita
convenzione da sottoporre all'assenso dell'Assessorato
regionale..."
. Ora, non solo non utilizziamo i prodotti
valdostani, ma diamo pure la possibilità, utilizzando un luogo di
preparazione di proprietà della Regione, di fare indebita
concorrenza, in questo momento in cui - poi non so, magari abbiamo
delle visioni come qualche vecchio Presidente, che vedeva i
ristoranti pieni... - probabilmente ci sono già poche ditte che
lavorano, pochi imprenditori che lavorano non ci sembra il caso di
andare a fare anche l'indebita concorrenza. Dico questo perché
magari lei, Assessore, mi risponderà: "beh sì, alla fine parliamo
poi di 265 mila euro per cinque anni, con eventuale rinnovo, per
cui non è l'importo così elevato", ma guardi, Assessore, che a
volte è più un'indicazione, un indirizzo che è importante, che non
il vero ammontare di questi affidamenti. Le dico questo perché
evito magari che poi mi venga a rispondere che...le anticipo magari
quelli che possono essere i contenuti della risposta, che non mi
venga a dire che l'avete fatto perché volete risparmiare, nel senso
che mettere "Io mangio valdostano" costa più caro. E lo sfato io il
mito e lo sfato assolutamente, perché ci sono Enti locali che hanno
affidato la predisposizione dei pasti con "Io mangio valdostano"
con dei centri di confezionamento di proprietà dell'Ente, ebbene,
io le dico il costo a giornata alimentare, quello che forniamo sul
territorio, quello che forniamo nelle microcomunità è di 736 euro
più IVA al 10 percento al giorno e parlo di costo a giornata,
perché il singolo pasto, Assessore, costa 3 euro e 72 più IVA al 10
percento. Ora, non ci sono delle scusanti né di carattere
economico...può darsi che sia una dimenticanza, se è quello, io le
chiederei veramente di ritirare la delibera e dare indicazioni in
questo senso, perché sennò veramente la coerenza non fa più parte
di quest'aula. Grazie.
Presidente -
La parola all'Assessore Rini.
Rini (UV)
- Grazie Presidente.
Allora, innanzitutto rincuoro il collega che assolutamente non è
mia intenzione citare né l'importo, né eventuali ipotetici o
presunti risparmi, perché non abbiamo neanche preso in
considerazione, anzi su questo io mi collego a quanto diceva lei,
fosse anche un appalto da 10 euro, è il messaggio che vogliamo
dare, il messaggio che vogliamo dare ai giovani, su questo quindi
credo che concordiamo assolutamente. Entro nel merito delle
risposte, poi magari riprendiamo in conclusione.
Per quanto riguarda la prima domanda, allora innanzitutto ci
preme premettere che la deliberazione della Giunta regionale - la
prima, come giustamente ricordava, del 2015 - ha il solo scopo di
approvare l'autorizzazione a contrarre ai fini dell'indizione della
gara di appalto mediante procedura aperta e secondo il criterio di
aggiudicazione dell'offerta economicamente più vantaggiosa, mentre
negli atti successivi, in particolare le cito il capitolato
speciale d'appalto, e nei criteri di valutazione dell'offerta
economicamente più vantaggiosa sono invece contenute quelle che
sono le specifiche in ordine a quella che deve essere la qualità
del servizio mensa. Preme quindi innanzitutto precisare che il
Dipartimento della prevenzione del Servizio di igiene degli
alimenti della nutrizione dell'Azienda ASL della Valle d'Aosta
nell'elaborare i menù invernale e estivo, parte appunto integrante
del capitolato speciale d'appalto, ha inserito - e abbiamo
controllato che ciò venisse fatto - piatti tipici della tradizione
valdostana. Non li elenco tutti, poi anche vista l'ora...poi magari
vi faccio avere l'elenco preciso e, come da capitolato, l'impresa
aggiudicataria dovrà attenersi ai menù e, tra l'altro, dovrà
privilegiare l'utilizzo non solo dei prodotti locali, ma anche dei
prodotti di stagione: questo è l'altro messaggio che crediamo sia
importante lanciare. Su questo peraltro vorrei cogliere anche
l'occasione per citare anche tutti gli eventi che, grazie
all'ottima collaborazione anche con l'Assessorato dell'agricoltura,
si sta cercando davvero di portare avanti, in particolar modo nelle
scuole proprio per quella funzione educativa anche che
condividiamo.
La struttura Politiche educative nella predisposizione dei
criteri di valutazione dell'offerta economicamente più vantaggiosa
ha previsto, tra l'altro, l'attribuzione di un massimo di
sessantacinque punti per i parametri tecnico-qualitativi, di cui un
massimo di venticinque punti, quindi una parte importante,
riservati alla filiera corta per l'offerta di prodotti agricoli e
agroalimentari valdostani. Ho tutta la ripartizione, magari gliela
faccio avere, però in due parole, insomma, sono compresi la carne
bovina certificata AREV, il prosciutto crudo locale, il lardo di
Arnad, la fontina DOP, il burro, lo yogurt, le patate, le mele,
insomma i prodotti del nostro territorio. Ancora un massimo di
cinque punti riservati alla proposta di ulteriori piatti, al di là
di quelli che le citavo prima, della tradizione valdostana in
alternativa a quelli già previsti nel menù invernale ed estivo, per
un totale quindi di trenta punti, pari a più del 46 percento,
addirittura metà quindi del valore dell'aggiudicazione
dell'offerta, dedicati appunto ai prodotti agricoli e
agroalimentari valdostani e ai piatti della cucina valdostana
stessa. Si precisa altresì che è prevista l'esclusione delle
offerte che non raggiungeranno il punteggio minimo di trentacinque
punti su sessantacinque, previsti per i parametri
tecnico-qualitativi. I due parametri sopra specificati sono da
considerarsi oggettivi, in quanto non sono valutati in modo
discrezionale da parte dei singoli commissari in gara,
conseguentemente le imprese concorrenti, ai fini del raggiungimento
della soglia minima dei trentacinque punti di cui sopra, hanno
l'interesse ad offrire tutti o parte dei prodotti dei piatti
tipici: questo ovviamente per riuscire ad arrivare ad aggiudicarsi
l'appalto. Come previsto dal capitolato, l'impresa aggiudicataria
dovrà utilizzare tutti i prodotti agricoli e agroalimentari
valdostani come offerti in sede di gara. Alla luce di quanto sopra
esposto, il capitolato, così com'è stato strutturato, ha pienamente
valorizzato, andando addirittura oltre, l'utilizzo dei prodotti
regionali del territorio inserendo piatti della cucina valdostana
che permetteranno di far conoscere e assaporare i medesimi ai
nostri studenti.
Per quanto riguarda la sua seconda domanda, la struttura
Politiche educative ha contemplato nella redazione degli atti di
gara la filiera corta, con la conseguente acquisizione di prodotti
presso fornitori ubicati direttamente nel territorio valdostano a
sostegno proprio dell'economia agroalimentare della nostra regione,
quindi anche su questo giustamente lei ricordava il periodo di
difficoltà che anche il nostro territorio sta vivendo e quindi si è
ritenuto opportuno e fondamentale inserirlo come punto
fondamentale.
Infine, la terza domanda, nel rammentare che la deliberazione
della Giunta regionale n. 1 del 2015 è solo atto di autorizzazione
a contrarre, la struttura Politiche educative ha ottemperato a
quanto richiesto dalla normativa...a parte la normativa nazionale,
perché sa che c'è anche una normativa nazionale, io non l'ho
ripresa alla lettera, ma che richiede appunto l'utilizzo di
prodotti del territorio, con riguardo quindi anche e includendo il
progetto "Io mangio valdostano", in particolar modo inserendo nel
capitolato speciale d'appalto i menù contenenti anche piatti tipici
della cucina tipica valdostana ai quali l'impresa aggiudicataria
dovrà attenersi, richiedendo inoltre in fase di offerta un congruo
numero di prodotti agricoli e agroalimentari valdostani acquistati
sul territorio e ulteriori piatti della cucina valdostana, della
tradizione valdostana, in alternativa a quelli già inseriti
all'interno del menù invernale e estivo, al fine proprio di
valorizzare e promuovere la filiera corta nella somministrazione
degli alimenti.
Io spero di aver riassunto in maniera compiuta, poi magari le
darò i dati precisi anche per gli alimenti. Se è necessario
sottolineare di più come anche in questo caso abbiamo voluto
aderire a questo progetto "Io mangio valdostano", da parte nostra
non c'è nessuna difficoltà a farlo magari in maniera più esplicita,
perché così effettivamente...e su questo convengo con lei...bisogna
andare a leggersi in maniera particolare proprio il
capitolato...penso che però quello che vogliamo condividere sia il
presupposto di base, sia l'obiettivo e credo che questo sia emerso
anche dal dibattito in aula, però, se ci viene richiesto di
specificarlo meglio, su questo punto non abbiamo nessuna
difficoltà.
Presidente -
Grazie. La parola al collega Gerandin.
Gerandin (UVP)
- Merci Président.
La ringrazio, Assessore, mi ha dato degli elementi in più che io
chiaramente non potevo avere in quanto ho solo l'atto di indirizzo
del Governo. Partendo proprio dall'atto di indirizzo del Governo,
io colgo l'apertura che lei ha fatto, io gradirei che magari ci
fosse al più presto una delibera che dicesse che per tutte quelle
che sono le mense, gli appalti che verranno istituiti d'ora in poi,
ma in senso generale, non riguarda solo il suo Assessorato, anche
perché le ho citato che erano altri gli Assessorati interessati al
progetto...ecco, che ci sia un atto di indirizzo che ogni bando
faccia riferimento a "Io mangio valdostano", perché "Io mangio
valdostano" è un logo che noi abbiamo messo, che abbiamo condiviso,
che abbiamo posto all'entrata delle nostre scuole, delle nostre
mense scolastiche, delle nostre microcomunità con un simbolo ben
chiaro. Ora, che non ci sia nessun cenno all'atto politico di
indirizzo a "Io mangio valdostano" io penso che sia quanto meno una
carenza dal punto di vista amministrativo molto importante,
soprattutto per quel valore...come diceva bene lei, non sono i 10
euro, è un valore che va al di là di quello che è il valore
economico. È un impegno che ci si è presi tutti insieme di dare un
indirizzo in questa direzione.
Mi auguro anche che quest'interpellanza probabilmente
abbia...non so come dire...solleticato o quanto meno aumentato
quello che è l'interesse, perché questo discorso della filiera
corta ci sia all'interno di questo capitolato d'appalto. Le ricordo
però...che lei mi dica che qualità del servizio e piatti tipici
siano all'interno del capitolato non mi tranquillizza più di tanto,
perché, al di là di quello che è il piatto tipico tradizionale
valdostano, a noi interessa che vengano utilizzati i prodotti
valdostani. La filiera corta è già un po' più tranquillizzante, ma,
quando c'è un progetto, quando si sottoscrive un progetto o ci si
crede nel progetto e si aderisce fino in fondo al progetto, perché
i capitolati su come si utilizzano...chi ha firmato gli accordi e
chi ha firmato e sottoscritto gli accordi con "Io mangio
valdostano"...ci sono già, per cui questo è un vincolo in più
rispetto a quello che mi ha detto. Non faceva parte
dell'interpellanza, ma probabilmente...giustamente lei non ha
risposto, però io avevo sollevato un altro problema, che era quello
riferito al fatto di un po' quella indebita concorrenza, ecco, non
mi ha giustamente risposto, perché non faceva parte
dell'interpellanza, ma magari ci ritorneremo sul fatto che ormai è
sempre più comune che la pubblica amministrazione si metta ad
utilizzare i locali di proprietà per fare quello che io ritengo
indebita concorrenza in un momento in cui c'è una palese
difficoltà, perché poi alla gente chiediamo di pagare le tasse, di
pagare i tributi TASI, TARI, IMU e chi più ne ha più ne metta,
adesso gli aumentiamo pure gli affitti, però poi alla fine diciamo
che uno può utilizzare quella mensa anche per somministrare,
veicolare, e chi più ne ha più ne metta, pasti sull'intero
territorio valdostano. Ora, non mi sembra in questo momento un bel
messaggio. Questo rimane, non fa parte...glielo l'ho detto...lei è
assolutamente scusata per non avermi risposto, però rimane un
passaggio non molto condivisibile sul metodo di gestire quelli che
sono locali pubblici e soprattutto quelle che sono risorse
pubbliche. Grazie.
Presidente -
Punto 13 all'ordine del giorno.
