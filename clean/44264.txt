Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1323 del 24 febbraio 2022 - Resoconto
OGGETTO N. 1323/XVI - Interpellanza: "Soluzioni volte ad una
valorizzazione della professione infermieristica in Valle
d'Aosta".
Bertin (Presidente) -
Punto n. 41 dell'ordine del giorno.
Per l'illustrazione il consigliere Ganis, ne ha facoltà.
Ganis (LEGA VDA) -
La nostra interpellanza nasce dopo
alcune segnalazioni, al fine di evidenziare la carenza nella sanità
di medici e infermieri, una situazione che rispecchia di gran lunga
anche il
trend
nazionale. Le cause sono molteplici, sono
generalmente dovute alla scarsa possibilità di fare carriera, al
forte stress a cui sono sottoposti medici e infermieri, anche a
causa della pandemia ancora in corso, a turni massacranti e non per
ultimo a stipendi che sono tra i più bassi in Europa. Infatti,
parlando di stipendi, le retribuzioni degli infermieri non
subiscono grosse e sostanziali variazioni da anni.
Va ricordato inoltre che durante la pandemia, tutto il personale
infermieristico ha dovuto sopportare turni massacranti per i
costanti spostamenti a cui è stato sottoposto, compiendo un grande
numero di straordinari. Infatti, la carenza di personale sanitario
nelle strutture ha mobilitato in maniera pressante il personale
infermieristico rimasto, a scapito della qualità del servizio
offerto. Questo a dimostrazione che il benessere psicofisico del
personale è una componente di assoluta importanza e andrebbe
tutelato.
Va evidenziato inoltre che la situazione non cambia da nord a
sud. Un sistema ormai al collasso, tant'è che il presidente di OPI,
l'Ordine delle professioni infermieristiche di Grosseto, paventa
due soluzioni: nuove assunzioni, oppure pagamenti extra dell'orario
di lavoro.
Anche nella nostra regione la presidente dell'Ordine degli
infermieri sottolinea la carenza di medici e infermieri. Qui il
problema è anche dovuto alla vicinanza con la Svizzera, che è
sicuramente più attrattiva con stipendi e condizioni lavorative
migliori. Sempre secondo il parere della presidente, sarebbe
opportuno valorizzare e potenziare i corsi di laurea
infermieristica, cercando di attrarre gli studenti da altre regioni
offrendo loro prospettive migliori sul territorio. Infatti, di
fronte a uno scenario del genere, il nostro sistema sanitario
potrebbe perdere ulteriori operatori. Ecco che bisognerebbe
intervenire con la massima urgenza, al fine di poter garantire un
servizio ed un'assistenza ai cittadini efficace.
Per questo motivo interpelliamo l'Assessore competente per
conoscere quali siano le intenzioni da parte dell'Amministrazione
regionale, per addivenire a una soluzione al fine di valorizzare al
meglio la professione infermieristica.
Presidente -
Risponde l'assessore Barmasse.
Barmasse (UV) -
Grazie consigliere. Con riferimento
all'oggetto dell'interpellanza: le intenzioni dell'Amministrazione
per addivenire a una soluzione, al fine di valorizzare al meglio la
professione infermieristica. Informo che le criticità evidenziate
in relazione alla figura professionale dell'infermiere sono oggetto
di grande attenzione da parte dell'Assessorato e sono argomenti che
abbiamo già ampiamente discusso e sviscerato: la carenza di medici
e infermieri. Io sono contento per quello che ha detto la
presidente dell'Ordine di Pistoia, che bisognerebbe assumerne di
più: se li trova io li assumo molto volentieri.
Dicevo che queste criticità riguardo alla figura professionale
degli infermieri sono oggetto di grande attenzione da parte
dell'Assessorato, ma di tutto il Governo, così come lo è più in
generale il fenomeno della grave carenza di personale sanitario.
Una problematica che, come risaputo, non riguarda solo il contesto
regionale, ma che sta appunto provocando grandi difficoltà in tante
regioni italiane, come giustamente lei ha ricordato.
Pur consapevole che l'elemento remunerativo non è la sola
componente per rendere una professione maggiormente attrattiva,
tenuto conto però dell'importante investimento operato al bilancio
regionale, voglio ricordare l'indennità di attrattività istituita
con l'articolo 18 della legge regionale di stabilità 2022-2024 n.
35 del 2021. È un incremento economico che penso che non sia stato
mai fatto in precedenza e che è stato anche posto come un fiore
all'occhiello da alcuni sindacati infermieristici, che hanno fatto
riferimento a questa legge per promuovere un tale aumento
stipendiale per quanto riguarda questa categoria su tutto l'ambito
nazionale. Come dicevo prima, questo è stato un intervento
economico che prevede l'erogazione di indennità mensile integrativa
della remunerazione degli infermieri e dei medici, pari
rispettivamente a 350 e a 800 euro. L'iniziativa rappresenta
ovviamente una prima risposta alle complesse criticità
dell'assistenza sanitaria regionale, il cui obiettivo è quello di
fornire un pronto e tangibile segnale rivolto inizialmente a queste
due figure professionali, rispetto alle quali si sono verificate le
maggiori difficoltà di reperimento sul mercato del lavoro, cosa che
la sua interpellanza va a testimoniare.
Al fine di valutare l'efficacia della norma e definire eventuali
conseguenti determinazioni in ordine alla sua conferma o la
necessità di una revisione, la norma medesima introduce però una
clausola valutativa, per cui al termine di ciascun anno del
triennio 2022-2024 saranno vagliati gli effetti della sua
applicazione sul sistema sanitario regionale.
L'intervento legislativo richiamato rientra in un articolato
percorso di studio e approfondimento che l'Assessorato avviato da
qualche tempo, il quale ha visto anche l'instaurarsi di confronti
con realtà simili a quella regionale, vedi la collaborazione con la
Provincia autonoma di Trento, presso la quale ci siamo recati per
valutare il loro sistema sanitario e il cui obiettivo è volto
all'emanazione di specifiche norme di attuazione dello Statuto
speciale, per implementare nuove e adeguate misure di attrattività
del sistema sanitario regionale rivolte a tutte le categorie
professionali.
Come premesso, ritengo che, a un intervento prettamente centrato
sull'aspetto remunerativo, vadano comunque accompagnate diverse
altre azioni per rendere motivante e continuare a lavorare o venire
a lavorare nella nostra regione. Un aspetto che sicuramente non è
di secondo ordine è il benessere organizzativo nell'ambiente di
lavoro. Ritengo che tale elemento sia di fondamentale importanza,
tanto che ho voluto che il medesimo rappresentasse uno degli
obiettivi di mandato conferiti al nuovo direttore generale, con
deliberazione della Giunta regionale n. 1533 del 22 novembre
2021.
Inoltre, in materia informo che l'argomento rappresenta altresì
uno degli obiettivi operativi gestionali dell'azienda USL della
Valle d'Aosta per l'anno 2022. Più precisamente, in sede di
deliberazione di Giunta regionale di approvazione degli indirizzi e
obiettivi all'azienda USL per l'anno in corso, deliberazione della
Giunta regionale n. 78 del 2022, è stato previsto che l'azienda
medesima presenti all'Assessorato un piano di attrattività e
benessere lavorativo del personale e che attui già, entro la fine
dell'anno corrente, almeno una parte delle azioni previste.
Ad accompagnare le azioni che l'azienda USL della Valle d'Aosta
dovrà porre in essere per misurare il benessere organizzativo e per
intraprendere ogni necessario intervento al fine di migliorare il
clima lavorativo, informo che l'Assessorato sta lavorando per
rivisitare le disposizioni regionali inerenti l'atto costitutivo
aziendale. Si tratta di un'operazione importante che si rende oggi
quanto mai necessaria, perché l'azienda USL possa procedere con
l'aggiornamento dell'assetto organizzativo aziendale, al fine di
renderlo maggiormente dinamico, oltre che efficiente ed efficace,
nel far fronte alle mutate condizioni di contesto e alle nuove
sfide del sistema sanitario regionale.
Presidente -
Per la replica il consigliere Ganis.
Ganis (LEGA VDA) -
Grazie, Assessore, per le risposte.
Come ha detto lei, non si tratta soltanto di una questione
economica, è importante anche il benessere psicofisico e
organizzativo del personale. Bisognerebbe inoltre cercare di
stabilizzare il maggior numero di professionisti ed essere più
attrattivi, come lei ha ricordato nella risposta all'interpellanza,
perché chi abbandona la Valle purtroppo non sono solo i
professionisti dell'ultima ora, ma anche il personale qualificato,
il personale di ruolo. Ecco che stabilizzare il nostro personale
infermieristico sul territorio è un obiettivo importante e
fondamentale.
Sarebbe inoltre importante valorizzare la professione
infermieristica tramite un
restyling
del sistema, partendo
dalla presenza, dalla garanzia di un numero adeguato di
professionisti sul territorio, remunerati anche in base
all'incarico svolto. Questo potrebbe essere un incentivo
importante.
Serve più rispetto e apprezzamento per questa professione.
Infermieri e medici svolgono un lavoro di grande responsabilità e
sono indispensabili per il benessere e la salute di tutta la
comunità. Un tassello importante e fondamentale del sistema
sanitario valdostano e nazionale.
