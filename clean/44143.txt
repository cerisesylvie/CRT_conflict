Classificazione
SPORT E TEMPO LIBERO
Sport invernali



Oggetto del Consiglio n. 1205 del 26 gennaio 2022 - Resoconto
OGGETTO N. 1205/XVI - Interpellanza: "Iniziative di
informazione e formazione sulle nuove disposizioni in materia di
sicurezza nella pratica degli sport invernali".
Bertin (Presidente) -
Punto n. 24 dell'ordine del giorno.
Per l'illustrazione il consigliere Brunod, ne ha facoltà.
Brunod (LEGA VDA) -
A partire dal primo gennaio 2022 sono
entrate in vigore le disposizioni relative al decreto legislativo
n. 40 del 28 febbraio 2021, che aggiorna la legge n. 363 del 24
dicembre 2003. L'articolo 1 recita: "Il presente decreto, in
attuazione della delega di cui all'articolo 9 della legge 8 agosto
2019 n. 86, in conformità dei relativi principi e criteri
direttivi, revisiona e adegua le norme in materia di sicurezza
nella pratica delle discipline sportive invernali, al fine di
garantire livelli di sicurezza più elevati e la più ampia
partecipazione da parte delle persone con disabilità".
Le novità saranno poche, ma sostanziali per quanto riguarda gli
utilizzatori delle piste da sci, che siano di discesa, di fondo, di
snowboard
, di
telemark
, ma anche per chi pratica lo
sci alpinismo, il fuoripista e le attività escursionistiche. Sempre
in tema di novità ci sono l'assicurazione obbligatoria, il casco
fino a diciotto anni, l'alcoltest sulle piste, quindi ovviamente il
divieto di sciare in stato di ubriachezza. Ma la novità più
rilevante è quella del comma 2 dell'articolo 26 che recita: "I
soggetti che praticano lo sci alpinismo o lo sci fuori pista o le
attività escursionistiche, in particolari ambienti innevati, anche
mediante le racchette da neve, laddove per le condizioni
nivometeorologiche sussistano rischi di valanghe, devono munirsi di
appositi sistemi elettronici di segnalazione, ricerca - l'ARVA -,
pala e sonda da neve, per garantire un idoneo intervento di
soccorso." Questo è il punto principale e quello che ha anche
creato maggiore confusione, perché comunque capire qual è la
situazione di rischio, messa così è molto ambigua, infatti molti
enti, anche proprio quelli dedicati a questo settore, hanno
sollevato diverse perplessità.
Nell'articolo di giornale pubblicato su
La Stampa
in data
2 gennaio 2022 vengono fatte tutta una serie di riflessioni sui
cambiamenti conseguenti alle nuove disposizioni e, in particolare,
le considerazioni espresse dal presidente delle guide valdostane,
dove si apprende che per gli amanti del fuoripista sarà
obbligatorio dotarsi di tutti i dispositivi di sicurezza, ARVA,
pala e sonda, dispositivi già previsti dalla legge regionale. "Per
noi - afferma il presidente delle guide valdostane - si tratta di
normali dispositivi che abbiamo sempre nei nostri zaini. Quello che
si deve ricordare e sottolineare è che non solo bisogna averli, ma
soprattutto saperli utilizzare e per farlo bisogna frequentare dei
corsi. Questo è indispensabile, se si vuole parlare di sicurezza".
Anche il direttore del soccorso alpino esprime un parere positivo
in merito alla nuova legge, in quanto ci saranno più persone dotate
di ARVA, pala e sonda, e mette bene in evidenza che sono gli unici
strumenti grazie ai quali si possono aumentare le
chances
di
sopravvivenza, in quanto sono i primi quindici minuti quelli
determinanti per essere dissepolti. Quindi, più persone sono dotati
degli strumenti, più persone li sanno utilizzare e più chances si
hanno per estrarre le persone vive.
In merito a queste dichiarazioni è anche giusto ricordare che
proprio oggi in un articolo su
Montagna TV
, da parte del
Servizio Valanghe Italiano sono state rilasciate diverse
dichiarazioni e considerazioni proprio in merito a questo messaggio
che sta passando, che è confuso e preoccupante. Leggo alcuni
passaggi: "Dal primo gennaio è in vigore il decreto legislativo che
introduce nuove regole della sicurezza delle discipline sportive
invernali. La più discussa è certamente l'ampliamento dell'obbligo
di dotarsi di ARVA, pala e sonda anche per le attività
escursionistiche, incluse ciaspolate in certe condizioni
ambientali. La critica principale è relativa alla poca chiarezza
della norma che non consentirebbe di individuare con certezza il
perimetro di applicazione della stessa. Si parla di obbligo
dell'utilizzo di appositi sistemi elettronici di segnalazione e
ricerca, ARVA, pala e sonda, sui quali non possiamo non essere
d'accordo, ma non ci si preoccupa minimamente se il possessore
dell'attrezzatura di autosoccorso abbia o meno la capacità di
utilizzare correttamente un'ARVA, una pala e una sonda. Potremmo
essere testimoni di un incidente da valanga e dover intervenire per
operare un soccorso, ma la cosa è possibile solo se si è in
possesso dell'adeguata attrezzatura. Potremmo essere coinvolti in
un incidente da valanga ed essere soccorsi da qualcuno presente
all'accaduto e attrezzato con ARVA, pala e sonda, ma anche in
questo caso solo se anche noi indossiamo il nostro prezioso ARVA.
Inoltre, in questa seconda situazione, sprovvisti di ARVA,
costringeremmo il soccorso organizzato a lavorare anche per giorni
e a volte esposti a una situazione di forte pericolo. Parliamo di
obbligo a dare soccorso, di diritto a essere soccorsi, di obbligo
morale a tutelare il più possibile i soccorritori. Sembra cinico
dirlo, ma i soccorritori sono i primi a dover essere tutelati.
ARVA, pala e sonda sono fondamentali e ci si salva
essenzialmente con l'autosoccorso, ma a monte dovrebbe esserci un
percorso di educazione alla frequentazione della montagna, ancor di
più se innevata.
Un percorso, la consapevolezza del pericolo in ambiente
innevato, e un processo di presa di coscienza della necessità di
avere ARVA, pala e sonda non per obbligo, ma per scelta dettata
dalla ragione e al tempo stesso dalla necessaria capacità di
saperne fare un uso efficace ed efficiente. Parlare di particolari
ambienti innevati può voler dire tutto e non voler dire niente;
potremmo dare differenti definizioni di particolari ambienti
innevati, definizioni anche molto differenti tra loro, tutte
opinabili, ma difficili da smentire. A questa dizione molto
discutibile di ambiente innevato si aggiunge il concetto di
condizioni nivometeorologiche con rischio valanghe. Il bollettino
definisce il pericolo valanghe, ma ci si dimentica, oppure non si
sa, che il bollettino è su scala sinottica, ovvero ciascuna zona
omogenea, nota come meteo-nivo zona, considerata dal bollettino
come un'area di almeno 100 chilometri quadrati e spesso di 300-400
chilometri quadrati, all'interno di ciascuna area omogenea i
singoli versanti o pendii potrebbero avere condizioni molto
differenti dal pericolo indicato nel bollettino.
La sicurezza non esiste neanche dentro casa. Basta pensare
all'alto numero di incidenti domestici, figuriamoci quando si
frequenta l'ambiente montano, per di più innevato. La sicurezza
totale si ottiene solo in assenza di pericoli o non esponendosi a
questi, ma parlare di sicurezza in montagna, in escursione con gli
sci, con le ciaspole o semplicemente senza alcuno strumento di
progressione su neve, porta a sottovalutare i pericoli e ad
abbassare il livello di attenzione, cosa che ci espone a incidenti
anche mortali o conduce alla totale rinuncia dell'andare in
montagna. Errore che compie anche chi usa il termine gita, invece
del termine escursione. È importante essere consapevoli che la
soluzione non può essere solo l'obbligo o il divieto, che a volte
produce l'effetto contrario, ma anche e soprattutto l'educazione
dei frequentatori della montagna innevata, la rappresentazione
della montagna non come una sfida, ma come un ambiente doveroso di
rispetto dove muoversi in punta di piedi. La diffusione dei tanti
corsi organizzati dal CAI e l'incentivazione a partecipare, la
diffusione e la consapevolezza che la sicurezza non esiste, ma
esiste la prevenzione; prevenzione che sta nei corretti
comportamenti.
Come servizio valanghe italiano continueremo a sostenere quanto
sia importante la capacità di avere consapevolezza del pericolo e
saper operare la riduzione del rischio e la gestione del rischio
residuo, tutto questo in un continuo processo di apprendimento e di
educazione ai temi della montagna innevata in aula e in
ambiente."
Considerato anche che la nostra Regione punta molto, a livello
turistico e professionale, sulle numerose attività legate al mondo
della montagna, si interpella l'assessore competente per conoscere
se vi sia l'intenzione di individuare e programmare, in
collaborazione con tutti gli enti, le associazioni e le categorie
di riferimento, ulteriori iniziative per istruire e informare
ancora meglio le persone, e soprattutto tutti i potenziali amanti e
fruitori della montagna, sulle nuove disposizioni entrate in
vigore.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Brunod. Come lei
ha evidenziato, il primo gennaio del 2022 è entrato in vigore il
decreto legislativo 28 febbraio 2021 n. 40, che prevede nuove norme
sulla sicurezza nelle discipline sportive invernali e che
all'articolo 26 comma 2 introduce l'obbligo di dotarsi di ARVA,
pala e sonda quando si pratica attività fuori pista e attività
escursionistiche; dice la legge: anche con racchette, in
particolari ambienti innevati laddove, per le condizioni
nivometeorologiche, sussistano rischi di valanghe. In parole povere
si amplia anche agli escursionisti e ai ciaspolatori il dovere di
portare con sé questi dispositivi di sicurezza, che fino a ora
erano richiesti solo agli scialpinisti e ai
freerider
. Le
attività fuori pista, solo per precisazione, non riguardano gli
utenti dei comprensori sciistici, a meno che non fuoriescano dalle
piste di sci.
Il tema dell'interpellanza è certamente argomento di interesse
da parte di tutti coloro che si occupano di attività
outdoor
e di comprensori sciistici. La norma, dunque, estende l'obbligo ad
altre attività, com'è doveroso, poiché la valanga, come mi dice
spesso un caro amico, non sa che tipo di attrezzatura stai usando.
Alcune attrezzature, in riferimento per esempio alle ciaspole, sono
anche potenzialmente più pericolose, e lei lo sa bene essendo un
praticante assiduo della montagna, perché non permettono una
velocità di fuga adeguata, non si sganciano e quindi tirano sotto;
dunque, correttamente la norma ha ampliato il campo di attuazione.
Tuttavia la norma, se vogliamo in modo scarsamente applicabile, ha
ridotto il campo di applicazione - quello che dicevamo prima - alle
sole aree laddove, per le condizioni nivometeorologiche, sussistano
rischi di valanghe, eliminando dall'obbligo quei percorsi in zone
pianeggianti e boschive ove è improbabile che si distacchino
valanghe o che valanghe le raggiungano. C'è un'estensione delle
attività - famosi sono gli incidenti, per esempio, da valanga dei
cascatisti che si recavano a fare cascate di ghiaccio senza ARVA -
ma con una limitazione alle sole aree ove persiste il rischio. É
anche una valutazione abbastanza di carattere soggettivo.
Per rispondere al suo quesito, posso dirle che noi siamo in
continuo contatto con le associazioni che si occupano a vario
titolo di montagna, ad esempio con quelle rappresentative delle
guide alpine, dei maestri di sci e delle guide escursionistiche. Ci
siamo confrontati con loro sulla norma nazionale e sulle ricadute
di questa sulla pratica delle attività su neve e tutti i referenti
con i quali ci siamo confrontati si dichiarano concordi rispetto
all'importanza dell'utilizzo delle dotazioni di sicurezza.
Il Forte di Bard, come lei ben sa, parlando di enti e luoghi in
cui si parla di sicurezza in montagna, ospita iniziative di
informazione sul tema specifico della prevenzione degli incidenti
in montagna. Anche con il Forte, come avevamo accennato nel corso
di quell'iniziativa in cui eravate presenti anche voi, stiamo
studiando modalità per avviare una efficace politica di
comunicazione rispetto a questa tematica, naturalmente nei limiti
della sua
mission
statutaria.
Da diversi anni puntualmente corsi specifici e/o
webinar
aperti al pubblico, sono promossi anche da Fondazione Montagna
Sicura il cui obiettivo è diffondere una cultura della montagna e
delle attività a lei connesse, consapevoli che la montagna deve
essere avvicinata e frequentata con prudenza, conoscendo
possibilmente meglio gli eventuali rischi che sono parte integrante
della montagna stessa. Anche il CAI, che è un'altra di quelle
entità con le quali ci confrontiamo costantemente, veicola
ampiamente la cultura della sicurezza e si occupa di informare,
attraverso i suoi canali
social
e
media
, circa i
comportamenti e le dotazioni necessarie per partecipare alle gite
da loro organizzate in termini anche più ampi alla pratica della
montagna.
Per concludere, il tema della sicurezza in montagna, come penso
concorderà con me, è principalmente deputato a chi se ne occupa
quotidianamente. Credo che la formazione e la comunicazione su
questo tema spettino principalmente ai soggetti che ho citato, che
noi, tra l'altro, sosteniamo finanziariamente, alla stampa
specializzata e in valle anche ad alcuni organismi sostenuti
anch'essi direttamente dalla Regione, che hanno nei loro statuti
proprio l'educazione alla pratica sicura della montagna.
L'Amministrazione pubblica e le sue articolazioni, oltre a
finanziare iniziative e associazioni che si occupano di mestiere e
per mestiere di montagna, organizzano i soccorsi, manutengono i
sentieri, le piste di sci, si occupano delle mille attività
pubbliche che garantiscono una copertura adeguata del territorio.
La sicurezza è materia trasversale che intercetta moltissime
strutture dell'Amministrazione regionale, ma anche gli enti
locali.
Per quanto riguarda la nostra comunicazione istituzionale, le
segnalo che la Regione ha un'intera sezione sul sito della
Protezione civile intitolata proprio "Sicurezza in montagna", in
cui è scaricabile parecchio materiale, pieghevoli e altre
pubblicazioni, che forniscono molte informazioni in merito; è
facilmente ritrovabile nel sito della Regione digitando "Sicurezza
in montagna Valle d'Aosta" e vi sono tutte le indicazioni.
Anche la Fondazione Montagna Sicura, altra entità, altra
fondazione che la Regione finanzia direttamente e con la quale
collabora rispetto alle sue funzioni istituzionali, sul suo sito
insiste molto sull'argomento della sicurezza, fornendo informazioni
ed istruzioni per la pratica outdoor in sicurezza in ambienti
innevati.
Per quanto riguarda in particolare il dipartimento del turismo,
preciso a ogni buon conto che nella scelta dei media sui quali
veicoliamo la promozione del territorio, si tiene in considerazione
anche la sensibilità delle varie redazioni sul tema della
sostenibilità, per esempio quella ambientale, e della sicurezza in
montagna.
Presidente -
Per la replica il consigliere Brunod.
Brunod (LEGA VDA) -
Grazie Assessore. In sostanza, a 360
gradi, anche lei ritiene che questo sia un tema molto importante,
però ci sono alcuni passaggi che lei ha fatto che non condividiamo
pienamente. Per esempio, quando parlava dell'articolo 26, proprio
quello che è più in discussione, quello che mette più dubbi, dove
il comma dice chiaramente "solo laddove ci sono condizioni di
rischio". Questo è proprio il punto: chi ha le qualità e le
capacità, se non è un professionista, di sapere che quello è il
limite, il perimetro dove io posso andare, che lì c'è pericolo e lì
no? Questo è un punto molto importante sul quale il dire "solo lì è
obbligatorio", farei un po' attenzione, perché questo è un aspetto
molto delicato.
Sul discorso che si sta già facendo attività, questo lo sappiamo
tutti, però proprio l'aver di recente integrato con queste nuove
disposizioni, crediamo che sia molto importante che l'assessorato
competente faccia da punto di riferimento e dia gli stimoli a tutti
questi enti che lei ha citato prima: Fondazione Montagna Sicura,
maestri di sci, anche il soccorso alpino che non ha citato. Perché
noi sappiamo che, se c'è maggiore prevenzione, ci sono meno
soccorsi, meno costi e anche meno rischi per i professionisti. É
tutta una catena che se c'è maggiore informazione, anche
soprattutto a livello delle scuole in età giovanile - nelle scuole
elementari e scuole medie si potrebbe fare un gran lavoro di
sensibilizzazione proprio alla cultura della montagna - riusciremo
a ottenere risultati molto più soddisfacenti perché, come hanno
detto tutti i professionisti, non basta avere questa attrezzatura
nello zaino, ma bisogna saperla utilizzare, che vuol dire fare dei
corsi e imparare. Bisogna dedicare ore a queste cose che comunque
sono fondamentali, perché qua si tratta di vita o di morte delle
persone, quindi noi riteniamo che ci debba essere molta attenzione.
E lei come Assessore allo sport, turismo e montagna potrebbe
sicuramente fare la sua parte, affinché riusciamo a salire di
livello sotto questo punto di vista che, come Regione Valle
d'Aosta, non possiamo lasciarlo da parte o dedicare poca
attenzione.
