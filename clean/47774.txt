Classificazione
TRASPORTI E VIABILITÀ
Trasporti
Viabilità



Oggetto del Consiglio n. 3947 del 19 settembre 2024 - Resoconto
OGGETTO N. 3947/XVI - Interpellanza: "Motivi dell'inserimento
della proposta di attivazione completa dello svincolo di Morgex in
sede di revisione del Piano regionale dei Trasporti".
Bertin (Presidente) -
27 Consiglieri presenti,
riprendiamo con l'ordine del giorno.
Punto n. 48. Consigliere Aggravi, a lei la parola.
Aggravi (RV) -
L'interpellanza contiene e parte da un
contenuto del Piano regionale dei trasporti che stiamo analizzando
e su cui ci saranno successivamente ancora dei passaggi nella
competente Commissione; in particolare facciamo riferimento alla
sezione, al paragrafo, 4.5.2 intitolato: "Completamento delle rampe
degli svincoli di Entrèves, Courmayeur e attivazione completa dello
svincolo di Morgex per i veicoli leggeri".
Nell'ambito del paragrafo si dice per l'appunto che l'ipotesi di
adozione di un pedaggio chilometrico sulla viabilità autostradale
in ambito regionale, si completa con la previsione della
realizzazione delle rampe mancanti degli svincoli di Entrèves e
Courmayeur e attivazione completa dello svincolo di Morgex per i
soli veicoli di classe A e B.
Il tema dello svincolo era già in parte rappresentato, senza
riferimento al tema del pedaggio chilometrico, nella precedente
versione del Piano, in particolare ricordo che nell'aprile 2021
avevo anche presentato un'osservazione che la collega Minelli ogni
tanto ricorda.
Ci sono altri due momenti che vorrei citare prima di passare a
presentare le tre domande che sottoponiamo all'attenzione
dell'Assessore competente, in particolare la prima è
l'interrogazione 674 del 9 giugno 2021 dal titolo: "Notizie
dell'avvio di interlocuzioni preordinate alla valutazione della
fattibilità dell'apertura dello svincolo di Morgex, in direzione da
e verso Courmayeur, al trasporto privato".
In quella sede mi rispondeva l'allora presidente Lavevaz; in
particolare, cito due passaggi della sua risposta, mi diceva: "Nel
caso specifico dello svincolo di Morgex, il documento" - facendo
ovviamente riferimento al Piano regionale precedente rispetto
all'ultima versione - "Esplicita in maniera chiara che questa
valutazione si basa su una modellistica che utilizza
sostanzialmente le rampe di accesso attuali", quindi come se queste
potessero essere completamente utilizzate, rimandando poi invece a
un'effettiva fattibilità - come dicevo, una verifica con la RAV
nelle fasi successive di definizione del Piano - l'effettiva
realizzazione di questo tipo di utilizzo delle infrastrutture
esistenti.
Dopo un ulteriore passaggio di risposta, e vado in sintesi visto
il tempo, il Presidente diceva: "Per farla breve, ci sono delle
difficoltà tecniche nell'utilizzo delle infrastrutture esistenti
che rendono sostanzialmente impossibile, così come è strutturato
attualmente, l'utilizzo dello svincolo in maniera definitiva per
l'entrata e uscita in direzione Courmayeur.
Il gruppo Rassemblement Valdôtain aveva poi presentato - e
quindi vado al passaggio successivo - un ordine del giorno, il
numero 4, dal titolo: "Fruibilità dello svincolo autostradale di
Morgex in direzione Entrèves" nell'ambito della discussione del
Documento di economia e finanza 2024-2026 - e stiamo parlando del
novembre 2023.
Un ordine del giorno che, sentita la risposta del Presidente che
è l'attuale Presidente Testolin, poi avevamo ritirato.
L'ordine del giorno aveva un'impegnativa duplice: impegnava
l'Assessore competente a confermare, nell'ambito delle valutazioni
modellistiche della rinnovata bozza di Piano dei trasporti -
all'epoca ancora ovviamente non avevamo a disposizione quello
attuale - la possibilità di utilizzare lo svincolo autostradale di
Morgex, anche in direzione Entrèves, e di avviare un'interlocuzione
con le autorità competenti e la società concessionaria, funzionale
all'apertura dello svincolo autostradale di Morgex anche in
direzione Entrèves.
Cito due passaggi, che sono stati rappresentati in quest'aula,
della risposta ricevuta dal Presidente, risposta che poi ha
portato, ripeto, al ritiro dell'ordine del giorno in attesa di
vedere che cosa ne sarebbe stato del Piano regionale dei
trasporti.
Nel primo il Presidente diceva: "Il casello a Morgex è stato
stralciato dal progetto per l'opposizione a suo tempo delle
amministrazioni locali della Valdigne, cosa che, tra l'altro, ha
determinato l'attuale configurazione aperta della tratta
autostradale con un unico casello in direzione solo Aosta".
Successivamente ci veniva detto che le interlocuzioni con RAV
hanno confermato più volte che lo svincolo in questione al momento
non può essere utilizzato, così come strutturato, in quanto non ci
sono le condizioni oggettive minime, neanche se si procedesse a
interventi di rettifica del tracciato.
In sintesi, diceva il Presidente, non ci sono i requisiti
normativi di agibilità in termini di raggi di curvatura e in più
non esiste una corsia di accelerazione per l'innesto degli svincoli
in autostrada, che in più avviene in salita. Sostanzialmente ci
invitava di ritirarlo, altrimenti ci sarebbe stata
l'astensione.
Sinceramente in quella sede abbiamo ritirato l'ordine del giorno
in attesa di vedere che cosa ne sarebbe stato del Piano regionale
dei trasporti, attendendoci appunto che questa previsione sarebbe
stata stralciata, anche perché ricordo che la risposta era stata
abbastanza secca.
L'interpellanza, a fronte di questa situazione, quindi chiede
all'Assessore: "Quale motivazione abbia comunque portato a
formulare, nell'ambito della previsione del Piano regionale dei
trasporti, la proposta di attivazione completa dello svincolo di
Morgex, anche alla luce, per l'appunto, della risposta ricevuta dal
Presidente della Regione in sede di discussione dell'ordine del
giorno già richiamato nella seduta del 10 novembre 2023";
"Per quali motivazioni il Governo regionale si sia a suo tempo
espresso non favorevolmente al già richiamato ordine del giorno,
considerando che l'impegnativa a suo tempo proposta di fatto si
ritrova oggi confermata nei contenuti della versione finale del
Piano regionale dei trasporti";
"Se le proposte rappresentate al già richiamato paragrafo 4.5.2.
siano state oggetto di interlocuzione con le autorità ministeriali
competenti, con il relativo concessionario e con gli enti locali
interessati e, in caso positivo, quali ne siano stati i relativi
riscontri".
Poniamo quest'ultima domanda anche per capire che cosa ne sia
stato successivamente, perché - ripeto - nell'ultima risposta,
quella del novembre 2023 si diceva che appunto c'era stato il
parere negativo delle amministrazioni locali e con RAV mi sembra
che in tutte e due le risposte sostanzialmente le cose non fossero
positive, quindi cerchiamo di capire se questa previsione è stata
concertata e se ci sono delle novità.
Presidente -
Risponde l'assessore Bertschy.
Bertschy (UV) -
Vado direttamente alle risposte, poi
magari mi riservo una parte finale della risposta per un discorso
un po' più generale.
La prima domanda è "Quale motivazione abbia comunque portato a
formulare nell'ambito della revisione del PRT la proposta di
attivazione completa dello svincolo di Morgex, anche alla luce
della risposta ricevuta allora dal Presidente della Regione".
Come avrò modo di ribadire anche nella risposta ad altre
interrogazioni sul PRT, quest'ultimo è un Piano strategico che ha
due finalità fondamentali: inquadrare il posizionamento della
Regione in un contesto sovraordinato euro nazionale e proporre una
visione del sistema della mobilità, le cui linee d'intervento, e
ancor più i singoli interventi, debbono necessariamente essere
oggetto di successivi studi di fattibilità tecnico-economica.
Si tratta di definire in maniera complessiva e coordinata un
disegno generale composto da più interventi che, inseriti in modo
organico e complementare fra loro, diano risposte efficaci ai
bisogni della popolazione residente e dei turisti.
Solo una volta condivisi i principi generali e la loro
traduzione in interventi collegati e interallacciati, si può poi
pensare di passare alla fase successiva di dettaglio e iniziare
quindi con studi più approfonditi e con confronti diretti mirati
con diversi attori.
In questo caso lo svincolo di Morgex - inquadrato in una ben più
complessa linea d'intervento, finalizzata a drenare traffico in
proprio dalla Statale 26 e dalle altre direttrici, riportandolo sul
sistema autostradale - a oggi è meno utilizzato anche per via di un
sistema di tariffe abbastanza elevato.
Le valutazioni riportate nel PRT sono infatti il risultato di
una combinazione d'interventi infrastrutturali, tecnologici e
tariffari che riguardano l'intero corridoio, i quali, per
trasformarli in un'ipotesi d'intervento circostanziata, richiedono
i dovuti approfondimenti attraverso uno studio di fattibilità che
abbracci l'intero corridoio appunto, così come è fatto per quanto
riguarda il tema della linea Aosta-Pré-Saint-Didier.
Come correttamente riportato anche nel testo della discussione
nell'aula consiliare, si conferma che in ogni caso l'ipotesi al
momento avanzata dal PRT è relativa all'utilizzo
dell'infrastruttura esclusivamente per il traffico privato,
intendendo con ciò le autovetture e non il traffico merci.
Il disegno complessivo per migliorare la mobilità nell'area non
può in ogni caso arrestarsi di fronte a quelle che noi conosciamo
essere le difficoltà e soprattutto le valutazioni attuali delle
società concessionarie, anche perché correttamente, non avendo
questi interventi nei propri piani d'investimento, al momento e in
passato hanno espresso valutazioni di tipo strategico ma anche di
tipo programmatorio sui propri bilanci e sulle proprie
attività.
Quello che noi abbiamo però ritenuto fare su questa proposta,
come su altre proposte, è riaggiornare - e vado alla seconda
domanda - temi dei quali si parla da tanti anni, che hanno visto
numerosi interventi, a volte risposte sul singolo progetto. La
linea che attiene a questa visione sul sistema autostradale è una
linea che il Piano sviluppa nella sua complessità da inizio Valle,
dalla Bassa Valle, fino in Alta Valle, sostenendo quella tesi
politica che appartiene a tutti i gruppi del Consiglio: la
necessità che le autostrade possano dare una maggiore risposta al
sistema di traffico locale rispetto all'attuale situazione, e lo
devono fare con tariffe migliori di quelle attuali e soprattutto
con investimenti da riconsiderare, rispetto a un tempo,
investimenti nuovi da provare a studiare se il Piano verrà
accettato.
La seconda domanda è "Per quali motivazioni il Governo regionale
si è a suo tempo espresso non favorevolmente al già richiamato
ordine del giorno": considerando che l'impegnativa a suo tempo
proposta di fatto si trova oggi confermata nei contenuti della
versione finale del Piano regionale dei trasporti, credo che in
quel momento la situazione non fosse così definita, nel senso che
eravamo in una fase di valutazione degli obiettivi del Piano e,
soprattutto in una fase di discussione legata a un singolo
progetto, diventava difficile, anche per chi doveva rispondere; al
di là di chi ha risposto, fare una valutazione che invece
intendiamo riproporre con il Piano regionale dei trasporti.
Al di là degli aspetti tecnici, come lei ha correttamente
ricordato nel suo intervento, c'era stata anche un'espressione
negativa da parte degli Enti locali su alcuni interventi e su
altro, quindi è tempo - a nostro avviso - di riaggiornare anche
queste valutazioni: sono cambiate tante cose, è cambiato anche
l'aspetto socio-economico del nostro territorio, rispetto ad allora
le infrastrutture sono utilizzate in maniera diversa ed è giusto
anche che gli Enti locali oggi abbiano un'occasione per
riconsiderare queste proposte, magari riconfermare le proprie idee
del passato al riguardo oppure aprire a un ragionamento nuovo che,
se ci vedrà tutti allineati, ci potrà permettere di fare una fase
successiva che è quella di una valutazione di tipo tecnico.
Lei fa bene da un lato a far osservare che in qualche maniera,
in un certo momento, noi non siamo stati così chiari nell'esprimere
un'opinione rispetto al Piano, ma in quel momento il Piano non
aveva ancora concluso la sua fase di valutazione.
Lo va a fare oggi e oggi quella risposta va letta proprio nel
senso di dire che tutti i soggetti che si devono considerare per
riorganizzare investimenti di questa portata si devono esprimere;
se si esprimeranno come hanno fatto in passato, le cose rimarranno
come sono e si prenderà definitivamente atto che la nostra
autostrada sarà un'autostrada da mantenere con il sistema di
tariffazione attuale, senza eventuale inserimento di nuovi sistemi
di pedaggio, e questa rimarrà una pianificazione anche per chi
lavorerà nei prossimi anni in amministrazione regionale e, appunto,
negli enti.
La terza domanda è "Se le proposte rappresentate al già
richiamato paragrafo 4.5.2 siano state oggetto d'interlocuzioni con
le Autorità ministeriali competenti e con il relativo
concessionario e con gli Enti locali e, in caso positivo, quali ne
siano i relativi riscontri": no, nel senso che, oltre alle
interlocuzioni di allora, noi riteniamo che - fatta questa fase di
presentazione, il Piano è stato esaminato dalla Giunta - di qui a
breve inizierà anche la fase di osservazione da parte del
territorio; la prossima settimana - come dicevo ieri - faremo altre
due serate sul territorio, stiamo preparando il territorio per dire
cosa contiene il Piano, di modo che nei prossimi giorni, quando si
potranno iniziare a fare le osservazioni, le persone, i tecnici
professionisti, le imprese, gli enti locali e chi avrà voglia di
fare potrà fare queste osservazioni con una conoscenza di quello
che il documento esprime come progettualità.
Al momento non abbiamo ritenuto di avviare un'interlocuzione,
perché sarebbe stata limitata al singolo intervento piuttosto che a
una visione complessiva.
Ribadisco e sottolineo ancora che - alla luce di quello che oggi
presentano il nostro quadro d'infrastrutture, il nostro sistema
d'infrastrutture, e anche purtroppo la necessità d'investimenti
sulle nostre infrastrutture - noi riteniamo che le nostre
autostrade debbano rispondere a una visione politica che à tour de
rôle, sia dall'opposizione che dalla maggioranza tutti abbiamo più
volte sostenuto, che è quella che in una Valle che ha un corridoio
così stretto di passaggio, così poche infrastrutture, almeno
quest'infrastruttura deve ritornare, che quest'infrastruttura, sia
quella che arriva fino ad Aosta, che quella che sale fino al Monte
Bianco, deve ritornare un'infrastruttura maggiormente utilizzabile
da parte dei Valdostani e, se non lo diciamo almeno in una fase di
pianificazione nel nostro Piano regionale dei trasporti, non avremo
occasione di ribadirlo con una visione così "Robusta" in termini di
progettualità.
Nella fase successiva, se questa visione sarà sostenuta e se
riterremo insieme di procedere in questo senso, avremo tutto il
tempo, ma con una pianificazione alle spalle, di riaprire una
discussione con i concessionari e con tutti coloro che potranno con
noi realizzare un po' alla volta questi obiettivi.
Presidente -
Consigliere Aggravi per la replica.
Aggravi (RV) -
Ho preso tutta una serie di appunti molto
utili.
Sicuramente questo è un singolo tema rispetto ad altri e anche
il tema degli svincoli si può allargare a tutto il tratto, come lei
di fatto ha detto, senza andare a concentrarsi in un'area
specifica.
Sull'ordine del giorno lei è stato estremamente elegante, io -
ripeto - sono anche una persona sportiva e accetto anche che mi si
dica: "Non lo approviamo perché viene da voi", nel senso che non mi
dica che era un qualcosa che in quel momento non si era proprio
approfondito o quant'altro.
La risposta che mi ha dato il Presidente è stata estremamente
semplice e chiara, l'ha detto lei anche nell'ambito della prima
risposta; sono anche politicamente sportivo, quindi lo accetto,
perché sostanzialmente le impegnative non sono poi così distanti da
quello che oggi è rappresentato nel Piano.
Per quello che riguarda lo sfidante obiettivo di rendere l'asse
autostradale più fruibile nell'economia generale del traffico,
questo è un obiettivo che condividiamo pienamente e penso che, come
giustamente lei ha detto- non siamo gli unici gruppi a condividerlo
- è un tema estremamente complesso, perché ovviamente mette insieme
anche il tema delle concessioni, su cui magari penso di tornare,
anche considerati i tanti spunti che il Piano dà.
Per quello che riguarda più nel complesso le scelte da fare, noi
crediamo - al di là del caso di Morgex, al di là del caso di
Entrèves e di Courmayeur, ma anche su Aosta e quant'altro - che più
svincoli ci sono, più può essere utile a liberare da momenti di
confusione e di traffico; il tema del traffico in Valdigne poi si
scontra anche con i problemi che c'erano stati con il Tunnel du
Mont-Blanc, quindi con la creazione delle code, soprattutto estive,
o nei periodi di rientro, avere delle possibilità d'ingresso e di
uscita può essere anche utile, ai fini anche poi di sicurezza
stradale, perché il traffico congestionato non è solo un fattore di
stress di chi è in quel momento in coda ma, in generale, anche di
inquinamento.
Per quello che riguarda quel punto e quell'obiettivo, è
sicuramente più che condivisibile, quindi da parte nostra ci sarà
sicuramente sostegno, come già c'è stato.
Per quello che riguarda invece più il posizionamento politico,
da parte in particolare del Governo regionale, abbiamo comunque
apprezzato l'inserimento di questa previsione, seppur, devo dirlo,
sembrava - nel novembre 2023 - che in realtà la volontà fosse ben
diversa, però, come disse un noto politico anglosassone "Soltanto
gli stupidi non cambiano opinione" e, se poi l'opinione è anche
approfondita, ben venga.
Riguardo invece al tema molto più ampio che lei ha citato in
premessa, cioè che i Piani devono indicare la via e poi bisogna
fare i giusti approfondimenti - anche perché se poi quell'indirizzo
non è apprezzato dagli stakeholders, dalla discussione o comunque
ce ne sono altri - ben vengano, l'unica cosa è che devo dire che
all'interno del Piano, come già nella proposta precedente, c'erano
problemi che si conoscono da tempo e su cui forse qualche
valutazione o c'era o andava fatta, soprattutto di natura tecnica,
perché sappiamo che le valutazioni economiche sono anche
influenzate dall'andamento dell'inflazione.
Vedremo poi quali saranno anche i percorsi, sia di presentazione
del Piano e di confronto, sia di presentazione delle osservazioni,
e sicuramente Rassemblement Valdôtain farà la sua parte.
