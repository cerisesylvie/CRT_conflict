Classificazione
TRASPORTI E VIABILITÀ
Trasporti



Oggetto del Consiglio n. 1803 del 21 settembre 2022 - Resoconto
OGGETTO N. 1803/XVI - Interrogazione: "Conferma dei servizi
sperimentali gratuiti di trasporto pubblico notturno
Aosta-Courmayeur e Aosta-Pont-Saint-Martin".
Bertin (Presidente) -
Punto n. 17. Risponde il Presidente
della Regione.
Lavevaz (UV) -
Si chiede, come detto dal titolo che dice
già quasi tutto, almeno nella domanda, "Quanti questionari sono
stati compilati ed inviati al Dipartimento trasporti e quali
indicazioni sono emersi dagli stessi".
Nello specifico ricordo che, come citato nell'interrogazione, il
Dipartimento trasporti ha pubblicato un questionario on-line nel
periodo compreso tra il 20 maggio e il 31 luglio scorsi, questo
ovviamente nel rispetto del principio di soddisfacimento della
domanda di trasporto e delle esigenze da questa manifestate, in
modo da avere un ritorno su questo tipo di servizio, che sappiamo
essere sperimentale e prorogato ormai da diverso tempo.
C'è stata una collaborazione importante da parte del CELVA e
della Soprintendenza agli studi proprio per un'opera di
divulgazione di questi questionari e la risposta devo dire che è
stata abbastanza buona: sono stati compilati 1.534 questionari.
Oltre all'età, in questi questionari sono stati richiesti: il
sesso, la professione, la frequenza di utilizzo del servizio, la
motivazione di utilizzo della linea, l'adeguatezza degli orari
rispetto alle proprie esigenze, la frequenza delle corse, il tempo
di permanenza a bordo del mezzo, la corsa prevalentemente
utilizzata, il motivo della scelta di quel mezzo pubblico, la
considerazione del servizio ed eventuali suggerimenti per
migliorarlo.
Le risposte che sono arrivate sono state direi totalmente
positive, nel senso che i riscontri ricevuti sono positivi.
L'analisi rileva in particolare che si tratta di un servizio
utilizzato prevalentemente da ragazzi giovani, da studenti, quindi
nella fascia di età under 18, prevalentemente per svago e, in
misura decisamente inferiore, per lavoro. É stato rilevato un buon
apprezzamento della frequenza delle corse; qualche utente ha
richiesto l'intensificazione, quindi ai 30 minuti delle corse, e,
anche sull'adeguatezza del servizio, è stato osservato... una
valutazione assolutamente positiva.
Non sono state esplicitate particolare criticità in termini di
corse non utilizzate. Numerosi utenti invece hanno suggerito di
aumentare il numero di corse sia in un senso che nell'altro
soprattutto intorno alle ore tre.
Nei suggerimenti altri utenti hanno ancora dichiarato e
sottolineato ancora una volta l'importanza del mantenimento del
servizio, soprattutto legato alla sicurezza dei ragazzi che era uno
dei motivi fondamentali per cui questo servizio era stato messo in
piedi e attivato fin dal 19 settembre.
Si chiede poi "Se alla luce di quanto emerso il servizio
sperimentale è già stato confermato con le stesse modalità o con
modifiche": di questo peraltro ne abbiamo già parlato, so che ci
sono dei punti di vista un po' diversi su alcune questioni; stiamo
valutando, proprio in queste settimane andrà in Giunta, la prossima
settimana credo, la delibera che stiamo valutando proprio in questi
giorni. Sulla base delle valutazioni che stiamo facendo, riteniamo
che sicuramente il servizio debba andare avanti, proprio per le
motivazioni e anche a seguito dell'esito di questi questionari che
sono stati restituiti dall'utenza.
Secondo noi ci sono ancora delle questioni che vanno verificate,
o meglio, nello specifico la questione del nuovo servizio di
bigliettazione io credo che possa essere un momento in cui possiamo
dare una strutturalità a questo servizio in maniera definitiva, mi
spiego: io concordo che non è corretto che sia gratuito rispetto
agli altri servizi, lo è stato, lo è in quanto ancora è un servizio
sperimentale, di sicuro non può essere un servizio - almeno questo
è quello che stiamo maturando - gratuito quando diventerà
strutturale, perché lì vogliamo arrivare. Questo passaggio però mi
sento di dire che debba essere fatto nel momento in cui, nei
prossimi mesi, avremo un nuovo sistema di bigliettazione
completamente attivo, ma per due motivi: perché il servizio di
bigliettazione automatico ovviamente da un lato semplificherà
l'acquisto del biglietto, ma permetterà anche una semplificazione
per l'introduzione, ad esempio, di tariffazioni diverse, di
tariffazioni puntuali o comunque, in generale, di differenziazione
di tratte anche a seconda delle fasce orarie.
Quindi, nel momento in cui avremo questo servizio pienamente
attivo, io credo che avremo più semplicità anche ad attivare un
servizio magari con delle modifiche a livello di tariffazione.
Presidente -
Per la replica, la consigliera Minelli.
Minelli (PCP)
Siamo tornati con quest'iniziativa su un
argomento che avevamo già affrontato con un'interpellanza nel mese
di marzo scorso proprio per avere degli aggiornamenti.
Allora, alle nostre richieste di effettuare un approfondimento
circa le reali necessità degli utenti e di prevedere una
razionalizzazione delle corse, molte delle quali dai dati che erano
stati forniti dal Dipartimento risultavano essere addirittura
deserte, lei ci aveva risposto che in quel momento il Governo
intendeva riproporre il servizio con le stesse modalità, con lo
stesso impianto e con la totale gratuità.
Lei si ricorda che avevamo espresso dello sconcerto, perché un
servizio di tipo sperimentale, che esiste ormai da tre anni, dopo
tre anni o diventa strutturale - poi adesso lei ha introdotto la
questione della bigliettazione - ma altrimenti una sperimentazione
dopo tre anni normalmente deve tirare le somme e decidere se va
avanti oppure no.
La sua risposta era stata anche abbastanza perentoria, tant'è
vero che il servizio, fino al mese di settembre, è stato prorogato
nello stesso modo. Però poi - non so se in virtù di quella
sollecitazione o di un'analisi un po' più approfondita da parte
vostra - si è deciso di fare un questionario.
Il Dipartimento trasporti, come diceva lei, ha messo sul sito
questo questionario e adesso lei ci ha fornito questi dati: 1.534
questionari, che è un numero obiettivamente alto e che ci lascia un
pochino perplessi, perché noi siamo memori di un altro sondaggio
effettuato on-line dall'Amministrazione che riguardava le famiglie
degli studenti nel periodo iniziale della pandemia, il primo
periodo pandemico. Un sondaggio on-line che poi, si era capito, e
infatti non è facile verificarlo, che non era stato compilato
effettivamente solo da utenti del servizio, e anche questi numeri -
1.534 questionari - sapendo - perché i dati sono stati forniti dal
Dipartimento, non è che li abbiamo noi - quante persone utilizzano
o hanno utilizzato fino a marzo quel servizio, non convincono
perché i numeri erano infinitamente più bassi. Può essere che chi
ha compilato il questionario, lo abbia fatto nell'ottica di
esprimersi su un servizio in senso generale, che però non conosce,
perché quando una persona usufruisce di un servizio, deve poter
fare delle osservazioni che sono oggetto di maggiore
attenzione.
Queste 1.534 persone - lei ha detto - hanno dato delle risposte
positive, si dice che è un servizio utilizzato da studenti giovani,
prevalentemente per svago - e ci mancherebbe altro, di notte penso
che se non è per svago non so per cos'altro per studenti - e che
sono poche le persone che lo utilizzano per lavoro.
Quindi io torno a dire che se è un servizio che viene utilizzato
prevalentemente per svago, bisognerà fare delle riflessioni e
capire se mantenerlo nei fine settimana, nei periodi di festa; ma
questo è un servizio che ha le corse strutturate su tutti i giorni
della settimana, con le coppie di corse, come lei mi aveva fatto
notare, in base all'esigenza di servizio degli autisti. Però noi
forniamo un servizio che costa, nel periodo della sperimentazione
di quattro mesi, sui 90 mila euro.
Già l'altra volta lei mi aveva detto "Noi siamo convinti che se
salviamo anche solo una vita sono soldi ben spesi"; io non lo metto
in discussione questo, perché l'idea di farlo diventare un servizio
di trasporto notturno strutturato e non più sperimentale ha senso;
però ha senso se noi andiamo a fare delle valutazioni precise.
Se sono i ragazzi che lo utilizzano per svago, il lunedì notte,
il martedì notte, il mercoledì notte e il giovedì notte io spero
che questi ragazzi non girino, perché altrimenti mi pongo un
problema, se ci sono, e non sono - spero - 1.534 o 1.400 o
1.000!
Quindi noi chiederemo il dettaglio dei dati, ho fatto
l'interrogazione e non il 116 perché l'ho depositata il 9 e volevo
sapere se poi avrei avuto probabilmente le informazioni e il
servizio scade a fine mese, vedremo.
Io penso che nel momento in cui - bigliettazione attiva oppure
no - si dovrà decidere, varrà davvero la pena di fare un discorso
un po' più approfondito e non basarsi soltanto su questionari di
cui non siamo in grado di sapere se effettivamente la compilazione
è avvenuta in base a reali conoscenze o a gradimenti ancora da
valutare.
Presidente -
Al punto n. 18 il Consigliere Marquis,
firmatario dell'interrogazione, ha segnalato una sua assenza
temporanea. In accordo con l'assessore Barmasse, l'Interrogazione
in questione verrà affrontata nella giornata di domani.
