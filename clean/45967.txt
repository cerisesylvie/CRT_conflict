Classificazione
AMMINISTRAZIONE REGIONALE
Celebrazioni



Oggetto del Consiglio n. 2533 del 7 giugno 2023 - Resoconto
OGGETTO N. 2533/XVI - Reiezione di mozione: "Iniziative
necessarie all'intitolazione di una stele in ricordo della figura
di Antonio Sonatore".
Bertin (Presidente) -
Punto n. 5. Per l'illustrazione
della mozione, il consigliere Manfrin.
Manfrin (LEGA VDA) -
Con questa mozione chiediamo di
concentrare la nostra attenzione sul dramma silenzioso dei genitori
separati, sempre più soli, abbandonati e schiacciati da un sistema
giudiziario discriminante e contraddittorio; alcuni perdono tutto:
figli, casa, lavoro, altri finiscono in strada improvvisamente da
un giorno all'altro, senza alcun preavviso, altri ancora, di colpo,
spesso a causa di false accuse da parte dell'ex coniuge, diventano
pericolosi criminali, persone violente da cui difendersi, persone
pericolose capaci di violenza e senza scrupoli.
Si tratta dei genitori separati, i nuovi poveri, vittime troppo
spesso dei meccanismi perversi e diabolici tipici di un sistema
giudiziario che silenziosamente, come un tritacarne, distrugge la
loro vita e quella dei loro figli.
In seguito alle separazioni si assiste sempre più frequentemente
alla rovina di tante persone che, per incoerenze legislative, sono
ridotte alla povertà.
Ma cosa accade quando un genitore separato viene ridotto in
stato di povertà?
La frequenza di incontri fra genitori e figli è ridotta, gli
spazi di vita e luoghi d'incontro non sempre sono idonei,
soprattutto se il genitore è indigente e non ha la possibilità
economica di offrire al figlio ciò che prima poteva.
Il tempo da dedicare alla relazione è scansionato, si sente
parlare del cosiddetto "Tempo di visita", un concetto talmente
arido e infelice che porta a immaginare la figura del genitore come
quella di un detenuto in libertà condizionata a cui è concesso un
tempo limitato per dimostrare l'amore verso un figlio, una persona
che pian piano diviene un estraneo agli occhi di un bambino, che
colpe non ne ha.
Non è forse violenza quella di una persona costretta a chiedere
il permesso per vedere suo figlio? Non è violenza sul minore quella
che impedisce a un bambino di trascorrere del tempo con uno dei
propri genitori senza che qualcuno lo faccia sentire in colpa? Non
è un caso che più volte la Corte europea dei diritti dell'uomo di
Strasburgo abbia condannato l'Italia in quanto Paese totalmente
incapace di difendere e di assicurare il rispetto dei diritti dei
genitori separati.
La Corte di Strasburgo, soltanto nel 2019, condannava - e ancora
una volta sollecitava - l'Italia a riconoscere il diritto alla bi
genitorialità, madre e padre con pari dignità e identiche
opportunità, devono poter esercitare il loro diritto-dovere alla
responsabilità genitoriale.
Non si tratta di un'enunciazione teorica ma di una buona prassi
da realizzare concretamente e rapidamente perché, spiega la Cedu,
il trascorrere del tempo può avere conseguenze irrimediabili sulle
relazioni tra il fanciullo e il genitore che non vive con lui;
attenzioni del tutto disattese in Italia dove, secondo i giudici di
Strasburgo, il sistema giuridico, soprattutto quello
amministrativo, in particolare legato ai servizi sociali, appare
del tutto inadeguato per garantire in modo equo e rapido i diritti
dei genitori separati nei casi di conflittualità.
Proprio qui si inserisce la vicenda di Antonio Sonatore, che
oggi andiamo a trattare.
Come molti ricorderanno, Antonio Sonatore è stato un docente
valdostano morto a 49 anni il 9 aprile 1996 a causa delle lesioni
che si è procurato dopo essersi dato fuoco davanti al Tribunale di
Aosta.
Il suo è stato un atto di protesta contro una sentenza che da
tempo gli impediva di vedere la figlia.
A noi oggi però non interessa entrare nelle vicende personali di
Antonio che, come tutte le vicende personali, è soggetta a
interpretazioni, ricostruzioni parziali ed esegesi di cui solo il
diretto interessato conosce la verità.
Quello che ci interessa è il simbolo che oggi Antonio sta a
significare per migliaia di genitori separati, è il significato di
una vita segnata dalla sua lunga battaglia per poter vedere la
figlia, opportunità preclusa in Tribunale.
Quello che rimane è la sua protesta pacifica davanti al
Tribunale di Aosta che alla fine, poiché la sua richiesta rimaneva
inascoltata, sfociò nel terribile gesto che ne causò la morte. Il 7
aprile del 1996 Antonio Sonatore si diede fuoco dopo essersi
cosparso di benzina, a nulla valsero i soccorsi immediati che gli
furono prestati e il docente valdostano morì il 9 aprile a soli 49
anni.
Dopo questo gesto, Antonio Sonatore è divenuto simbolo di un
movimento di genitori separati, principalmente padri, che difendono
l'inalienabile diritto dei minori a crescere serenamente con
entrambi i genitori, anche dopo la separazione degli stessi.
Venerdì 7 aprile del 2006, si è tenuto in Piazza della Scala a
Milano il primo presidio in ricordo della morte di Antonio
Sonatore; da allora, anche qui ad Aosta, il 7 aprile è diventato un
giorno della memoria, per non dimenticare i tanti genitori che,
separati dai figli, si sono tolti la vita.
Come già ricordato in diverse altre occasioni, come gruppo siamo
convinti che l'intitolazione di uno spazio pubblico a persone o a
fatti che hanno segnato la storia sia da sempre uno strumento per
dimostrare attenzione verso il passato e per ricordare eventi che
devono rimanere a costante monito per le generazioni future.
Con questa mozione quindi intendiamo impegnare il Presidente e
gli uffici della Presidenza del Consiglio ad assumere tutte le
iniziative necessarie all'intitolazione di una stele in ricordo
della figura di Antonio Sonatore da porsi preferibilmente nelle
vicinanze del Tribunale di Aosta.
Presidente -
La mozione è stata illustrata, apriamo la
discussione generale sul punto. La discussione generale è aperta.
Vi sono richieste d'intervento? Consigliere Ganis, a lei la
parola.
Ganis (LEGA VDA) -
Ho firmato convintamente l'iniziativa
presentata dal collega Manfrin; un tema delicato quello degli
affidi dei figli separati, che mette in difficoltà molte
persone.
Purtroppo faccio parte anch'io di questa categoria e devo
ammettere che sono molti i problemi da affrontare e da
superare.
Dopo la separazione tra i genitori, diventa difficile abituarsi
all'idea che per giorni o per un'intera settimana non si passerà
più del tempo insieme e verrà a mancare la normalità che si respira
all'interno di una famiglia.
Quello che non si dovrebbe fare, e purtroppo spesso accade, è
cercare di non riversare i problemi, ansia, sensi di colpa e
angosce sui propri figli che già soffrono a causa della
separazione; bisognerebbe invece trasmettere a loro un senso di
tranquillità e di serenità.
Dopo la separazione tutto cambia, cambiano soprattutto i
rapporti tra i genitori, i quali devono continuare a mantenere il
ruolo educativo di genitori e un contesto simile non sempre è così
semplice.
Oltre a educare, un genitore separato deve continuare a vivere,
cercando di ritrovare quel giusto equilibrio che gli permetta di
affrontare questa situazione, perché in determinati giorni la vita
prende quel sapore amaro.
In merito a queste considerazioni, molti genitori non riescono a
mantenere un normale rapporto di convivenza, tant'è che entrano in
gioco delle dinamiche e dei comportamenti altamente dannosi, come
l'aggressività, la mancanza di rispetto, il fatto di denigrare l'un
l'altro, la mancanza di comunicazione, la mancanza di lealtà, una
serie di problemi che minano la vita di entrambi.
Tornando alla mozione, il gesto estremo di Antonio Sonatore,
padre separato, mi ha fatto riflettere sul fatto che ancora oggi vi
sia una scarsa attenzione da parte delle istituzioni nei confronti
di un problema in grande crescita.
Ben vengano tutti gli aiuti possibili e mirati al fine di
arginare questo problema affinché i genitori separati possano
affrontare le difficoltà e trovare delle soluzioni ai problemi che
si presenteranno nel corso della loro vita, senza arrivare a
compiere dei gesti estremi come in questo caso.
Il fatto di dedicare una stele in ricordo di Antonio Sonatore
rappresenta, come ha ben ricordato il collega, un modo per
ricordare tutte le sofferenze e le ingiustizie che spesso segnano
il destino di un genitore separato e lo fanno precipitare in un
baratro senza più via d'uscita.
Il mio pensiero va a tutti i genitori separati i quali
combattono ogni giorno contro le avversità della vita.
Presidente -
Siamo in discussione generale, se qualcuno
vuole intervenire, si prenoti. Se non vi sono richieste di
intervento, chiudo la discussione generale. La discussione generale
è chiusa. Per il Governo replica il Presidente della Regione, ne ha
facoltà.
Testolin (UV) -
Ho ascoltato con attenzione
l'illustrazione della mozione, una mozione molto delicata e
presentata come una problematica, quella dei genitori separati, che
sicuramente è degna di attenzione nel suo complesso, tuttavia è una
mozione che impegna in un gesto che è molto puntuale e riferito a
una persona, per cui mi trovo sinceramente anche un po' in
difficoltà e a disagio nel rispondere nel merito della mozione.
Alcune perplessità in merito al percorso proposto mi erano già
anche emerse, in quanto personalmente non reputo troppo lineare un
percorso che vada a indicare l'intitolazione o l'indicazione di una
persona tramite un'aula di Consiglio regionale.
Ci sono dei percorsi che sono di condivisione - e anche
stabiliti in seguito a un confronto con le Amministrazioni locali -
che possono agevolare questo tipo d'iniziativa e questo tipo di
ricorso.
Questo tipo di valutazione e di opportunità dovrebbe in primis
tenersi conto della sensibilità, come è anche stato evidenziato,
delle persone, non solo quelle che purtroppo subiscono questo
percorso di genitori separati, ma anche delle persone che più di
altre erano vicine al gesto che vuole essere oggi ricordato con
l'apposizione di una lapide, di una stele. Persone che hanno
vissuto i momenti che hanno caratterizzato questa tragedia in
maniera personale e che probabilmente ne portano ancora al loro
interno le conseguenze. Quella parte di persone che è motivo di
discussione e che in questi percorsi vive nuovamente questa
tragedia e se la rielabora nuovamente, tragedie che hanno
comportato per loro dei momenti di difficoltà, anche in età molto
giovane e che a fatica hanno superato.
Io sono stato contattato - e ho chiesto la possibilità di
poterlo dire in quest'aula - dalla figlia del signor Sonatore che
porta il cognome del suo babbo e che mi ha chiesto che questo tipo
di richieste e questo tipo di discussioni stiano fuori dalla
politica e da quest'aula del Consiglio.
Io, nel rispetto delle proposte, per rispetto a questa ragazza,
al suo percorso di vita e alla necessità che siano rispettati anche
i suoi desiderata, chiederei il ritiro di questa mozione e di
seguire, laddove si ritenga, altri percorsi per tenere alta
l'attenzione sulla questione dei genitori separati, per cui
chiederemo veramente di cuore il ritiro di questa mozione,
altrimenti la votazione sarà per noi di astensione.
Presidente -
Consigliere Sammaritani ne ha facoltà.
Sammaritani (LEGA VDA) -
Comprendiamo questa posizione,
comprendiamo quest'atteggiamento di chi è stato in prima persona
interessato da questa vicenda e, come esposto bene dal collega
Manfrin in presentazione - ma forse è opportuno fare ancora delle
precisazioni su questo tema - la nostra iniziativa non vuole
celebrare o essere incentrata su una singola persona, un uomo
protagonista di una vicenda tristissima e i cui intimi dettagli non
possiamo conoscere e tantomeno giudicare.
Vogliamo quindi assolutamente rispettare la figura di chi è
stato protagonista di quella vicenda e oggi, soprattutto, il dolore
e il ricordo dei familiari coinvolti.
Scopo di quest'iniziativa quindi non è assolutamente quello di
celebrare una singola persona o di entrare nei dettagli di una
vicenda familiare che, come ho già detto, deve restare sullo
sfondo, ma tutt'altro; quell'episodio è diventato, a torto o a
ragione non importa, a livello nazionale ed internazionale il
simbolo di un fenomeno che si stava sempre più diffondendo e di
cui, come spesso accade, quella è stata la manifestazione tragica,
determinata da un'insensibilità del sistema che ancora non aveva
grande percezione di esso e tantomeno adeguate contromisure.
Il fenomeno della cosiddetta alienazione familiare, parentale o
genitoriale, che dir si voglia, ancora oggi non è risolto e scopo
di quest'iniziativa è porre l'attenzione e l'accento su di esso e
sul quale il nostro partito già in passato ha acceso i
riflettori.
Si tratta purtroppo di un fenomeno frequente nel momento della
crisi dei rapporti familiari e consiste essenzialmente nella
strumentalizzazione che uno dei due genitori fa del rapporto con i
figli a discapito dell'altro genitore.
Il tema è delicatissimo - lo dico da professionista del settore
legale che ha avuto modo d'imbattersi in queste situazioni
difficilissime - a volte è impossibile trovare, fra la percezione
personale e la diversa rappresentazione dei fatti dipinta dalle
parti e le diverse sensibilità, il confine tra la verità e il
racconto, a volte falso, che le parti in conflitto fanno delle loro
vicende.
Qui deve intervenire l'aiuto delle strutture sociali,
giudiziarie, di Polizia eccetera, che devono avere preparazione,
competenze specifiche, conoscenza del fenomeno ed esperienza, per
affrontare queste delicatissime situazioni che, ricordiamo, alla
fine di tutto vedono quale vera parte debole e vittima di questo
fenomeno minori, i quali non solo vedono andare in frantumi il
rapporto fra i loro genitori, ma diventano lo strumento incolpevole
di uno scontro relativamente al quale, al contrario, loro
dovrebbero essere i soggetti più difesi e protetti.
Per questo, al di là di quella che potrebbe essere l'indicazione
su questa stele, che poi andrebbe trattata naturalmente con grande
sensibilità e attenzione, la stele in questione sarebbe un forte
segnale di attenzione della nostra comunità, non per la persona
protagonista di quella triste vicenda ma per il fenomeno
dell'alienazione genitoriale che noi dobbiamo e abbiamo il dovere
di combattere.
Presidente -
Altri interventi? Dichiarazioni di voto? Non
vedo altre richieste di intervento... Consigliera Minelli, pardon,
ne ha facoltà.
Minelli (PCP) -
In dichiarazione di voto, perché mi
sembra di aver capito che il gruppo proponente non coglie l'invito
del Presidente, un invito che mi sembrava sensato e, dal mio punto
di vista, accoglibile, proprio perché viene da una persona che è
toccata in primis da una vicenda.
Voi avete spiegato, lo ha fatto adesso il collega Sammaritani,
che non si tratta tanto di una stele, un monumento, intitolato a
una persona, ma un riconoscimento per una situazione, una
situazione che è sicuramente molto delicata, che non credo possa
essere affrontata in quest'aula, nemmeno attraverso un atto come
questo, anche perché sono convinta che nel momento in cui si
sceglie una persona, quella persona resta un simbolo e sinceramente
intitolare una stele a una persona la cui vicenda - lo avete detto
voi - è una vicenda su cui non si devono esprimere dei giudizi,
però ci sono dei fatti, ci sono degli atti processuali, credo che
assurgere a simbolo una persona con un percorso di cui non sappiamo
neppure nulla esattamente in questo momento, sia oltremodo poco
corretto. Quindi noi ci asterremo.
Presidente -
Se non vi sono altre dichiarazioni di voto
sulla mozione in questione, mettiamo in votazione la mozione. Non
vedo altre richieste d'intervento, mettiamo in votazione. La
votazione è aperta. La votazione è chiusa.
Presenti: 32
Votanti: 11
Favorevoli: 11
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin)
La mozione è respinta.
