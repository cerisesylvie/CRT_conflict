Classificazione
INDUSTRIA
LAVORO



Oggetto del Consiglio n. 2719 del 17 maggio 2007 - Resoconto
OGGETTO N. 2719/XII - Reiezione di mozione: "Interventi per
superare lo stato di crisi dello stabilimento SET S.r.l. di
Issogne".
Mozione
Considerato che lo stabilimento SET s.r.l. di Issogne, che
produce componenti meccaniche di precisione per un mercato
internazionale, occupa 65 lavoratori con media e alta
specializzazione e che gli stessi hanno percepito la tredicesima
mensilità per l'anno 2006 e lo stipendio di febbraio 2007 in
ritardo;
Verificato che la sopraccitata azienda non ha mai usufruito
di sostegni finanziari di carattere straordinario da parte della
Regione Valle Aosta e che la stessa è ubicata in un comprensorio
(media-bassa valle) che da anni subisce una grave crisi
occupazionale ed economica e che nello stesso comprensorio operano
altre attività economiche e produttive in difficoltà;
Constatato che la crisi di liquidità che attraversa l'azienda
è dovuta ad una alta concentrazione di investimenti in un breve
lasso di tempo, che detta crisi, è superabile in quanto le
ordinazioni e le commesse di lavoro acquisite garantiscono il
lavoro sino al 2009;
Viste le necessità finanziarie e l'ordine di grandezza degli
interventi richiesti dall'azienda per fare fronte alla crisi
congiunturale di liquidità;
Preso atto degli strumenti finanziari di cui in questi anni
si è dotata l'Amministrazione regionale anche per fare fronte a
questo tipo di crisi, ritenuto che, pur con le dovute garanzie, è
necessario intervenire per evitare la chiusura dello stabilimento e
la perdita dei posti di lavoro;
Il Consiglio regionale
Esprime
solidarietà ai lavoratori e all'azienda;
Impegna
il Governo regionale, al fine di tutelare il lavoro e
l'attività economica:
1) ad attivare immediatamente le strutture preposte per
permettere all'azienda di superare il periodo di crisi;
2) a riferire nel prossimo Consiglio circa le decisioni e le
iniziative intraprese, e a tenere costantemente informata la
Commissione Consiliare competente dell'evoluzione e degli esiti
della vicenda.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Brevemente per illustrare la situazione
di questo stabilimento. Credo che sia a conoscenza di tutti i
Consiglieri e anche del Governo.
La mozione vuole intervenire con una votazione del Consiglio,
che impegni il Governo regionale ad intervenire in quella realtà
produttiva. Tenete conto che questa realtà produttiva dà lavoro, a
Issogne, a 60 persone; è un'azienda ad altissimi livelli
professionali nel settore metalmeccanico, è un'azienda che ha
lavoro e commesse fino al 2009, è entrata in crisi dal punto di
vista della liquidità dopo che i proprietari hanno costruito lo
stabilimento.
Vorremmo sapere se nel frattempo, dato che questa realtà sta
andando avanti da mesi - se non da anni - e che questa mozione è
già stata rinviata per ben 3 volte, se nel frattempo il Governo si
è attivato per trovare delle soluzioni. Se ci fossero delle
proposte di soluzioni e di interventi da parte del Governo, saremmo
ben felici di ritirarla.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Certamente questa mozione si trascina da
molto tempo, nel senso che data 6 aprile, se non sbaglio. Purtroppo
gli eventi si sono sviluppati e i segnali che abbiamo sono
negativi, addirittura credo di poter dire che la situazione è
drammatica.
La mozione di fatto è superata e condivido anche la
disponibilità a ritirarla, perché noi ci siamo attivati negli
ultimi mesi, seguendo con attenzione questa azienda. Abbiamo avuto
numerosi incontri, abbiamo attivato anche la "Finaosta" e valutato
tutti i percorsi possibili di competenza dell'Ente regionale. I
contatti con i commercialisti e i professionisti che seguono
l'azienda sono stati quasi quotidiani nell'ultimo mese; purtroppo
l'azienda non riesce a trovare né un partner esterno, né riesce a
rilanciare la sua attività, quindi il peso finanziario che grava
sull'azienda impedisce ormai a questa azienda di avere delle
prospettive. So che in questi ultimi giorni il tentativo estremo da
parte della proprietà è addirittura quello di cedere anche in modo
vantaggioso l'azienda verso aziende del settore che possono
rilevarla, ma i segnali che abbiamo sono, anche qui, negativi.
"Finaosta" si è data disponibile anche per imbastire
un'operazione sul modello della "Tecnomec", ma anche qui non è
possibile, perché alcuni passaggi non possono essere fatti, in
quanto si prevedeva un accesso a una fase giudiziaria fallimentare
che sarebbe in ogni caso non accettabile da parte dei proprietari;
quindi l'impressione che ho io è che ci troveremo ad affrontare una
crisi in piena regola, perché lo stabilimento penso che se le cose
non cambieranno si troverà sull'orlo del fallimento.
È una situazione preoccupante, che assolutamente è all'interno
di una situazione che voi conoscete, ma su cui stiamo lavorando e
cercando di realizzare una serie di contatti, qualcosa abbiamo, ma
non voglio neanche bruciare delle ipotesi, perché ci stiamo
lavorando con serietà, quindi preferisco avere la certezza prima di
poterne parlare; abbiamo una serie di ipotesi che stiamo trattando
su quelle zone e speriamo che queste possano essere sostitutive nel
caso si dovesse andare al fallimento.
Presidente
- La parola al Consigliere Bortot.
Bortot (Arc-VA)
- Non alzo il tono della voce perché la
situazione è veramente drammatica, ma trovo drammatiche le cose che
ha detto l'Assessore... questo Consiglio non è in grado di
affrontare la crisi di un'azienda per salvare 60 posti di lavoro?
Questo Governo regionale quando ha voluto, ha acquistato il
complesso del "Billia", con le implicazioni di tipo proprietario
che c'erano all'interno di quella struttura e di quella attività, e
oggi l'Assessore mi viene a dire che non esistono soluzioni e
possibilità di intervento corretto per salvare questa azienda? Per
me è inimmaginabile, secondo me non c'è la volontà politica, perché
con uno strumento come la "Finaosta", o come "VdA Structure", con
tutti gli strumenti immaginabili di questo mondo, con strumenti che
in questi mesi si potevano portare all'approvazione del Consiglio
regionale, è inammissibile! Insisto sul fatto che la crisi di
questa azienda cala in una realtà dove la "Olivetti Ink Jet" di
Arnad è in cassa integrazione, la "Tecsid" abbiamo visti i
risultati di 2 anni di trattative e però per dimensioni e
situazioni che si erano create, era molto più difficile intervenire
nei confronti dell'azienda, ma... se il Consiglio regionale non è
in grado di darsi degli strumenti e di intervenire nei confronti di
un'attività produttiva... che comparto industriale vogliamo
tutelare? Che prospettive occupazionali vogliamo dare all'interno
della nostra Regione? Per me è inimmaginabile e non accetto le
dichiarazioni dell'Assessore a nome del Governo.
Questa mozione non la ritiriamo, pensiamo che debba essere
approvata, nel senso che deve vincolare il Governo a trovare una
soluzione per risolvere questa situazione. Non esiste la
possibilità di non intervenire! Se manca la volontà politica, si
possono fare tutte le dichiarazioni di questo mondo, ma se c'è la
volontà politica gli strumenti per tutelare l'occupazione e salvare
questa azienda, come è successo nei confronti di altre attività,
credo che si debba fare! Non capisco la sudditanza che ha questo
Governo nei confronti della "CAS" e non capisco questo tipo di
mancanza di volontà di intervento nei confronti di questa piccola
realtà, della serie: "siamo forti con i deboli e siamo deboli con i
forti"!
Non credo che l'autonomia di questo Consiglio non sia
sufficiente per intervenire a salvare l'occupazione in questo posto
di lavoro, per cui la mozione chiedo che venga messa ai voti.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Consigliere Bortot, lei ha fatto un bel
discorso, penso che qui dentro tutti vorrebbero salvare per
qualunque motivo, umano, politico, demagogico, credo che chiunque
di noi la vorrebbe salvare. Il problema è che ci sono delle leggi,
delle regole e soprattutto stiamo parlando di un'azienda privata a
cui è stato proposto un piano di salvataggio, ma se l'imprenditore
e il proprietario dello stabilimento non lo accetta, noi, fino a
prova contraria, non possiamo fucilare una persona perché gli
proponiamo un piano che lo salva e lui non lo accetta, perché i
proprietari di questo stabilimento non hanno accettato il piano di
salvataggio, ma queste non sono condizioni, non mettiamo
condizioni, noi ci assoggettiamo alle leggi: quali sono i percorsi
previsti dalle leggi. Io non metto condizioni, ma che condizioni?
Se volessi fare il massimo della demagogia, salvo 60 posti di
lavoro, magari lo potessi fare, così faccio anche un po' di voti,
ma non posso, ci sono delle leggi che devo rispettare!
Abbiamo quindi proposto un percorso come previsto dalle leggi e
non lo hanno accettato, primo elemento drammatico e io l'ho detto
agli imprenditori: "ma come? Ma noi avevamo un'altra idea"... "Va
bene, un'altra idea, ma dovete pensare anche agli operai che avete,
non solo a voi stessi"... "Sa, il problema è che in quel caso
c'erano delle fideiussioni e dovevamo pagare con i nostri beni"...
"Allora il problema è un altro, allora non è che pensavate tanto
agli operai, scusate, diciamo anche le cose come sono, il problema
erano le fideiussioni e non andava loro bene".
Adesso la situazione è ulteriormente peggiorata: i debiti sono
aumentati, si parla di milioni di euro; uno stabilimento che
assolutamente non è inutile, non è che non lavora, ma la domanda
che le faccio io: se lei ha un'azienda che produce e questa azienda
perde, più produce e più perde... questo è il problema di
quell'azienda! Non è che è un'azienda che non lavora, per cui la
rimettiamo in sesto, le diamo dei soldi; ha un funzionamento
gestito dall'imprenditore non so come mai, non sono l'imprenditore
di quell'azienda e la Regione non è un imprenditore e non si può
sostituire agli imprenditori, non abbiamo manager da mandare lì
dentro, quell'azienda più produce più perde, è incredibile, ma è
così, i bilanci li abbiamo visti, più produce e più perde. Ha
creato un debito tale per cui anche il credito delle banche non le
viene più riconosciuto, i fornitori non le vogliono più garantire
il prodotto... abbiamo cercato, dando quelle famose garanzie che
lei dice, Consigliere Bortot, dicendo: "la Regione è collaterale a
questa azienda, vi vuole aiutare a cercare dei partner esterni"; ma
tutti quelli che sono venuti e hanno esaminato i bilanci di
quell'azienda hanno detto di no". Adesso sono arrivati all'ultima
fase dove stanno andando... è brutto dire queste cose, perché più
diciamo queste cose meno aiutiamo questa azienda, ma di fronte ai
discorsi che fa lei sono obbligato a dire queste cose - che non
volevo dire -, siamo arrivati al punto che stanno cercando
addirittura di cederla simbolicamente, nel senso: "dateci un euro
prendetevi l'azienda"... non si trova una società che la vuole
prendere!
Mi dica allora cosa dobbiamo fare noi: ci tassiamo tutti,
andiamo alla Corte dei Conti? Mi dica cosa dobbiamo fare! Ci sono
delle leggi che dobbiamo rispettare; è un Paese, questo, in cui
dobbiamo rispettare le leggi o non le dobbiamo rispettare? Per
conto mio la vorrei anche salvare, ma cosa devo fare, ditemi voi?
Le diamo 5-6 milioni di euro, dove li prendiamo, a che titolo dal
bilancio: prestito? Li togliamo dalla ricerca e dallo sviluppo? Già
nella ricerca e sviluppo non ho soldi, così anziché dare i soldi a
chi sta cercando di creare occupazione... vorrei solo far notare
che la "CAS" nel 2006 ha assunto 160 persone, magari ha senso
continuare a investire dove vengono assunte le persone e creano
delle opportunità - fra l'altro si è impegnata la "CAS" nel
progetto di eccellenza 2010 di assumerne altre 200 in più -, perché
così i 60-70 della "SET" riusciamo a trovare qualche posto dove
impiegarli.
Non credo che qui siamo assoggettati alla "Cogne", stiamo
seguendo la "Cogne" come stiamo seguendo la "SET"; il problema è
che le soluzioni sono quelle che sono consentite dalle leggi. Le
dico di più, per dimostrarle quanto sono disponibile: se lei ha la
soluzione, me la dia! Ma una soluzione reale però, sotto i profili
della legge, ce la dia a tutti, perché qui stiamo ragionando
nell'interesse della collettività, quindi lei non parla con me,
parla con la collettività: dia una soluzione a questa collettività
per risolvere questo problema rispettando la legge!
Presidente
- La parola al Consigliere Bortot, per il
secondo intervento.
Bortot (Arc-VA)
- La soluzione è semplice ed è "l'uovo di
Colombo". Quanti soldi abbiamo dato alla "CAS"? Si va alla "CAS"
che produce materiali siderurgici, la "SET" è un'attività
metalmeccanica compatibile con la "CAS", si chiede se non interessa
intervenire in quella realtà per venire incontro alle esigenze
della Valle d'Aosta, dato che alle esigenze della "CAS" la Regione
ha fatto fronte ampiamente e saremmo, noi compresi, altrettanto
disponibili di far fronte nuovamente.
Credo che la dimensione della "CAS" nell'assorbire un'azienda di
quelle dimensioni nello stesso comparto potrebbe permettere un
valore aggiunto, la possibilità di risanare quello stabilimento.
Non ci interessa la proprietà della "SET", ma ci interessano i
posti occupazionali, oppure la "Cogne" ha in previsione di assumere
un certo numero di persone, si fa un accordo dove ci sarà un
passaggio interaziendale di questi dipendenti direttamente alla
"CAS", tanto più che quei lavoratori sono tutti specializzati e la
"CAS" deve lasciare andare a casa con la legge sull'amianto una
cinquantina di lavoratori specializzati che, per convenienza
propria, non rispettando la legge sull'amianto, anzi utilizzandola
per i propri fini, ha mandato a casa capi e amministrativi che non
le servivano e che costavano troppo, ma ha tenuto in azienda gli
operai specializzati a rischio amianto perché le servivano per
produrre profitto.
È ora, so che domani c'è un incontro, con le modalità che si
deve a un Governo regionale, di porre alla "CAS" questo problema.
La "CAS" non si deve mettere a produrre occhiali, stiamo parlando
di affinità produttive, ci vorrà del tempo, occorrerà fare degli
studi, occorrerà fare delle modifiche o degli interventi, occorrerà
fare delle verifiche, occorrerà un piano finanziario, basta dire:
"dal punto di vista del Consiglio regionale se ritenete importante
intervenire in questa azienda per restituire alla Regione gli aiuti
che vi sono stati erogati finora, ci si mette attorno a un tavolo:
organizzazioni sindacali, lavoratori, la "SET" e la "CAS"... sono
convinto che la soluzione si trova!
Presidente
- La parola all'Assessore alle attività
produttive e politiche del lavoro, La Torre per il secondo
intervento.
La Torre (FA)
- Siccome va percorsa ogni strada, io
glielo chiederò, per dimostrarle la mia onestà, però non posso
inventarmi delle soluzioni che non siano rispettose delle norme. La
sua è un'idea e mi impegno a chiederlo loro.
Presidente
- La parola alla Consigliera Squarzino
Secondina.
Squarzino (Arc-VA)
- L'Assessore, a parole, ha detto che
è disponibile a verificare questo tipo di impegno. Propongo che
questa mozione impegni l'Assessore a fare delle verifiche per
trovare delle soluzioni. Se lei vuole precisare meglio l'impegno
rispetto alla proposta fatta dal collega Bortot, ci si trova un
attimo, si modifica l'ultima parte della impegnativa e la si tara
rispetto a questa proposta. Se lei non ritiene che è necessario
ridefinire questa proposta, ma è sufficiente questo impegno
generico, manteniamo questa mozione.
Questa mozione, Assessore, la rende più forte e non più debole;
se lei va a parlare con la "CAS", portatore di 2 mozioni, una sulla
decisione presa rispetto al nuovo piano da finanziare, l'altra con
un mandato chiaro del Consiglio che, "rispetto a questo tema, ha
chiesto un impegno particolare", ed è lo stesso Consiglio che è
chiamato a votare i finanziamenti per l'azienda... ecco, credo che
lei Assessore sarebbe più forte se andasse con un mandato in questo
senso. Se secondo lei questo impegno generico del Consiglio è
sufficiente per presentarsi con una proposta forte, noi lasciamo la
mozione com'è, se ritiene che sia più utile avere un'indicazione
precisa - ripeto - possiamo fare una sospensione, riformularla in
modo tale che sia più forte il mandato che lei ha dal
Consiglio.
Lei può dire che si impegna a verificare, e va bene, ma una cosa
è l'impegno suo che vuole verificare... ma se lei va e dice: "è il
Consiglio che mi chiede questo", credo che sia più forte il suo
impegno e più pesante la sua richiesta e, come ricordava il collega
Bortot, credo che alla "CAS" un po' di soldi questo Consiglio ha
già dato e deciderà di darne ancora.
Presidente
- Dichiaro chiusa la discussione generale.
La parola all'Assessore alle attività produttive e politiche del
lavoro, La Torre.
La Torre (FA)
- Qui non è questione di essere né più
forti, né più deboli, perché stiamo lavorando tutti nella stessa
direzione. Mi sono preso un impegno su un'idea vostra che vi
ringrazio di averci dato e su quello che voi ci suggerite, mi sono
preso l'impegno di andare a parlare con la "CAS" per verificare
quello che dite. Non sento la necessità né di essere più forte, né
più debole, perché andrò a proporre una soluzione di buon senso e
di etica, certamente non di politica industriale, né di ricavi o di
indirizzi industriali legati alla "CAS". Lo farò e lo farò con
convinzione, perché mi sembra il minimo che io devo a quelle
persone che lavorano in quella fabbrica, ma non ho necessità, né
sento la forza di quello che lei dice, legato a quanto è scritto in
questa mozione. Non è una forza, anzi, è il sottolineare la
difficoltà di quell'azienda.
Personalmente non ritengo necessaria questa mozione nei termini
che dite, mentre ritengo giusto tentare anche questa strada e farlo
con convinzione. Credo di essermi assunto un impegno che è agli
atti del Consiglio, riferirò sulle risultanze e lo faccio con
serenità.
Presidente
- La parola al Consigliere Bortot.
Bortot (Arc-VA)
- Non ritiriamo la mozione. Chiediamo che
venga votata, anche perché impegna il Governo regionale ad attivare
immediatamente le strutture proposte per permettere all'azienda di
superare i periodi di crisi, a riferire al Consiglio come stanno
andando le cose, quindi non si chiede al Governo di fare miracoli,
si chiede solo che questa cosa non finisca qui, che si riapra
un'altra fase con tutte le proposte illustrate in questo Consiglio.
Se non va in porto neanche questo tipo di proposte, inventeremo
qualcos'altro, ma non possiamo permettere che il Consiglio chiuda,
qui, questa faccenda, solo perché si è esaurita una fase e debba
finire qui, quando riteniamo che se ne possa aprire un'altra!
Presidente
- Pongo in votazione la mozione:
Consiglieri presenti: 23
Votanti e favorevoli: 5
Astenuti: 18 (Borre, Cerise, Cesal, Comé, Frassy, Isabellon, La
Torre, Lanièce, Lavoyer, Marguerettaz, Ottoz, Pastoret, Perron,
Praduroux, Salzone, Tibaldi, Vicquéry, Viérin Laurent)
Il Consiglio non approva.
