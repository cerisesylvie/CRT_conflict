Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 375 del 24 febbraio 2021 - Resoconto
OGGETTO N. 375/XVI - Interpellanza: "Intendimenti in merito
ad una segnalazione dell'Associazione valdostana autismo nei
confronti del gestore del servizio trasporto disabili".
Bertin (Presidente) -
Punto n. 24 dell'ordine del giorno.
La parola al consigliere Cretier per mozione d'ordine, ne ha
facoltà.
Cretier (PCP) -
Come abbiamo già preventivato ieri nella
Capigruppo, vorremmo chiedere una seduta segreta per i seguenti
punti all'ordine del giorno: il 24, il 28, il 34. Siccome gli
argomenti riguardano fatti, secondo noi, personali, gli
approfondimenti necessari possono essere discussi con le relative
risposte degli Assessori ma in una seduta segreta.
Presidente -
Procediamo come al solito, uno può
intervenire a favore della richiesta e uno contro. Consigliere
Manfrin? Contro?
Manfrin (LEGA VDA) -
Io non vorrei in realtà che si
cominciasse un dibattito sul punto come previsto dal Regolamento,
anche perché altrimenti, se utilizziamo queste modalità... con
queste stesse modalità, con le argomentazioni che ha fornito il
collega Cretier, "secondo noi"... il "secondo noi" non esiste.
L'opinabilità del fatto che si possa discutere in seduta segreta o
palese non esiste, non è un "secondo noi", perché altrimenti, a
parti inverse, "secondo me" tutti gli atti che possono recarci
fastidio non vanno discussi in seduta pubblica. Non è quindi un
fatto opinabile, secondo lei o secondo quello che lei o il suo
Assessore le ha riferito di chiedere.
Detto questo, ovviamente, se lei ritiene di voler sollevare la
questione a quest'Aula, è evidente che dobbiamo fare riferimento al
Regolamento, che dice che lei ha richiesto l'attivazione
dell'articolo 45, comma 2: "il Consiglio può deliberare e riunirsi
in seduta segreta". Ora, lei mi deve motivare il perché di questa
seduta segreta, perché, vede, collega Cretier, io leggo
l'interpellanza e la leggo col testo qua e c'è scritto: "vista la
lettera di reclamo inviata all'Ansa e per conoscenza all'Assessore
alla sanità, visto che nella summenzionata lettera lo scrivente
riporta la segnalazione di una famiglia con cui venivano denunciati
maltrattamenti e quant'altro; visto che nella summenzionata lettera
si sottolinea che l'autista avrebbe percosso con un calcio un
ragazzo con disabilità; preso atto che sono state diverse le
segnalazioni di condotte sbagliate da parte di autisti nei
confronti di utenti con disabilità, si chiede se questo sia stato
verificato e, nel caso questi fatti corrispondessero al vero, cosa
sia intenzione di fare". Io le chiederei esattamente quali
riferimenti personali ci sono in questa iniziativa, anche perché,
se lei avesse avuto modo magari di documentarsi un minimo, avrebbe
potuto leggere un'interpellanza trattata da questo Consiglio:
l'interpellanza n. 100/2019, presentata il 22 marzo 2019; è
un'interpellanza che riporta diverse... ci sono svariate pagine di
segnalazioni, esattamente identiche a queste, perché ci sono
svariati episodi di disservizi e di violenze ai danni di disabili
del servizio trasporti. Lei quindi chiede a quest'Aula di discutere
in maniera segreta di questioni che sono già state discusse in
maniera palese, senza alcun problema, e da un Governo, collega
Cretier, che era molto più conflittuale di questo, glielo posso
garantire, in un'epoca che era molto più conflittuale di questa,
glielo posso garantire.
Io quindi per il rispetto di chi ci ascolta fuori e di
quest'Aula, ovviamente, rigetto la sua richiesta, ma io chiederei
una riflessione a tutti i colleghi all'interno di quest'aula per
fare in modo che chi è fuori sappia, perché altrimenti è
semplicemente censura degli atti che vengono discussi all'interno
di quest'aula. Mi appello quindi anche a lei, Presidente, non
apriamo dei capitoli pericolosi, non apriamo dei precedenti
pericolosi, perché qui di precedenti di discussione senza alcuna
secretazione ce ne sono a bizzeffe; se dovessimo procedere con la
discussione secretata di questa seduta, ci saranno anche delle
conseguenze, glielo posso assicurare.
Presidente -
La parola al consigliere Cretier.
Cretier (PCP) -
Io non ero presente nel 2019, non metto
in dubbio quello che mi dice lei. Io ho valutato la situazione
attuale insieme ai miei colleghi e l'abbiamo esposto durante la
riunione dei Capigruppo, che i richiami che venivano fatti anche
agli articoli di giornale e ai mezzi di comunicazione chiaramente
erano evidenti, quindi si può risalire. Il problema esiste, nessuno
nega l'esistenza del problema...
Voce fuori microfono.
... non riesco a leggere il numero da qui. Il n. 28, ma io ne ho
citate 3. Io ho letto l'articolo 45 al comma 3 in cui le questioni
riguardanti le persone dovevano essere discusse in seduta segreta,
semplicemente questo...
Voce fuori microfono.
... io riesco a rispondere anche su questo, ma di concorsi ne ho
già fatti abbastanza.
Presidente -
Va bene. Chiudiamo la discussione, uno si è
espresso a favore, l'altro contrario, come sa, a decidere è il
Consiglio, che è sovrano in merito all'organizzazione dei lavori.
Mettiamo in votazione.
C'è un'altra mozione d'ordine... Consigliere, le chiedo di
riprendere posto. Passo la parola al consigliere Manfrin.
Manfrin (LEGA VDA) -
Solo per evidenziarle che ovviamente
non si può fare una votazione complessiva. Lei può chiedere la
votazione singola per questo singolo punto, anche perché il
Regolamento mi pare che parli al singolare della seduta segreta su
determinati argomenti. Evidentemente quindi possiamo, se vuole
deliberare su questo, io le ripeto che sarebbe una grave violazione
e un grave precedente che si crea, a tutto beneficio e discapito di
chi poi
à tour de rôle
sederà al ruolo dell'opposizione,
glielo preconizzo, collega Cretier. Chiederei quindi poi le
votazioni separate su questo e poi sui prossimi punti, se proprio
volete insistere con questa strada.
Presidente -
Passiamo
alle votazioni, iniziamo con
la prima sul punto n. 24. La votazione è aperta. La votazione è
chiusa.
Presenti: 33
Votanti: 33
Favorevoli: 19
Contrari:14
Il Consiglio approva la richiesta di trattazione in seduta
segreta dell'interpellanza in oggetto.
Presidente -
Possiamo passare alla votazione del numero
successivo: punto n. 28 dell'ordine del giorno. La votazione è
aperta...
Voce fuori microfono.
... era per fare un'unica votazione... facciamo le votazioni
durante i lavori del Consiglio.
Chiudiamo i microfoni.
La trattazione dell'oggetto avviene in seduta segreta dalle
ore 16:02 alle ore 16:20.
