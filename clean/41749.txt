Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 760 del 4 luglio 2019 - Resoconto
OGGETTO N. 760/XV - Interrogazione: "Riduzione del costo
medio a giornata lavorativa degli operai
idraulico-forestali".
Rini (Presidente) -
Alla presenza di ventitré colleghi,
possiamo iniziare i lavori. Riprendiamo con il punto 24 all'ordine
del giorno, che avevamo rinviato ieri. Per la risposta, la parola
all'assessore Chatrian.
Chatrian (AV) -
Buongiorno a tutti. Il collega Gerandin
mi dà e ci dà la possibilità di fare un po' di chiarezza e
soprattutto di illustrare quanto in questi mesi abbiamo fatto e
quello che intendiamo fare nelle prossime settimane e nei prossimi
mesi. Farò una piccola premessa di natura più politica e poi una
risposta tutta tecnica, sperando che tutti i commissari della III
Commissione abbiano ricevuto il documento che mi era stato
richiesto.
Stiamo parlando dei cantieri forestali in amministrazione
diretta. Nel programma di questa maggioranza è stata data una forte
importanza alla manutenzione del territorio. Sono gli atti che lo
dimostrano e fra gli interventi meritevoli di maggiore sostegno si
è ritenuto di inserire a pieno titolo la cantieristica forestale,
settore che riteniamo debba essere il più possibile ancora
rafforzato, suddiviso in due tronconi principali: il primo per il
tramite dell'amministrazione diretta e il secondo per il tramite di
affidamenti a imprese esterne. A tale scopo a inizio anno, grazie a
uno sforzo veramente collettivo e di gruppo a cui si sono
sottoposti gli uffici competenti del dipartimento (dirigenti,
funzionari e dipendenti tutti), si è provveduto in tempi
strettissimi e molto rapidi a definire il piano degli interventi
per il 2019, approvato con deliberazione di Giunta del 22 febbraio
2019, per circa 400 operai idraulico forestali a tempo determinato.
Con la medesima delibera, in considerazione della necessità di dare
continuità e certezza alla realizzazione delle linee di intervento
programmate su più stagioni - questa è la vera novità - si è deciso
di approvare la relativa spesa già anche per il 2020 e per il 2021,
quindi un posizionamento forte proprio in virtù del fatto che
crediamo sia basilare la programmazione. Successivamente si è
provveduto a definire un piano di interventi integrativo, quello
già approvato dalla delibera del mese di febbraio, prorogando il
periodo lavorativo di venti giornate per i 375 più i 25 che sono
sotto il dipartimento agricoltura a tempo determinato stagionale,
prevedendo inoltre nell'atto l'assunzione di dieci nuove unità a
tempo indeterminato. Quindi, sette mesi di lavoro per circa 400
operai, una nuova programmazione e per la prima volta, con tanto di
selezione, l'assunzione di dieci nuove figure a tempo
indeterminato.
La risposta più tecnica, che quindi arriva dai funzionari, dai
dirigenti e da chi si è occupato in questi anni della questione.
Per determinare il costo ulteriore necessario per la proroga di cui
sopra, si è fatto riferimento al costo unitario per operaio per
giornata lavorativa, calcolato sulla base dei dati a consuntivo
dell'anno 2018. Per la prima volta, al termine della annualità
precedente, si è messo nero su bianco un consuntivo dettagliato e i
colleghi hanno avuto modo di valutarlo. In sintesi nel 2018 sono
stati assunti 370 operai a tempo determinato per un'occupazione di
110 giornate lavorative, corrispondenti a una spesa di 4 milioni
241 mila euro comprensiva dei costi di retribuzione, straordinari,
indennità contrattuali e contributi. Da tali dati si è potuto
quindi quantificare in circa 104/105 euro il costo unitario
effettivo sostenuto nel 2018. Questo dato è stato aumentato
prudenzialmente a euro 111, tenuto conto della variabilità delle
indennità in relazione alla tipologia delle lavorazioni e alle
condizioni lavorative, ed è stato utilizzato per la quantificazione
del costo complessivo delle spese di manodopera per la proroga di
venti giornate lavorative per i 375 operai, stimato in 832 mila
euro.
È importante questo passaggio. Nell'approvazione del piano di
cui alla delibera n. 224 del 2019 si prevedeva, per le
retribuzioni, gli straordinari, le indennità e i contributi, una
spesa pari a euro 5 milioni e 559 mila per i 375 operai a tempo
determinato, per un periodo lavorativo di 110 giornate
corrispondenti a un costo presunto di 134. Sulla base del costo
effettivo sostenuto nell'anno 2018, aumentato prudenzialmente come
dicevo a 111 - per la prima volta tutto molto trasparente e molto
chiaro - per singolo operaio e per singola giornata lavorativa, è
stato possibile rideterminare la spesa presunta per l'anno 2019
quantificando in euro 969.
Un passaggio invece sul quale vorrei essere chiaro, diretto,
senza fronzoli e soprattutto vorrei che non venisse
strumentalizzato; se possibile, l'obiettivo è questo. Il costo
unitario, così rideterminato, non è da intendersi come una
riduzione di costo medio - lo ripeto: non è da intendersi come una
riduzione di costo medio - ma si tratta della quantificazione del
costo effettivo sostenuto dall'Amministrazione sulla base dei dati
relativi a consuntivo. In sintesi, tenuto conto peraltro degli
obblighi stabiliti dai vari contratti, e non vi è stata e non è
prevista alcuna decurtazione delle somme dovute agli operai a tempo
determinato. A tale proposito appare quasi pleonastico - ogni tanto
è meglio ripetere qualche volta in più - sottolineare che le
retribuzioni spettanti agli operai idraulico forestali, come quelle
di qualsiasi altro dipendente, non possono che essere erogate nel
rispetto delle norme contrattuali. I sindacati di categoria quindi
sono stati portati a conoscenza, diverse volte in questi mesi da
parte mia e da parte dei dirigenti, come stabilito dall'articolo 3
comma 3 della legge regionale n. 44 del 1989, esclusivamente delle
integrazioni e delle modifiche apportate al piano lavori, con tanto
di giornate, lavori in più, cantieri in più, in quanto non vi erano
altri argomenti da portare alla loro attenzione.
Qualche considerazione sulla terza e ultima domanda, per
rispondere alla quale si è provveduto a verificare dalle
deliberazioni della Giunta regionale di approvazione dei piani di
intervento a partire dal 2012. Lo dico perché può essere utile al
collega Gerandin, con il quale abbiamo fatto qualche battaglia
insieme dal 2013 in avanti, per poter rafforzare, implementare e
ridare dignità. Ma soprattutto l'obiettivo qual è e qual era?
Quello che il territorio deve essere mantenuto. E chi lo mantiene?
Dal nostro punto di vista chi può in questo momento mantenerlo bene
è la macchina pubblica, che deve riorganizzarsi pianificando,
intervenendo con i comuni, intervenendo con i consorzi di
miglioramento fondiario, intervenendo con le quattordici stazioni
forestali.
In questi sei o sette anni - collega Gerandin, lo segnalo perché
può essere utile, anche se non me lo ha chiesto in maniera puntuale
- il costo unitario nei vari anni è stato: nel 2012, 67 giornate
per 170 operai, 114 euro; le giornate previste nel 2013 erano
sempre 67 per 165, il costo unitario 146; nel 2014, 67 giornate
previste per 190 operai, il costo unitario 129; nel 2015, 67 le
giornate previste, costo operai 250, costo unitario 127; nel 2016,
67 le giornate (in tutti quegli anni le giornate erano praticamente
pari a tre mesi), 250 gli operai previsti, costo unitario 127; nel
2017, 90 giornate per 245 operai, costo unitario 148; nel 2018, 110
le giornate lavorate per 375 operai, costo unitario 125.
Non so se ho reso l'idea, ma ho cercato quantomeno di mettere in
evidenza quello che è stato fatto. Ci hanno e mi hanno sempre
insegnato che, in base a quello che è stato fatto, poi bisogna
mettere un punto a capo e cercare, da un'analisi puntuale, da un
rendiconto puntuale come abbiamo fatto nei primi mesi del 2019,
cercare di determinare un costo unitario. Dai dati di cui sopra si
può notare che il costo unitario in fase di programmazione presenta
una evidente variabilità; per mille ragioni, probabilmente non si è
voluto determinare un costo unitario. Va però evidenziato che
quest'anno, a lavori avviati, anche in relazione alla volontà di
dare concretamente un nuovo impulso al settore, si è proceduto alla
determinazione del costo effettivo per operaio e per singola
giornata lavorativa, in modo da poter utilizzare al meglio le
risorse disponibili, evitando di mandare in economia, come peraltro
accaduto negli anni passati, le somme inutilizzate.
Apro tre parentesi velocissime e chiedo al Presidente qualche
minuto in più. La prima, purtroppo l'Amministrazione regionale ha
mandato in economia nel 2018 più di 1 milione e 200 mila euro; mi
dispiace molto, ma poco importa, perché quello è il passato. La
seconda, le domande presentate per gli operai comuni, scadute
qualche giorno fa, sono state 692 e inizierà l'iter dei vari
provvedimenti amministrativi. La terza, le selezioni per gli operai
qualificati inizieranno tra qualche settimana. Inoltre, a fine
luglio e metà agosto inizieranno anche i primi bandi per assumere a
tempo indeterminato, visto e considerato che intendiamo
implementare e irrobustire la programmazione e la pianificazione
per la manutenzione del nostro territorio. Se ci saranno altre
domande, sono a disposizione.
Presidente
-
Per la replica la parola al collega
Gerandin.
Gerandin (MOUV')
-
Grazie assessore Chatrian.
Prima considerazione: io, come tutti quelli della III Commissione,
abbiamo ricevuto questo rendiconto il 3 di luglio, per cui è chiaro
che una parte di questa interrogazione è riferita al fatto che non
avevamo ancora ricevuto questo tipo di documentazione. Comunque
ringrazio di averlo ricevuto: è uno specchietto molto chiaro.
Togliamo ogni dubbio, nel senso che per l'obiettivo di 130
giornate ci siamo battuti per l'intera legislatura precedente. Era
un obiettivo minimo che ci siamo dati, un obiettivo condiviso, per
cui non c'è assolutamente intenzione di strumentalizzare e siamo
ben felici che questo obiettivo sia stato raggiunto. Quello che si
chiedeva era la chiarezza sul come si è riusciti a ottenere questo
importante obiettivo, peraltro io penso molto ben apprezzato anche
dai lavoratori dei cantieri forestali.
Rimane un po' di rammarico, Assessore, nel senso che lei ha dato
quello che era il costo aggiornato negli anni, il costo unitario.
La prima considerazione da fare è che è un costo a scendere negli
anni: se nel 2013 era 146 e abbiamo continuato a scendere, vuol
dire che negli anni qualcosa è sceso dal punto di vista del costo
del personale. Se scende dal punto di vista del costo del
personale, probabilmente scende anche per quello che riguarda la
busta paga a fine mese. Non è colpa sua, ci mancherebbe, su questo
non c'è ombra di dubbio, però detto questo rimane un grande
rammarico, perché lei prima di tutto non mi ha risposto a tutte le
domande. Io con la terza domanda ho chiesto chi ha formalmente
stimato prima i 134,50 euro di costo medio a giornata lavorativa,
poi in un secondo tempo i 111 euro. Ho chiesto se si tratta della
stessa persona, perché, capisce, io ho vissuto e ho avuto per un
determinato periodo, come altri in questa aula, la responsabilità
di questo settore. E il rammarico è legato al fatto che
probabilmente, se avessimo fatto i conti giusti, non avremmo
risposto alle organizzazioni sindacali, ma soprattutto ai
lavoratori, che non c'erano le risorse per fare 130 giornate già
nel 2018. Lei ha appena finito di dire ed è peraltro dimostrato in
questa tabellina, che noi abbiamo risparmiato, o meglio, che
l'Amministrazione ha risparmiato più di 1 milione 200 mila euro,
per cui noi l'obiettivo di 130 giornate avremmo potuto farlo
tranquillamente già nel 2018. Bastava fare i conti giusti!
Da questa tabellina si vede che ci sono dei passaggi davvero
poco comprensibili. Per quello che riguarda gli oneri contributivi
a carico dell'ente, per la retribuzione del personale addetto agli
interventi di programma in amministrazione diretta per sistemazioni
idraulico forestali, in applicazione del contratto collettivo di
lavoro come lei diceva, sono stimati 402 mila euro e spesi 136
mila, vuol dire che ci siamo sbagliati per oltre il 65 percento sui
costi degli oneri. Qualcuno ha toppato, clamorosamente toppato!
Sicuramente non lei, ci mancherebbe ancora, ma qualcuno ha
sbagliato, questo è indubbio! Soprattutto, grazie a questi errori
di calcolo, la politica ha dato informazioni non corrette. Le
battaglie che abbiamo portato avanti dalla precedente legislatura,
potevano essere portate tranquillamente a casa prima, in tempi non
sospetti, non da me, ma magari da chi mi ha preceduto o da altri
ancora. Questo io volevo capire, perché di tutta questa vicenda c'è
solo qualcuno che ne porta le conseguenze: sono di nuovo i
lavoratori. Se si poteva portare a casa questo importante obiettivo
un anno o due anni prima o quello che è, avremmo raggiunto dal
punto di vista politico un ottimo messaggio e soprattutto avremmo
risolto un problema.
Chiudo ricordando ancora che probabilmente con queste risorse in
più avremmo magari potuto, almeno con le organizzazioni sindacali,
chiedere come mai con un contratto integrativo scaduto nel 2010 non
abbiamo ancora dato delle risposte. Non è colpa sua assessore, ci
mancherebbe, però non abbiamo dato delle risposte, mentre
probabilmente avremmo potuto dare magari qualche risposta per
quello che riguarda un acconto sulla vacanza contrattuale o
quant'altro. Questo rimane, per cui esprimo solo ed esclusivamente
rammarico! Rammarico per non aver concluso prima un'operazione così
importante, pur avendone le disponibilità economiche. Questo è
quanto, per cui sono addirittura felice che si sia raggiunto
l'obiettivo, ma il rammarico rimane.
Presidente
-
Assessore, lei chiede di intervenire
per fatto personale, però lo descriva.
Chatrian (AV) -
Descrivo il fatto personale per notizie
errate, fuorvianti e volutamente sbagliate che io non ho detto e
che il collega mi ha messo in bocca. Mi scusi Presidente, ma dato
che ci sono forse 400 operai che stanno ascoltando e il collega
volutamente ha detto notizie errate, mettendomi in bocca cose che
io non ho detto...
Presidente
-
Assessore Chatrian, lei avrà modo di
replicare. Lo strumento delle interpellanze è fatto così e lei avrà
modo di replicare in altre situazioni. Il collega non l'ha citata e
io non intravedo il fatto personale.
