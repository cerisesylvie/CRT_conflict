Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 893 del 30 novembre 1989 - Resoconto
OGGETTO N. 893/IX - Richiesta di intervento per la tutela di
una cittadina valdostana arrestata in Salvador e per il rispetto
dei diritti umani in quel paese. (Approvazione di
risoluzione).
Presidente - Do lettura della risoluzione presentata dai
Consiglieri Mafrica, Riccarand, Milanesio, Rusci, Vallet, Lavoyer e
Vesan:
RISOLUZIONE
Il Consiglio regionale della Valle d'Aosta
- appreso che la cittadina italiana residente in Aosta, Signora
Mariella Tornago di anni trentatrè, in Salvador da circa tre anni è
stata arrestata nella capitale di quello stato il 20 novembre u.s.
e, da fonti missionarie, risulterebbe essere stata sottoposta a
tortura.
- ricordato che la signora Tornago svolgeva in Salvador azioni
umanitarie nell'ambito della cooperazione ed assistenza ai poveri
ed emarginati di quell'infelice paese
sollecita
l'immediato intervento del Ministro per gli Esteri del Governo
italiano per la tutela della vita e dell'integrità fisica della
giovane aostana e per il rispetto dei diritti umani nel
Salvador;
impegna
il Presidente del Consiglio a prendere i necessari ed urgenti
contatti con le autorità competenti ed a seguire gli sviluppi della
situazione.
Presidente
- Devo dare notizia, come del resto è
auspicato nella stessa risoluzione, di aver già preso contatto con
l'ambasciata italiana in Salvador, però il contatto è molto
discontinuo e complesso perchè il servizio telefonico non deve
essere regolare e si alternano momenti in cui si può parlare ad
altri di assoluto silenzio.
La nostra concittadina è stata imprigionata presso il carcere
femminile di Lopango, zona che non sappiamo dove si trovi
esattamente, e l'ambasciata potrà essere contattata probabilmente
domani. Per oggi non ho potuto mettermi in contatto nè con
l'ambasciatore, di cui ho il numero della residenza privata, nè con
funzionari dell'ambasciata.
Ha chiesto di parlare il Consigliere Mafrica, ne ha facoltà.
Mafrica (PCI)
- Abbiamo appreso stamane assieme ad altri
colleghi da parte della mamma della sig.ra Mariella Tornago, che la
stessa non solo era stata arrestata, notizia che compariva sulle
pagine nazionali della stampa di oggi, ma sarebbe stata sottoposta
a tortura ed oggi sarebbe in pericolo la sua stessa vita per le
accuse che le vengono rivolte da parte del governo.
Come sapete nel Salvador in queste ultime settimane è ripresa
una situazione molto tragica: ci sono state delle azioni da parte
della guerriglia, che hanno portato a scontri violenti nella
capitale, l'esercito ha bombardato i quartieri popolari di
S.Salvador, sono stati uccisi 6 padri gesuiti (il rettore
dell'università cattolica ed altri cinque suoi collaboratori con il
personale a loro servizio), c'è una situazione in quel paese, per
cui chiunque, magari per motivi umanitari, tenta di aiutare le
persone in difficoltà, rischia di passare per sostenitore dei
guerriglieri.
Quel rischio significa due cose: da una parte azioni repressive
sul piano legale, dall'altra significa rischiare la vita, perchè
gli squadroni della morte sono pronti in quel paese ad uccidere
chiunque possa essere fatto passare come in qualche modo
simpatizzante o amico dei guerriglieri.
La signora Tornago era da tre anni in quel paese, svolgeva
attività di assistenza nell'ambito di organizzazioni che si
occupano di solidarietà, ed è oggi costretta ad essere nel carcere
con queste imputazioni, senza neppure l'assistenza legale, e
addirittura è stata sottoposta a torture.
E' quindi necessario che il Consiglio regionale - e con questo
provvedimento i Capigruppo hanno inteso addivenire ad una
risoluzione - prenda posizione fermamente e soprattutto che i
rappresentanti del Consiglio seguano la situazione di questa nostra
concittadina e tengano informato l'intero Consiglio sugli sviluppi
della cosa, perchè crediamo che questi governi possano perlomeno
sentire il peso della condanna e sentire la pressione dell'opinione
pubblica internazionale, dell'opinione dei governi, delle
iniziative delle forze politiche dei diversi paesi, altrimenti nel
Salvador non si riuscirà, se non attraverso una mediazione, un
dialogo, ad uscire dalla tragedia in corso.
Presidente
- Ha chiesto di parlare il Consigliere
Milanesio, ne ha facoltà.
Milanesio (PSI)
- Solo per precisare alcune cose.
Da un dispaccio ANSA che è arrivato questo pomeriggio, abbiamo
qualche dato più preciso.
Intanto, contrariamente a quanto comunicato in precedenza,
notizie ricevute da fonte sicura attestano che l'arresto non è
avvenuto il 20, ma l'11 novembre.
L'ambasciata italiana in S.Salvador - continua la nota - ha
ricevuto la comunicazione dell'arresto il 23 novembre, dopo 12
giorni, ed in questo lasso di tempo la signora Tornago è rimasta
nella caserma della polizia de Hazienda come desaparecida,
sottoposta a torture come tutti i detenuti salvadoregni. Poi qui si
denuncia il colonnello Hernandez, direttore della polizia di
Hazienda. Altro non si sa di preciso.
Quindi, sarebbe il caso forse di precisare che l'arresto risale
non al 20 novembre ma all'11 novembre.
Ovviamente ci associamo alle parole dette dal Consigliere
Mafrica e riteniamo che un voto unanime del Consiglio possa servire
in qualche modo a cercare di aiutare questa nostra
concittadina.
Presidente
- Pongo in votazione la risoluzione nel testo
così modificato:
RISOLUZIONE
Il Consiglio regionale della Valle d'Aosta
- appreso che la cittadina italiana residente in Aosta, Signora
Mariella Tornago di anni trentatrè, in Salvador da circa tre anni è
stata arrestata nella capitale di quello stato l'11 novembre u.s.
e, da fonti missionarie, risulterebbe essere stata sottoposta a
tortura.
- ricordato che la signora Tornago svolgeva in Salvador azioni
umanitarie nell'ambito della cooperazione ed assistenza ai poveri
ed emarginati di quell'infelice paese
sollecita
l'immediato intervento del Ministro per gli Esteri del Governo
italiano per la tutela della vita e dell'integrità fisica della
giovane aostana e per il rispetto dei diritti umani nel
Salvador;
impegna
il Presidente del Consiglio a prendere i necessari ed urgenti
contatti con le autorità competenti ed a seguire gli sviluppi della
situazione.
Esito della votazione:
Presenti, votanti e favorevoli: ventitré.
Il Consiglio approva all'unanimità
Presidente
- I lavori sono terminati. Ricordo che il
Consiglio è riconvocato per i giorni 11, 12 e 13 dicembre per
l'esame del bilancio e altri oggetti all'ordine del giorno.
La seduta è tolta.
---
