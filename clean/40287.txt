Classificazione
BILANCIO E CONTABILITA' REGIONALE
FINANZA REGIONALE E LOCALE
STATUTO



Oggetto del Consiglio n. 3134 del 11 gennaio 2018 - Resoconto
OGGETTO N. 3134/XIV - Reiezione di risoluzione: "Impegno del
Governo regionale a ricorrere contro il bilancio di previsione
dello Stato per l'anno 2018 e pluriennale per il triennio
2018-2020".
Farcoz (Presidente) -
Punto n. 30.01 dell'ordine del
giorno. La parola al collega Gerandin.
Gerandin (GM) -
Ieri c'è stata già una prima discussione
nelle dichiarazioni del Presidente in merito ai rapporti finanziari
tra Regione e Stato e anche per dare a tutti i componenti di
quest'aula la possibilità eventualmente di intervenire - sulle
comunicazioni si interviene chiaramente per un tempo limitato - si
è deciso, come minoranza, di proporre questa risoluzione. La
conseguenza è stata quella di ritirare le iniziative a firma del
collega Marquis e mia, anche perché avremmo discusso dello stesso
argomento limitando la possibilità a tutti i rappresentanti del
Consiglio regionale di intervenire; pertanto siamo rimasti
dell'idea di dare a tutti l'opportunità di intervenire su un
argomento particolarmente importante, particolarmente delicato.
Dico questo perché, a seguito dell'approvazione del bilancio
regionale, a seguito dell'approvazione della finanziaria dello
Stato, noi ci siamo visti questo bilancio regionale approvato
durare la bellezza di otto giorni, perché poi il 28 dicembre c'è
stata una delibera di Giunta per cui una parte di queste risorse
non sono state assegnate (parlo di circa 100 milioni), non sono in
disponibilità finanziaria per le strutture e i dirigenti, non sono
impegnabili e pertanto non sono spendibili. E qua c'è la prima
divergenza di vedute, perché nell'intervento del Presidente, a
seguito del nostro intervento sulle dichiarazioni, si è detto che
questa delibera di Giunta era cautelativa, che andava a monitorare
e che era in attesa di una variazione per ricollocare risorse - le
ha chiamate così il Presidente - nostre introitate subito, perché
normalmente si introitano in un anno. La prima perplessità però
nasce da questo, nel senso che in questo bilancio il dato di fatto
vero è che in questo momento 100 milioni di risorse di un bilancio
approvato, che non è stato ancora oggetto di una variazione di
bilancio, non sono assegnate, non sono in disponibilità
finanziaria, non sono impegnabili, non sono spendibili. Ora,
proprio al fine di evitare qualunque tipo di strumentalizzazione,
cosa significa parlando il linguaggio molto comune? Perché noi
vorremmo far capire anche ai cittadini valdostani cosa significa
questo. Significa che le strutture non potranno dare incarichi di
progettazione, sempre per questi importi, non potranno predisporre
bandi o piani di lavoro, avviare procedure necessarie per essere in
grado poi di rendere operative le fasi esecutive. Questa è la
conseguenza di questo congelamento di questi 100 milioni.
Come si è arrivati a questa delibera? Il responsabile
finanziario aveva dato parere favorevole al bilancio... dopo
l'approvazione della finanziaria, cito testualmente: "la Giunta
regionale, nelle more della necessaria variazione di bilancio da
approvarsi con legge, può limitare la natura autorizzatoria degli
stanziamenti di tutti gli esercizi considerati del bilancio, al
solo fine di garantire gli equilibri di bilancio e che con
riferimento a tali stanziamenti non possono essere assunte
obbligazioni giuridiche". "Obbligazioni giuridiche" significa
semplicemente che quelle risorse non sono state assegnate, non sono
spendibili: questo è un dato di fatto inconfutabile scritto nel
testo della delibera di Giunta.
Sono state bloccate risorse molto importanti. Noi avevamo
chiesto tra le altre cose di avere un elenco di queste risorse non
assegnate, non c'è stata questa disponibilità. Abbiamo provato a
fare una piccola ricerca, è chiaro che non è una ricerca esaustiva
sui 99 milioni, perché questa è una ricerca in cui abbiamo comunque
monitorato circa 90 milioni di euro, però tra i dati che emergono
ci sono dei dati preoccupanti. Io ne leggo solo qualcuno per
rendere l'idea di come può cambiare il panorama finanziario in
questo periodo di prospettiva. C'è stata una presentazione al CELVA
in cui si diceva che ci sarebbero stati 10 milioni in più di
trasferimenti correnti ai Comuni, leggendo questo primo
provvedimento, si nota che i 10 milioni non ci sono più;
trasferimenti alle
Unités des Communes
per 2 milioni per
risolvere i vecchi problemi legati al discorso della gestione delle
microcomunità: zero, il capitolo di riferimento è a zero. Per gli
interventi per eventi calamitosi, siamo in una fase particolarmente
delicata in cui si parla di possibilità di valanghe e interventi,
c'era un milione e otto, siamo a zero.
Si era soprattutto parlato di una serie di impegni presi in
prospettiva, che sembravano solo un anno per quel che riguardava il
personale, i cantieri forestali, per cui personale amministrazione
diretta forestale, spese e retribuzione forestali a tempo
indeterminato, ebbene, siamo a meno 2 milioni per l'amministrazione
diretta dei forestali e a meno 3 milioni e mezzo per il tempo
indeterminato. C'era tutta una serie di altri interventi:
contributi a consorzi, contributi ad aziende agricole per danni per
avversità atmosferiche, capitoli azzerati. Noi avevamo detto che
saremmo intervenuti per dare un contributo per le gelate, beh, in
questo momento sono capitoli azzerati. C'è il trasferimento per il
sostegno famiglie, il famoso
bon de chauffage
(3 milioni e
936), in questo momento la disponibilità è zero. Per il contributo
investimenti imprese per ricerca sviluppo settori industriali (3
milioni e 1): zero; per i trasferimenti ad imprese per assunzione
lavoratori svantaggiati e disabili (1 milione): zero; per le spese
per incarichi professionali, interventi di bonifica su siti
contaminati, (3 milioni): la disponibilità attuale è zero. Per
spese retribuzioni per personale docente educativo scolastico: meno
2 milioni; per l'Università della Valle d'Aosta: meno 1 milione;
per investimenti comuni per viabilità e infrastrutture stradali:
meno 1 milione, rimangono 500 mila; per il Fondo politiche
abitative per canone di locazione: meno 1 milione; per le spese per
interventi sistemazione edifici scolastici regionali: meno 500
mila. Vi è poi tutta la parte riferita agli interventi di riduzione
del rischio dissesti: meno 800 mila, capitolo rimanente zero; Enti
locali centri abitati interventi di somma urgenza: meno 1 milione,
meno 500 mila; investimenti Enti locali servizio idrico integrato:
meno 685; interventi urgenti indifferibili per rischio
idrogeologico: rimangono 750 mila. Vi è poi tutta la parte riferita
all'USL: trasferimenti all'USL: meno 15 milioni, per investimenti:
meno uno e mezzo, rimane zero; investimenti adeguamento apparecchi
sanitari: meno 2 milioni e quattro, zero; per il sistema
informativo aziendale, rimane zero. Vi è poi la parte sulla
manutenzione ordinaria strade regionali, abbiamo le strade
regionali che sembrano più una Parigi-Dakar: meno 1,690, a
disposizione zero. Queste sono le conseguenze di questo atto.
Quello che ci tenevo a sottolineare nella presentazione è che
indubbiamente ci sono delle ripercussioni importanti, perché questo
rallenterà o paralizzerà o non metterà in moto, soprattutto perché
siamo in un periodo in cui ci avviamo alla scadenza dell'attività
del Consiglio e quant'altro... questo creerà una serie di problemi
e l'Amministrazione regionale avrà la possibilità di intervenire in
maniera del tutto parziale attingendo ai fondi di riserva, ma sono
fondi limitatissimi, per cui il grosso dell'attività - i famosi
"più" che avevamo letto - rimane nel libro dei sogni.
Concludendo, Presidente, io riconosco il suo grande impegno
nella comunicazione, lei è sicuramente molto bravo, è il numero uno
nell'organizzare conferenze stampa, comunicati, incontri, ha messo
tutto il suo impegno nel costruire un pomposo Ufficio stampa - e
qua devo ringraziare il Presidente Rollandin che se non altro,
quando ha dato le dimissioni Cristina Deffeyes, ha evitato di
sostituire tutto il mondo lì dentro -, comunque dispiace che non
abbia usato lo stesso impegno e la competenza nella predisposizione
di un bilancio regionale reale con risorse immediatamente
disponibili e spendibili, non disdegnando la necessità di
rivendicare la nostra autonomia finanziaria con lo Stato, ci
mancherebbe, ma evitando ai valdostani un bilancio durato otto
giorni che - le dico - sembra il frutto di quei pensierini che a
volte i bambini esprimono prima di Natale. Lei quei pensierini li
ha fatti esprimere ai suoi Assessori, i risultati sono stati quella
famosa tabella in cui sono rivelati tanti "meno" già a partire dal
28 dicembre 2017!
Président -
La parole au collègue Chatrian.
Chatrian (ALPE) -
È un tema che ieri abbiamo affrontato
in parte, ma che in questa legislatura non possiamo nasconderci che
è stato affrontato più volte, al di là dei Governi che si sono
susseguiti, delle responsabilità di ognuno di noi, ma quest'aula
più volte ha approvato delle risoluzioni, delle mozioni partendo
sempre da un punto d'incontro, per cui - posso dirlo a voce alta -
tutti riconosciamo l'enorme contributo che la Regione Valle d'Aosta
ha lasciato sul tavolo dello Stato centrale in questi ultimi cinque
anni 2012-2018: centinaia e centinaia di milioni di euro. In
quest'aula abbiamo approvato diverse mozioni che andavano in
un'altra direzione: difficoltà con lo Stato, rapporti tesi, ma
soprattutto accordi che hanno penalizzato la Valle d'Aosta, il
sistema Valle d'Aosta, non ci hanno permesso in questi anni di
poter programmare, pianificare, mettere in campo delle visioni
alternative. La dialettica politica... ma soprattutto non è un
gioco tra le parti come sovente si sente in quest'aula: "adesso che
siete all'opposizione quindi mettete in evidenza...", no, c'entra
nulla, tant'è vero che solo due settimane fa abbiamo affrontato in
maniera decisa un bilancio avendo delle idee diverse e abbiamo
provato a mettere in campo delle proposte, al di là dei ruoli che
abbiamo assunto in questi ultimi mesi ma... come dire? ci sono
delle regole, invece, che non sono del gioco, ci sono delle regole
per cui c'è una maggioranza, c'è un'opposizione e un Governo,
perché ogni tanto ascoltando anche degli interventi... nessuno
vuole fare il primo della classe, nessuno vuole dettare l'agenda,
nessuno pensa di essere il migliore, ma io penso che le idee siano
la forza totale di un'aula dove si va a legiferare, cioè dove si
approvano delle regole del gioco.
Due settimane fa noi vi avevamo invitato con una proposta,
dall'altra parte c'è stato il muro. Si era detto che l'emendamento
approvato in commissione a livello nazionale non ci dava grandi
possibilità di poter mettere in campo delle azioni così robuste, di
avere tutte queste disponibilità. Avevamo proposto di approvare il
bilancio il giorno dopo, su questa - che è una questione di forma,
ma che poi diventa anche di sostanza - il Governo regionale ci ha
risposto: "non sappiamo come andrà, ma vogliamo approvarlo prima
perché è un ragionamento di forza, vogliamo far capire allo Stato
che questi soldi ci appartengono". Anche per noi questi soldi ci
appartengono, sono nostri. I dirigenti dell'Assessorato e della
Presidenza della Regione nei primi mesi del 2017 scrivevano questo
allo Stato: "infine la problematica investe potenzialmente anche il
2018 - questo lo si scriveva un anno fa - per cui è necessario
assolutamente avere l'accordo con lo Stato prima della
programmazione 2018-2020". Scusate, ma questo, dal nostro punto di
vista, è il punto di caduta vero: senza un accordo nero su bianco
con lo Stato, noi non avremmo avuto la certezza di quante erano le
disponibilità sul 2018. La scelta di questo Governo Viérin - che
rispetto, ma che non condividiamo - è stata un'altra, l'accordo non
c'è, non c'era prima dell'approvazione della nostra legge di
bilancio, tant'è vero che il giorno dopo lo Stato ha legiferato in
maniera diversa. Sette giorni dopo (il 28 dicembre) la Giunta
regionale ha approvato, perché era obbligata, un atto, una
delibera: "in attesa dell'esito del contenzioso pendente - con lo
Stato - relativo all'effettiva doverosità del contributo aggiuntivo
di cui all'articolo 16... si rende prudenzialmente necessario
limitare le autorizzazioni...". Questa è la sintesi del percorso
fatto dal 19 dicembre ad oggi. Noi, come opposizione, avevamo messo
in evidenza... la Regione per le vie brevi aveva interloquito con
lo Stato e i tecnici dell'Assessorato e della Presidenza della
Regione avevano scritto: "scusate, fermatevi un attimo, se non c'è
un accordo scritto tra Stato e Regione, potenzialmente anche per il
2018 le risorse non ci sono, non sono a disposizione, perché non
c'è un accordo a monte". La scelta, dal punto di vista politico, è
stata diversa, ripeto: scelta legittima ma noi non eravamo, e non
siamo, d'accordo, tant'è vero che poi questa delibera dice il
contrario: dato che c'è un contenzioso in atto, dato che c'è una
nuova legge di stabilità dello Stato che dice altre cose, oggi non
possiamo autorizzare tutti i soldi.
Capite che è stato difficile affrontare il bilancio anche per
noi nel proporre comunque delle alternative, delle soluzioni, delle
idee, perché poi il bilancio è un po' la sintesi di un anno di
lavoro nel momento in cui poi si decide la prosecuzione delle
scelte, delle regole, delle norme, degli aiuti e dove si decide di
andare a far crescere dei settori che in questo momento sono più in
difficoltà e che hanno bisogno di innovazioni, idee, agevolazioni
fiscali, possibilità diverse e soprattutto verità, nel senso di
quali sono le disponibilità vere che si possono utilizzare
subito.
Con questa nostra risoluzione vorremmo mettere in evidenza
che... noi avevamo utilizzato dei termini forti qualche settimana
fa, non vorremmo che all'interno di questa proposta ci sia troppa
spregiudicatezza, che ci sia troppa voglia di apparire e quindi
rendere il lavoro fatto inaffidabile, inadeguato nel momento in cui
si comunica alla comunità valdostana: "queste sono le risorse a
disposizione, ci sono più soldi per la sanità, più soldi per
l'agricoltura, più soldi per i trasporti, più soldi per i territori
più piccoli e con altre difficoltà, che non sono turistici, più
soldi per le cure, più soldi in tutti i settori. Finalmente si
cambia musica, finalmente c'è più trippa, finalmente si danno delle
risposte puntuali a delle esigenze, a delle criticità". La parte
che ci ha amareggiato di più è che quest'aula non può millantare
cosa che non ha, è come quando un piccolo imprenditore, una
famiglia ha un suo
budget
a disposizione, ma bluffa e quindi
quelle risorse non sono vere, non ci sono, perché a monte non c'è
un accordo. È come quando il datore di lavoro magari chiama il
caporeparto e dice: "il prossimo anno la paga sarà del 15 percento
in più", però fino a quando non c'è il contratto, quelle risorse
non ci sono e quindi il caporeparto non può utilizzarle, non può
dire ai figli e alla famiglia: "quelle risorse possiamo
utilizzarle", perché non ci sono, perché a monte non c'è l'accordo.
Noi auspichiamo che ci sia l'accordo tra qualche settimana e
speriamo che ci sia un accordo totale, che lo Stato non trattenga i
100 milioni di euro, lo auspichiamo a gran voce, ma quello che non
vorremmo è che si giocasse sulla pelle della comunità e dei
valdostani, nel senso che più, più, più e poi fra quattro mesi è
meno, ma "gabbato lo santo" dice qualcuno dal momento che ne
parleranno probabilmente nella prossima legislatura dal 1° luglio
2018... Noi veramente non vorremmo arrivare alla seconda puntata,
che ci fosse una brutta seconda puntata. Forse sarebbe meglio
fermare, sarebbe meglio fare chiarezza, sarebbe meglio spiegare
all'esterno com'è la situazione.
Il salvagente c'è in questa delibera che è stata approvata.
Prendo qualche minuto della dichiarazione di voto, Presidente,
tenendomi sempre qualche minuto alla fine. Il salvagente c'è, ci
mancherebbe, ed è inserito nel punto n. 6: "di stabilire per il
2018 eventuali maggiori entrate anche derivanti dalle distribuzioni
di utili". Si va a drenare una parte di capitali, di dividendi
delle nostre aziende principali per poter fare fronte. Allora
facciamo il dibattito di natura politica su dove andare ad allocare
le risorse - prima il collega Gerandin ha fatto un elenco di dove
non sono state autorizzate delle risorse -, ci piacerebbe come
opposizione, ecco perché ieri aspettavamo realmente anche quel
prospetto. Prima il collega Nello ha lanciato una OPA sulla scuola:
"abbiamo poco tempo, ma se c'è spazio, si chiude, si presenta una
legge, si modifica", ma su questo? Penso sia l'argomento più
importante con un'area e un perimetro ancora più importante; noi
riteniamo che su questo sia fondamentale fare chiarezza, dire la
verità ai valdostani e non bluffare e sapere... come in una
qualsiasi famiglia, se ci sono più risorse, scanniamoci dove
destinarle, ma devono esserci! Non scanniamoci o non prendiamo in
giro eventualmente la comunità se il punto di caduta è un altro!
Questa è un po' la considerazione che volevamo fare come
opposizione. Non possiamo essere superficiali, non possiamo fare
gli struzzi e mettere la testa sotto la sabbia, non possiamo
nascondere lo stato dell'arte, la fotografia. Io penso sia questo
in questo momento il dato più importante, il dato politico, poi
confrontiamoci anche in maniera serrata sulle idee, su dove andare
a sostenere i settori più delicati, ma con la fotografia chiara,
quella reale, non quella fittizia o quella che non si sa bene qual
è la zona grigia o la zona d'ombra, ma che ci siano tutti gli
elementi sul tavolo per poter decidere e affrontare, nella maniera
più corretta e forte, le reali disponibilità.
Si è già deciso, c'è già una proposta eventualmente sul punto n.
6 della delibera di drenare 30, 20, 50, 80 milioni di euro sulle
società? Ditecelo e ci confronteremo dove andare ad allocarle, o
magari si prepara anche una variazione di bilancio e noi diamo la
nostra disponibilità a portare il nostro contributo. Abbiamo delle
idee diverse, delle visioni diverse? C'è una maggioranza, c'è un
Governo e a quel punto il punto di caduta può essere un altro.
Questo un po' il dato politico che diamo su questa nostra
iniziativa che abbiamo presentato.
Président -
La parole au collègue Marquis.
Marquis (AC-SA-PNV) -
Questo è un tema importante e lo
dimostra anche l'attenzione posta nell'ultimo mese sulla tematica
finanziaria. Noi abbiamo evidenziato in fase di bilancio tutte le
nostre preoccupazioni riguardo ai rapporti con lo Stato e alla
definizione della questione dei 144 milioni.
Credo che sia doveroso fare una premessa: è tutto l'anno che la
programmazione finanziaria è condizionata da questo nodo di grande
criticità. Così com'è stato sottolineato prima dal collega
Chatrian, già nel corso dell'estate eravamo stati invitati dalla
dirigenza regionale a procrastinare la programmazione finanziaria
perché il problema dei 144 milioni era verosimile che interessasse
anche l'annualità 2018. Con una nota ci era stato scritto: "è
necessario definire un accordo con lo Stato prima dell'avvio della
programmazione finanziaria 2018-2020". Credo che questo fosse
dettato dal senso di responsabilità che poi chi amministra le
risorse deve avere nella gestione della cosa pubblica, e così è
stato l'orientamento del Governo che ha amministrato la Regione dal
mese di marzo al mese di ottobre: abbiamo procrastinato la
definizione del DEFR (Documento di Economia e Finanza Regionale)
nell'attesa della possibilità di una definizione dell'accordo con
lo Stato. In quel tempo si è lavorato su due vie: una quella del
cercare l'interlocuzione con lo Stato e, dall'altra parte, quella
di fare tutelare le prerogative attraverso delle azioni di
resistenza da parte della Regione nei confronti del Governo
centrale.
Credo che bisogna sottolineare che il tema è stato sottovalutato
nella discussione all'interno dell'aula, perché spesso e volentieri
abbiamo sentito dire dalle forze di maggioranza: "no, il 2018 non
si deve niente allo Stato". Noi riteniamo che il contributo
richiesto alla Valle d'Aosta sia un contributo iniquo e
sproporzionato alle nostre capacità, però bisogna anche ragionare
sugli atti che ci sono e io voglio sottolineare che nel corso
dell'approvazione della finanziaria 2017 (a dicembre 2016) il
Senatore Lanièce nell'approvazione definitiva della legge di
stabilità dello Stato ha approvato l'estensione del contributo al
risanamento della finanza pubblica anche per il 2019, non solo per
il 2018. È vero pertanto che c'è una sentenza della Corte
costituzionale, però è vero che c'è una situazione di incertezza,
sulla quale bisogna lavorare per definire un accordo. Credo che
questa sia la situazione sotto il profilo della chiarezza, perché
oggi i valdostani devono conoscere le situazioni in modo chiaro,
non devono essere presi in giro!
Mi sembra, com'è stato detto prima dal collega Gerandin, che il
bilancio sia stato affrontato un po' come quando si andava a
scuola, che ci dicevano: "se tu facessi tredici al Totocalcio da
grande, cosa faresti con i soldi che avresti a disposizione?" e uno
metteva giù l'elenco della spesa. È un po' successo questo, perché
io ricordo che, quando è avvenuta la presentazione del bilancio
all'interno della commissione consiliare, la collega Morelli, che è
più esperta di me, ha detto: "mai visto presentare bene un bilancio
così: tutto colorato, ben rappresentato, ben sintetizzato". Sulla
copertina c'era un foglio A4, che cercava di darci la sintesi: più
20 alla Presidenza della Regione, più 10 all'Agricoltura, più 16 di
qua, più 11 di là. In realtà, tutti questi fondi ad oggi non ci
sono. Abbiamo creato un sacco di aspettative ai valdostani, alle
imprese, alle industrie, ai cittadini e bisognerà cercare di
lavorare per trovare una soluzione nel corso dell'anno per
garantire le coperture finanziarie a quello che si è detto che si
mette a disposizione. La situazione credo sia veramente
preoccupante, da non sottovalutare, non dobbiamo agire con
superficialità, perché il bilancio avrebbe dovuto essere
predisposto con la certezza delle risorse a disposizione. Si
dovevano congelare i fondi non in disponibilità, così com'è stato
fatto l'anno precedente, per poi, se ci sarà questa disponibilità -
come noi tutti auspichiamo -, pianificare la distribuzione delle
risorse in modo da poter creare dello sviluppo economico.
La politica deve fare delle scelte. Ci è stato detto in questi
giorni che quel blocco delle risorse è stato un blocco tecnico e
questo mi preoccupa molto perché all'interno di queste risorse ci
sono anche i soldi degli investimenti per lo sviluppo economico
della Valle d'Aosta, per lo sviluppo delle attività industriali,
per l'attrattività. Ci sono in Bassa Valle delle trattative aperte
per far insediare delle imprese e il bando della legge n. 8, che è
stato sospeso - e mi dispiace che non ci sia il collega Assessore
all'industria e alle attività produttive in aula -, conteneva le
risorse disponibili per quegli insediamenti. Mi piacerebbe sapere
adesso come si pensa di far fronte agli insediamenti nella zona di
Verrès, della Bassa Valle, quando non ci sono le risorse
disponibili per finanziare le iniziative. Io credo che con quelle
interlocuzioni in atto questo non dimostri serietà, non dimostri
una visione di programmazione della Valle d'Aosta; penso che stiamo
facendo tutti assieme della confusione e dei danni alla nostra
comunità.
Ritengo pertanto che non si possono gestire le partite solo sul
profilo della comunicazione. Mai come in questo periodo è stato
potenziato l'Ufficio stampa, perché chiaramente questa sarà stata
individuata come una priorità all'interno del programma di governo,
magari perché ci sono le elezioni tra quattro mesi. C'era prima il
Presidente Rollandin che faceva fronte alle situazioni con
l'organico che c'era; quando ci sono stato io, uguale. Adesso
invece sono nate improvvisamente delle esigenze, servono maggiori
risorse disponibili, perché il nostro programma sono i
tweet
, i tweet che il più delle volte dimostrano tutta
l'inadeguatezza di chi li pubblica e la millanteria, su questo si
potrebbero aprire delle discussioni interessanti. Abbiamo letti
anche ieri sera dei tweet senza né capo, né coda che cercano solo
di disorientare e prendere in giro ancora una volta i valdostani
che ci ascoltano. Il nostro obiettivo non è questo, il nostro
obiettivo non è agire con superficialità: l'obiettivo è dare una
visione chiara. È inutile propagandarsi autonomisti, federalisti,
maîtres chez nous
. Se Chanoux, Viglino, Corrado Gex, Chabod
sentissero queste cose che stanno avvenendo in questo periodo, si
rivolterebbero nella tomba a sentire la difesa dell'autonomia così
come avviene oggi.
Riteniamo pertanto che si debba mettere un punto fermo, che sia
doveroso fare chiarezza sulle reali disponibilità finanziarie,
perché non è possibile poter affrontare una situazione in questo
modo. Il collega Testolin sarà sicuramente chiamato ad una dura
impresa da oggi in avanti nella gestione del bilancio, perché
diventa difficile spiegare a tutti quelli che hanno delle
aspettative che le aspettative non possono essere soddisfatte. Io
credo che, al di là dei soldi che mancano per le gelate, rimarranno
gelati tutti i valdostani dal vedere quel piccolo lavoro che è
stato fatto ieri, che tra l'altro non è esaustivo, perché abbiamo
potuto fare con i nostri mezzi una recensione delle situazioni che
ad oggi non possono essere dotate di spesa e di finanziabilità, che
ammontano a circa 82 milioni, mancano ancora 18 milioni all'appello
rispetto a quel quadro rappresentato prima, pertanto non è
sicuramente una grande situazione. Quello che ci fa male è anche la
via d'uscita che abbiamo letto, perché nella via d'uscita c'è
scritto che si andrà a pescare nella CVA e nelle partecipate, i 12
milioni dalla Monte Bianco che devono arrivare dai dividendi. Gli
stessi 12 milioni che in II Commissione nella discussione del
bilancio ci è stato detto che sarebbero stati a disposizione...
degli sgravi fiscali...
(interruzione di un Consigliere, fuori microfono)
...è agli atti che il Presidente ci ha detto che si potevano
prendere degli impegni precisi con degli ordini del giorno sulla
messa a disposizione degli utili che derivavano dalla società
Traforo del Monte Bianco per procedere con gli sgravi fiscali da
gennaio-febbraio in avanti. Adesso il problema è che quegli utili
sono già stati prenotati per andare a coprire queste promesse fatte
a bilancio. Quello che noi sottolineiamo pertanto è che la
programmazione deve essere fatta in base alle risorse che sono a
disposizione, perché se noi avessimo saputo di avere 100 milioni in
meno di disponibilità, probabilmente le priorità che avremmo
determinato sarebbero state diverse. È come una famiglia: se
rispetto lo
standard
ordinario, si sa che l'anno successivo
ci sono il doppio delle risorse disponibili, allora si possono fare
dei progetti più ambiziosi, si organizzano le ferie, qualche uscita
in più al ristorante, ma se non ci fossero le disponibilità, credo
che bisognerebbe guardare alle priorità della Regione per creare
sviluppo e lavoro. Questa è la rappresentazione che noi abbiamo
dato, portiamo avanti convintamente questa posizione, perché
l'abbiamo già espressa in sede di bilancio e riteniamo che ora si
debba cercare tutti assieme di mettere una pezza ad una questione
che a oggi non ha soluzione.
Presidente -
La parola al collega Padovani.
Padovani (GM) -
Quando sono intervenuto sull'approvazione
del bilancio, ormai qualche settimana fa, avevo detto che la
maggioranza con quel bilancio andava
all-in
, poi, scoperte
le carte, si è scoperto il
bluff
. Abbiamo scoperto solo una
parte di bluff, perché nei calcoli che abbiamo mancano ancora
alcuni milioni, una partita di poker che qualcuno ha voluto giocare
perché bisognava fare molte promesse, promesse che è evidente da
questi numeri non potranno essere mantenute
in toto
. Ieri,
collega Assessore Testolin, le dicevo che, finché era in tempo, era
meglio forse per lei rifiutare questo incarico. Ora, capisce
perché: perché lei poi sarà l'Assessore che dovrà smentire le
promesse che qualcuno prima di lei ha fatto, che sapeva bene di non
poter mantenere, ma sapeva altrettanto bene che non sarebbe stato
lui a dover dire che non poteva mantenere. Così dopo una battaglia
sull'autonomia che al confronto Puigdemont sembra un pallido
federalista, questa battaglia si conclude non benissimo, perché in
quella delibera, nella delibera che ferma circa 100 milioni, c'è
quello che noi avevamo provato a dirle, Presidente, in sede di
approvazione di bilancio: che quei milioni lei non li aveva, non li
ha. E così ci troviamo con: meno soldi per i forestali; zero soldi
per il
bon de chauffage
; meno soldi per gli investimenti sul
settore industriale che - non devo raccontarlo a nessuno, non devo
spiegarlo a nessuno - è in grandissima crisi in Valle d'Aosta; meno
soldi per i lavoratori socialmente utili; meno soldi per la
formazione dei docenti, a proposito di
adaptation
- ora non
c'è l'Assessora Rini, ma credo mi stia ascoltando -; meno soldi per
l'università che già ne chiedeva; meno soldi per la fine della
realizzazione del parco archeologico; meno soldi per gli
investimenti ai Comuni per viabilità e infrastrutture stradali;
meno soldi per il sostegno alle politiche abitative; meno soldi per
la manutenzione ordinaria strade regionali; meno soldi per l'USL e
per la sanità. Queste sono solo alcune delle voci per le quali voi
le promesse che avete fatto non potete mantenerle.
Cosa aggiungere? Qualcuno di voi voleva arrivare alla soglia
delle elezioni - l'avevo già detto tempo fa, quando si era
insediata questa nuova Giunta - con la Presidenza e tenendo i
cordoni della borsa, mancava un pezzo: tenendo i cordoni della
borsa e bleffando anche su quanto c'era in borsa, ma il bluff è
stato scoperto. Ora all'Assessore Testolin l'ingrato compito di
dover purtroppo... purtroppo perché io non sono contento, perché
questi soldi in meno vogliono dire molti problemi in più per i
valdostani e le valdostane e al collega Testolin ieri ho provato a
dirlo... lei ora sarà l'Assessore che dovrà fare una variazione di
bilancio al ribasso, anche pur avendo quei fondi in più che prima
diceva il collega Chatrian, drenando dalle società partecipate e
poi arriveranno anche delle proposte su come utilizzare quei soldi
che riuscirete a drenare dalla società partecipate. Lei sarà quindi
l'Assessore che dovrà dare la brutta notizia.
Con questa nostra iniziativa volevamo una volta di più ribadire
qual è stato il bluff giocato sulla pelle dei valdostani e delle
valdostane e sulle loro speranze, perché era un bilancio che anche
se dava contributi a pioggia, com'è uso fare, e non contributi
mirati, dava però dei soldi in più in alcuni settori, dove c'era
anche bisogno, soldi in più che non ci sono, bluff svelato, partita
persa.
Président -
Il n'y a pas d'autre inscrits, je ferme la
discussion générale. La parole au collègue Rollandin.
Rollandin (UV) -
Gli interventi dei colleghi riprendono
le argomentazioni con l'aggiunta della delibera citata, oggetto
delle rimostranze nel momento in cui abbiamo discusso il bilancio.
Io vorrei partire da lì, da quello che è stato detto in quest'aula
a proposito dei punti focali richiamati e che si traducono in tre o
quattro aspetti: il primo, c'è un contenzioso aperto per il fatto
che nella sentenza n. 77 si dice: "il riconoscimento degli
accantonamenti ha termine nel 2017", quel "nel 2017" è oggetto di
interpretazione, per cui c'è un ricorso. Noi abbiamo approvato la
legge finanziaria 2017 nel 2016, inserendo un punto specifico che
però non avevamo giustamente utilizzato, però avevamo detto - e
questo non è stato impugnato - che per il 2017 non erano più dovuti
i 144 milioni, cosa che è in contestazione. Per il 2018, leggendo
tutte le carte che ci sono, leggendo le disposizioni attualmente in
vigore, leggendo la sentenza n. 77, dove si prevede il termine
comunque nel 2017... e si dice chiaramente che, se non fosse così,
non sarebbe più un accreditamento ma un'appropriazione, quindi
andiamo oltre la legge. Per il 2018 anche l'emendamento approvato a
livello di legge finanziaria ultima dello Stato prevede che "nelle
more della definizione dei complessivi rapporti tra Stato e Regione
che tenga conto tra l'altro della sentenza n. 77 - che ho
richiamato - gli accantonamenti a titolo di concorso della finanza
pubblica sono ridotti di 45 milioni". Io vorrei ricordare ai
colleghi, che sono molto attenti, che nella finanziaria noi abbiamo
messo gli accantonamenti previsti per il 2018: sono 94 milioni. Noi
abbiamo messo questi accantonamenti e sono quelli che nella nostra
legge erano già previsti nella finanziaria 2016 e che sono previsti
anche per il 2018. Questo è un accantonamento che abbiamo previsto
e quindi non c'è mica nessun riferimento al fatto che per il 2018
noi dobbiamo 144, di cui ce ne danno 45. Dov'è scritto? Questo è il
punto che poi viene richiamato anche dagli articoli successivi,
l'articolo 16 del DL n. 95/2017 dice in modo chiaro che il
contributo previsto per la legge cesserà di essere dovuto tra
l'altro nel 2017 per le Regioni a pareggio di bilancio, questa è la
norma, è previsto nell'ultimo decreto. Il decreto del 9 maggio 2017
parla in modo chiaro di quello che è dovuto per il 2017 con il
pareggio di bilancio. Se qualcuno mi dice dove è scritto che noi
dobbiamo per il 2018...
(interruzione di un Consigliere, fuori microfono)
... no, la finanziaria non lo dice, dimmi dov'è scritto,
assolutamente non c'è scritto, è scritto l'esatto contrario. In
funzione delle sentenze, dell'emendamento e delle norme, non si può
che essere sul 2018 sicuri che non ci sono, da parte della Regione,
impegni che superino quei 94 milioni che sono già stati previsti,
quindi non vedo le conseguenze di cui state parlando. Certo, c'è la
delibera che è stata fatta prudenzialmente a livello di Giunta, che
ha preso alcune decisioni, che però non vanno ad inficiare quello
che abbiamo appena detto, in quanto non c'è nessun rischio di non
poter alimentare i fondi che il bilancio regionale ha previsto,
naturalmente ricordando - e lo ricordo in ultimo, perché è uno dei
punti essenziali - che il tutto è derivato, ed è richiamato nella
sentenza n. 77, al famoso accordo che doveva esserci tra Stato e
Regioni sul
quantum
da dovere da parte delle Regioni a
Statuto speciale allo Stato tenendo conto del calcolo SIOPE che,
come lo stesso Stato ha riconosciuto, è chiaramente fuorviante
rispetto a quello che è stato applicato alla Regione Valle d'Aosta
rispetto alle altre Regioni. Questa è la ragione per cui noi
riteniamo che ci possano essere delle perplessità sulle
tempistiche, ma non certo sul
quantum
che è a disposizione
assolutamente del bilancio regolarmente approvato e che vale per le
indicazioni delle poste previste.
Président -
La parole au collègue Gerandin.
Gerandin (GM) -
Stavo provando a ricostruire la vicenda
legata al bilancio dopo l'intervento del collega Rollandin. Io l'ho
ascoltata attentamente, lei dice dov'è scritto? È scritto nel comma
della finanziaria, in cui si dice: "nelle more della definizione
dei complessivi rapporti finanziari fra lo Stato e la Regione Valle
d'Aosta, che tenga conto, tra l'altro, delle sentenze della Corte
costituzionale n. 77 e n. 154/2017 - che lei ha citato - gli
accantonamenti a carico della Regione Valle d'Aosta a titolo di
concorso della finanza pubblica sono ridotti di 45 milioni per
l'anno 2018, 100 milioni per l'anno 2019, 120 milioni a decorrere
dal 2020", per cui significa semplicemente che alla Regione i 94
milioni che fanno parte di un altro accantonamento, non riferito a
questo... significa che per la Regione per l'anno 2018 mancano 99
milioni. Io poi spero che lei abbia ragione, ma ci mancherebbe,
faccio il tifo, però io penso che lei sia smentito dalla sua stessa
maggioranza, dalla sua stessa Giunta, perché se questa è
l'interpretazione che lei ha dato, giustamente c'è l'accantonamento
dei 94 e non si tiene conto con la sua interpretazione di quello
che sarebbe l'accantonamento 2018, mi spiega, collega Rollandin,
perché hanno fatto la delibera di Giunta? Mi spieghi la delibera di
Giunta. Mi spieghi perché il dirigente delle Finanze congela 100
milioni, esplicitamente citando: "al fine di garantire gli
equilibri di bilancio, è necessario limitare la natura
autorizzatoria degli stanziamenti in tutti gli esercizi considerati
in bilancio", questo non lo scrivo io, ma non lo scrive neanche
lei, lo scrive il Responsabile Coordinatore delle finanze. Capisce
che la sua interpretazione è quella che sognano i valdostani, è
quella che noi auguriamo in sede di definizione dei contenziosi che
ci saranno, e io mi auguro che la Regione andrà fino in fondo per
rivendicare questa non dovuta compartecipazione della Regione a
seguito di quelle sentenze, ma dovrà essere frutto di sentenze che
non riguardano norme interpretative, ma sentenze legate a passaggi
in tribunali, alla Corte costituzionale, a ricorsi e quant'altro.
In questo momento pertanto il dato di fatto del bilancio regionale
è che, ai fini del regime autorizzatorio di spesa, mancano 99
milioni, è così perché glielo dice il suo dirigente e soprattutto è
così perché c'è una delibera di Giunta che va in questa
direzione.
Io pertanto fatico a capire questa maggioranza a 18 se parla, se
dialoga, se queste cose sono condivise, perché mi pare di capire
che la Giunta vada in una direzione e qualcuno la pensi in maniera
diversa. Torno a dire che noi speriamo che sia questo... ma l'esito
di sentenze di fatto non sblocca immediatamente queste risorse. Noi
intendevamo dire proprio questo. E vengo nello specifico: quando
dicevo che ci saranno enti in grossa difficoltà, o gli Enti locali
bleffavano quando dicevano l'anno scorso, in previsione della
finanziaria, di non essere in grado di fare i bilanci senza risorse
aggiuntive, oppure gli Enti locali i bilanci... tenuto conto che
queste sono le disponibilità finanziarie che ci sono al momento, in
attesa di quel famoso riequilibro di finanza o quella variazione di
bilancio, avranno 10 milioni in meno, ma non solo 10 milioni in
meno: avranno meno risorse per interventi immediati per eventi
calamitosi, interventi immediati per messa in sicurezza del
territorio, avranno 6 milioni in meno rispetto allo stanziamento
dello scorso anno riferito ai famosi interventi da 300-350 mila in
conto investimenti. Questa sarà la situazione in cui dovranno
operare gli Enti locali che devono predisporre il bilancio, ma sarà
lo stesso sistema con cui dovrà operare - e guardo l'Assessore
Bertschy - l'Azienda USL, perché quest'ultima in questo momento,
tenuto conto che c'è questo blocco finanziario, dovrà lavorare con
15 milioni in meno per l'organizzazione del servizio sanitario, non
avrà la possibilità di richiedere né preventivi, né autorizzare il
discorso di acquisto di apparecchiature. Questa è la situazione
reale con cui si andrà ad operare in questo momento. Sarà lo
stesso, e lo dico con tanto rammarico, mi dispiace che non ci sia
l'Assessore Nogara... ma quella battaglia legata al discorso dei
cantieri forestali, in cui dicevamo che era necessario prevedere
risorse aggiuntive per garantire un minimo di sostenibilità...
tutti questi cantieri hanno una fase progettuale, hanno un impegno
di spesa, l'obbligo comunque di mettere a disposizione risorse
finanziarie e in questo momento questa disponibilità non ce
l'hanno! Anche se un domani si libereranno delle risorse, pertanto
di fatto questi cantieri non saranno operativi, o chissà quando,
perché non è possibile per nessuno mettere in piedi incarichi
progettuali, né dare incarichi, né prendere impegni senza risorse
finanziarie, perché nella pubblica amministrazione, ma vale come
per lo Stato, vale per tutti, ci sono gli impegni finanziari per
poter procedere sia all'acquisizione, sia agli incarichi
professionali e quant'altro, questa è la situazione in cui si trova
questo bilancio!
Arrivo alla conclusione. Con ogni probabilità, per arrivare alla
fine, per dire che probabilmente c'è qualche passaggio che manca
all'interno della maggioranza, probabilmente queste cose si
risolveranno, ma non con l'interpretazione che ha dato lei, collega
Rollandin, dicendo che sono soldi dovuti dallo Stato, ma pescando a
piene mani... ci sarà un ulteriore saccheggio, assalto a riserve e
utili delle partecipate con cui si dovranno finanziare quelle
risorse in meno che derivano da quest'applicazione. Lo dico adesso,
tanto sono tutti atti registrati, vedremo quando ci sarà questo
atto, e sono sicuro che lei avrà l'onestà di dire: "aveva ragione",
perché questo succederà, questa finanziaria non ha le risorse!
Glielo ha scritto il Dirigente alle Finanze, c'è la delibera di
Giunta che lo dice, per cui queste risorse che devono derivare
dallo Stato, che lo Stato ci deve trasferire lo Stato se le
tratterrà per quello che riguarda il 2018 e se mai potremo
sbloccare la situazione, sarà saccheggiando ulteriormente le
partecipate, con cui andremo a pagare eventualmente questa campagna
elettorale 2018. Questa è l'amara verità e mi dispiace che lei non
abbia ragione, perché io faccio il tifo come lei che sia così, ma
lei è smentito dai fatti e dagli atti della maggioranza, del
Governo regionale! È smentito da tutta una serie di atti che in
questo momento impediscono a queste strutture di fare qualunque
tipo di impegno. Il futuro che vogliamo dare alla Valle d'Aosta è
questo, le certezze finanziarie che vogliamo dare sono queste?
Quando il Presidente Viérin è andato al CELVA e ha detto: "più
risorse per tutti", era questo? Quando qualcuno comunque ha detto
di avere risolto i problemi della sanità, è questo? I dati di fatto
non sono questi! Nessuno di noi fa il tifo per... noi ci auguriamo
che vengano vinti tutti i ricorsi, però lei sa benissimo,
Presidente, che, quando si tratta di parlare di finanza, finanza
sono le somme al momento in disponibilità, non sono i voli
pindarici, le promesse o quant'altro. In questo momento c'è questa
effettiva difficoltà.
Mi dispiace, ma io dico che, da quel poco di esperienza che ho
avuto in campo amministrativo, non è così che si amministra. Quando
io ho discusso di bilancio in quest'aula, ho detto che, tenuto
conto che si voleva forzare la mano con lo Stato, saggezza avrebbe
voluto di non attingere a piene mani tra le riserve di CVA e i suoi
utili, quelli si dovevano accantonare a priori per vedere se
effettivamente c'era un problema di rapporti con lo Stato, però
questo non è stato fatto. Il collega Marquis ha letto prima, è
stato fatto quel 20, più 15, questo è il sistema con cui si è
operato in questo bilancio. Questo non significa non avere a cuore
l'autonomia, soprattutto quella finanziaria: significa solo che
l'autonomia finanziaria non si difende con gli
slogan
, non
si difende con le dichiarazioni, non si difende con conferenze
stampa, non si difende con i
selfie
con il Viceministro
Morando, si difende in maniera diversa trattando dati veri,
concreti, effettivi: questa è la verità! Non si difende portando a
Roma un
parterre de rois
per discutere e poi tornare fuori
per capire che probabilmente tra Giunta, il Presidente e il
Ministro Morando si parlava un linguaggio diverso. Lo ha scritto il
Ministro Morando, perché quando dice: "siate contenti di quello che
avete portato a casa" mi pare che sia la sintesi di un messaggio
secondo il quale quello che potevate portare a casa l'avete portato
a casa, buoni a cuccia.
Président -
La parole au collègue Rollandin.
Rollandin (UV) -
Intervengo a proposito delle
affermazioni fatte dal collega Gerandin, che chiede da che cosa e
come possiamo sostenere quello che ho appena detto e perché è stata
fatta la delibera. La delibera è stata fatta prudenzialmente
tenendo conto di quello che prevede l'emendamento, che dice: "nelle
more di...", tenendo conto che c'è ancora un contenzioso in atto.
Il contenzioso è legato al 2017, è quello il contenzioso! Qual è
l'altro contenzioso in essere ad oggi? Potrebbe esserci un altro
contenzioso se lo Stato impugnasse la finanziaria. Per quanto
riguarda il discorso di finché è dovuto, credo che l'abbia letto
anche lei: l'accantonamento cesserà di essere dovuto in ogni caso
nel 2017. Noi abbiamo il contenzioso per il 2017, perché l'abbiamo
messo nella finanziaria e non ci è stato impugnato, poi
successivamente ad aprile c'è stato quel ricorso fatto, ma non è
stata impugnata la legge. Questo è il primo dato.
Il secondo dato è che il decreto del 9 maggio 2017 dice:
"considerato che, a decorrere dall'anno 2017, la Regione Valle
d'Aosta, in attuazione del comma 484 della legge n. 232, assicura
il contributo in termini di indebitamento netto previsto... di cui
al citato comma 3... attraverso il conseguimento del pareggio di
bilancio... Conseguentemente, alla medesima Regione non si
applicano le disposizioni in materia di Patto di stabilità
interno...". Ho solo letto quello che c'è scritto, io non sto
dicendo null'altro. Poi che ci siano dei dubbi interpretativi, come
ci sono stati, per quanto riguarda la sentenza n. 77, lo posso
capire: cessa nel 2017 compreso o non compreso? Quello è stato uno
dei motivi del contenzioso. L'unico contenzioso in atto con lo
Stato è questo, ditemi qual è l'altro contenzioso.  Io non so
perché dobbiamo dire qualcosa di diverso da quello che è scritto.
Io non ho fatto fantasie, non dico mica: è possibile, può darsi
che... Quello che io ho letto è scritto, ci sono sentenze, non sono
auspici: "spero che...". Io ho letto quello che è oggi, non c'è una
parola che mi dica che nel 2018 la Regione deve... al di là dei 94
milioni di cui ho parlato, che invece sono previsti e sono stati
scritti specificatamente nella legge che abbiamo appena approvato.
Io mi fermo lì. Io non voglio essere né ottimista, né pessimista.
Vi dico che ad oggi la situazione è quella che vi ho letto. Non ho
mica fatto nessuno strappo alle regole rispetto a quello che voi
avete a disposizione per leggere come me.
Président -
La parole au collègue Roscio.
Roscio (ALPE) -
Non voglio entrare nella diatriba e
rovinare le certezze che ha il collega Rollandin, è che noi
auspichiamo che veramente queste certezze si traducano... ma vorrei
solo fare alcune osservazioni. Ad oggi la realtà è quello che lo
Stato ha approvato, per il 2018 lo Stato, dopo il nostro bilancio,
ha detto che manca un pezzo e quello è. Io credo sia difficile che
possa esistere una variazione alla finanziaria dello Stato per il
semplice fatto che non esiste più un Parlamento, quindi è ben
difficile che si possa tornare indietro. Per quello che riguarda il
contenzioso, non sono risorse certe, sono risorse auspicate perché
riguardano un altro anno e io immagino che il Governo speri in
questo, perché potrà andare a colmare un buco, ma con altre risorse
che non sono quelle del 2018 che lo Stato effettivamente trattiene,
altrimenti la delibera appena fatta il 28 dicembre non avrebbe
significato. Quella delibera di fatto impone delle limitazioni...
chiamiamoli tagli? Chiamiamoli come vogliamo, ma impone delle
limitazioni e impone il fatto che 99 milioni di euro non si possono
toccare. E qui vorrei fare un appunto, nel senso che io immagino
che quei 99 milioni spalmati su quell'allegato, dove, andando a
leggere, ci sono proprio delle variazioni rispetto al bilancio
approvato il 20 dicembre, perché mentre prima c'era una cifra in
certi capitoli, oggi si legge zero... Qui mi rivolgo all'Assessore
Testolin, visto che è di nomina recentissima, ieri è stato detto
che ha seguito con cura tutto il dibattito e la finanziaria, quindi
immagino che conosca le cose, a me piacerebbe capire dove si
immagina di andare a reperire quelle risorse laddove in passato,
anche a fronte di iniziative consiliari, gli Assessori avevano
detto: "qua andiamo avanti su queste cose e mettiamo la copertura
finanziaria". Di fatto, nel bilancio approvato nel 2018, in quel
bilancio di otto giorni, c'erano le risorse, oggi su quel
documento, su quell'allegato si legge zero, allora diventa
difficile capire... Assessore, magari poi ci spiega dove andrà a
reperire. Noi vogliamo sperare che quelle risorse non saranno
reperite, perché sono risorse incerte, dalla sentenza per il 2017,
perché veramente bisogna andare ad accendere un cero in chiesa se
ci tornano quei soldi! Così come speriamo che non si vada a drenare
ulteriormente dalle partecipate, perché sono altre risorse quelle:
quelli sono i gioielli della nonna e sono anche i denti della
nonna, ma la nonna è ancora viva. Noi stiamo andando a mettere dei
soldi senza chiedere niente a nessuno. Si replica quello che è
stato fatto negli anni con CVA: mezzo miliardo di euro drenati
dalla CVA, utilizzati senza passare in questo Consiglio.
Assessore Testolin, a noi piacerebbe capire oggi lo stato
dell'arte. Oggi noi leggiamo zero su diversi capitoli, poi se vuole
glieli spiegherò anche, alcuni sono stati elencati, dove si pensa
di ritrovare quelle risorse proprie, quelle risorse; a dicembre era
stato detto: "ci sono 1200 milioni propri della Regione da
spendere" e oggi vediamo che sono 1100. Noi allora abbiamo fatto
vedere i muscoli, oggi si è in una situazione di coda fra le gambe,
quindi ancora peggio rispetto alla precedente situazione.
Noi speriamo che, se questa è oggi la fotografia, lo stato
dell'arte, ci sia il piano B e gradiremmo anche che ci diceste qual
è il piano B, perché se i timori che noi abbiamo espresso:
incertezza delle risorse derivanti dalla sentenza, quei famosi 12
milioni del Monte Bianco, ulteriori drenaggi, saccheggi dalle
partecipate... se pensate di prenderli lì, perlomeno abbiate il
coraggio di dircelo, altrimenti diteci quei 100 milioni come
immaginate di farveli restituire da uno Stato, dove oggi il
Parlamento non c'è e dove oggi c'è un Governo che fa ordinaria
amministrazione.
Président -
La parole au collègue Restano.
Restano (AC-SA-PNV) -
Non avevo intenzione di
intervenire, poi ho riflettuto un pochino su come si è svolta la
giornata di ieri. Ieri abbiamo aperto con le comunicazioni del
Presidente, sulle quali è iniziato un dibattito proprio su questo
argomento, che si è sviluppato per parecchio tempo nell'alternanza
tra le risposte e gli interventi dei Consiglieri di minoranza.
Successivamente siamo andati all'elezione del Presidente del
Consiglio, Vicepresidente e dell'Assessore alle finanze. Colgo
l'occasione per congratularmi con i colleghi che sono stati eletti
e per ringraziare il Presidente Rosset per il suo operato e per
come ha saputo contraddistinguersi in questo periodo di lavoro come
Presidente del Consiglio. È doveroso però sottolineare che nelle
elezioni che si sono svolte sono sempre mancati dei voti della
maggioranza: due voti al Consigliere Farcoz, due voti al collega
Grosjean e un voto Testolin, questo mi viene da sottolinearlo. La
Torre non è più tra noi, Perron non è più tra noi, Viérin neppure,
ha lasciato il Consiglio, Fosson e Restano sono in minoranza, hanno
partecipato al voto, ma da dove arrivano questi franchi tiratori?
Ora, ci sono varie ipotesi: o i franchi tiratori non erano
d'accordo sulla questione dei 144 milioni e hanno voluto
manifestare in questa maniera il dissenso, oppure ambivano a dei
posti, avevano delle ambizioni personali e hanno manifestato così
il dissenso. La conclusione qual è? C'è anche un piccolo problema
politico, è un segnale politico che non va trascurato, ma andrebbe
approfondito, andrebbe fatto un confronto, quello che tutti ci
auspichiamo e tutti ci chiediamo, in prossimità di importanti
appuntamenti elettorali non è da trascurare.
Per quanto riguarda, invece, la questione che stiamo dibattendo,
già in occasione del bilancio nel mio intervento, in maniera molto
rapida avevo sfiorato la questione del documento
economico-finanziario che mancava di alcune parti, vale a dire dei
tempi di realizzo di questo documento, delle scadenze, delle
eventuali collaborazioni, ma soprattutto non trova un collegamento
con la finanziaria. Se la finanziaria è considerata un progetto, la
finanziaria non era collegata o collegabile al documento
economico-finanziario. Il progetto della finanziaria prevedeva un
investimento di un certo tipo, ora, congelando questi fondi,
vengono un pochino a mancare i pilastri della casa e vengono a
mancare delle certezze. Non ho le competenze dei colleghi che mi
hanno preceduto per entrare così nel dettaglio di sentenze o meno,
però noi cosa chiediamo? Chiediamo al Governo regionale di
impegnarsi a ricorrere contro questa legge dello Stato, legge che
ci toglie questi fondi, questo sarebbe un segnale forte. C'è già un
altro ricorso sul 2017, avviamo un ulteriore ricorso che sostenga
le nostre prerogative di cui sempre parliamo, la nostra autonomia.
Come ho detto già ieri, una trattativa al ribasso non ci interessa.
Non ci interessa una trattativa che ci permetta di portare a casa
la metà dei fondi a cui noi dobbiamo accedere per diritto, dobbiamo
sancire la nostra autonomia e ciò che ci spetta. Oltretutto - hanno
già avuto modo di dirlo i colleghi - se il progetto di bilancio
prevede un impegno per 100 milioni, quelli mancanti dovremo andarli
a reperire da altre parti e avevamo votato tutti insieme di non
accedere più alla gestione speciale per le spese correnti. Le spese
correnti, le spese di investimento... e questi fondi li dobbiamo
utilizzare per i collegamenti intervallivi, per altri interventi
che possono produrre reddito a favore della nostra Regione.
L'atteggiamento del Governo regionale e della maggioranza, rispetto
a questa problematica, quindi non è da noi condiviso. Noi vi
chiediamo un forte impegno e quindi di ricorrere avverso questa
decisione dello Stato, di dimostrare le nostre prerogative come
sempre voi dite.
Président -
La parole au collègue Bertin.
Bertin (GM) -
Non voglio entrare nel merito della piega
che ha preso questa discussione, perché mi pare stia aumentando la
confusione e certo, al di là della poca certezza finanziaria che
sta contraddistinguendo questi periodi della nostra autonomia, se
ci aggiungiamo anche una confusione generale sulle interpretazioni
e su cosa fare, la situazione diventa ancora più complessa. Il
problema è avere innanzitutto delle certezze e meno confusione si
fa meglio è. Non entro pertanto nel merito delle questioni
sollevate in precedenza, mi limito alla risoluzione che è stata
presentata e resto sull'argomento.
L'approvazione del bilancio, la discussione che abbiamo fatto
qua è stata una discussione virtuale su un bilancio virtuale. Lo
sapevamo che poi successivamente si sarebbe dovuto intervenire per
bloccare quelle spese, quei soldi che mancano, poiché una legge
dello Stato (la legge di stabilità) così ha determinato, tra
l'altro, con il voto favorevole pure del rappresentante della Valle
d'Aosta Lanièce, che lo un vedo un po'... se da una parte si
vogliono difendere certe prerogative, poi andare a votare la legge
finanziaria che, secondo voi e secondo tutti, comunque non rispetta
quegli accordi presi, ma soprattutto le sentenze della Corte
costituzionale... Al di là di questa confusione che
contraddistingue l'attività dei Parlamentari valdostani, torniamo
alla risoluzione. La logica che dovrebbe stare dietro
all'approvazione del bilancio della nostra Regione, che prevedeva
queste somme... la logica conseguenza di quella scelta di non
considerare la mancanza di questi 100 milioni dovrebbe portare...
scelta a mio avviso un po' imprudente ma questa scelta è stata
fatta e anche rivendicata come una scelta autonomistica di
rivendicazione; se quella è la logica, già di per sé contraddetta
puntualmente dalla delibera di appena qualche giorno dopo, la
Regione, come previsto da questa risoluzione, deve aprire un
conflitto in via giudiziaria con lo Stato in coerenza con
l'approvazione di un bilancio che prevede questi 100 milioni, che
non sono stati considerati invece dalla legge di stabilità
approvata dal Parlamento. Se quella scelta che avete fatto nel mese
di dicembre con l'approvazione del bilancio, che riprendeva delle
risorse a disposizione, usate anche questo bilancio in un modo un
po' propagandistico dicendo o facendo immaginare che c'erano di
nuovo le disponibilità per i Comuni, eccetera... ma se quella è la
logica, è una logica di conflitto, è naturale votare questa
risoluzione e ricorrere contro l'approvazione della legge di
stabilità dello Stato in via giudiziaria per rivendicare le proprie
prerogative, come dice spesso il Presidente della Regione: questa è
la scelta se volete mantenere una coerenza e una certa logica negli
atteggiamenti, che credo che dovreste tenere votando anche questa
risoluzione.
Président -
S'il n'y a pas d'autres interventions, je
ferme la discussion générale. La discussion générale est fermée.
Pour la réplique, la parole au Président de la Région.
Viérin (UVP) -
Abbiamo ascoltato con attenzione, abbiamo
dapprima letto il testo di questa risoluzione, che, di fatto,
riporta in aula un dibattito che ieri si è ampiamente sviluppato. È
stato deciso di riparlare mezza giornata di nuovo della questione
finanziaria con posizioni che chiaramente - si è visto nel primo
dibattito - sono diverse, legittime, ma diverse. Cercheremo quindi
di mettere un po' di ordine, perché sia la risoluzione che gli
interventi che voi avete portato qui in aula dimostrano le
incoerenze che ci sono nelle vostre argomentazioni, che partono già
dalla discussione del bilancio: sono incoerenze di contenuto e
politiche, perché dico incoerenze e perché diciamo incoerenze?
Perché voi oggi ci chiedete di impugnare un bilancio e dite che il
bilancio è farlocco. Se il nostro bilancio è vero e contestate
quello dello Stato,
des deux l'une
come dice il collega
Chatrian... noi siamo profondamente convinti che il bilancio che
abbiamo approvato a dicembre sia valido e voi dite che è un
bilancio farlocco, però poi dite di impugnare. Des deux l'une, nel
senso che se il nostro bilancio è farlocco, lo era fin dall'inizio
e quindi voi avete passato due giorni qui a dirci che bisognava
rimandare il bilancio, cioè - tradotto - che bisognava farsi fare
il bilancio dallo Stato e noi abbiamo detto che avremmo fatto prima
a consegnare le chiavi a Roma e a farci fare il bilancio da loro.
Qui si è parlato di tutto tranne che della risoluzione, se non
nell'intervento adesso di Restano, ma qui c'è un impegno a
ricorrere nelle sedi opportune... poi state tranquilli che, se ci
sarà bisogno di ricorrere o di far valere le prerogative (ma non
solo su questo), sarà fatto.
Com'è stato ricordato, noi abbiamo approvato il nostro bilancio,
c'è una legge dello Stato che successivamente è stata interpretata,
prudenzialmente c'è una prima delibera che assegna i fondi, senza
quella delibera non si poteva neanche partire dal 1° gennaio,
quindi per far fronte a tutte le priorità che noi abbiamo detto...
e voi adesso state creando delle tensioni nella comunità, della
confusione dicendo che non ci saranno i soldi per i Comuni, che non
ci saranno i soldi per i cantieri forestali... non è così. Il
bilancio approvato è il bilancio che abbiamo approvato nel mese di
dicembre e state tranquilli che le priorità che abbiamo messo
all'interno saranno portate avanti. Ci dispiace quindi che voi oggi
speculiate, al di là di tutto, su queste questioni dicendo che non
ci sarà la possibilità di dare quei fondi che abbiamo detto ai
Comuni, perché non è così. La prima cosa quindi quando voi ci dite
che noi abbiamo millantato un bilancio... noi abbiamo approvato il
nostro bilancio. Voi avreste fatto meglio, avevate altre idee?
Queste sono legittime, ma da una strategia dove dicevate che
bisognava aspettare che lo Stato decidesse per noi adesso ci dite:
"contestate allo Stato quello che lo Stato ha fatto", ma se
aspettavamo, cosa facevamo? Andava bene il bilancio dello Stato o
no? Voi avreste fatto un bilancio senza i 100 milioni e avreste
tagliato voi le cose che oggi ci dite che noi tagliamo, e non è
così. Ecco che il vostro ragionamento stride, ecco l'incoerenza
all'interno di una logica che noi non vediamo. Noi abbiamo
approvato il nostro bilancio, abbiamo detto chiaramente dove queste
risorse andranno, voi contestate dove andranno? No, oggi non è già
più così. Qualcuno considera quel bilancio, che oggi pensate non
abbia le risorse, poi neanche tanto male, avete già un po'
modificato... Allora ci chiediamo voi cosa avreste fatto: avreste
tagliato a priori? Non avreste messo le risorse che la sentenza, la
legge approvata l'anno scorso prevedono per la Regione Valle
d'Aosta? Se è così, non capiamo cosa ci contestate oggi. Ma quali
bugie? Noi abbiamo approvato il nostro bilancio con dei pareri di
legittimità tecnici secondo i quali quelle risorse ci sono. È
chiaro che noi non abbiamo la fortuna di essere come il Südtirol,
dove hanno le risorse che rimangono e non le trattenute dello
Stato, ma quello è ancora un altro discorso, perché io vorrei
ricordare che qualcuno cita il 2017, ma il 2017 è un'altra partita!
È stato ricordato. Sono stati accantonati, perché c'era
l'interpretazione del CNEL ma se noi il 7 marzo... e c'è il
pronunciamento della sentenza, voi sperate che questi fondi
arrivino, non arrivino? Come si pensava di muoversi? È stato fatto
un ricorso... quindi legittimamente, quando è arrivata la
trattenuta, è stato fatto ricorso, giustamente noi diciamo.
Oggi esiste una situazione che è questa. Il nostro bilancio ha
delle priorità, abbiamo una partita aperta con lo Stato sul 2017, è
lì che si gioca la partita per non arrivare a marzo, sia per quanto
ci riguarda ma anche per quanto riguarda lo Stato, perché lo Stato
se in quella causa perdesse, non perderebbe solo il 2017,
perderebbe nei confronti di tutte le Regioni a Statuto speciale e
sarebbe 1,3 miliardi. Se vincesse, vincerebbe comunque sul 2017 e
non sul 2018. Ecco la questione finanziaria, noi cerchiamo di
risolverla cercando di dire allo Stato, ed è stato portato questo
al tavolo: "cerchiamo di trovare una soluzione definitiva affinché
i contenziosi non continuino, sennò chiaramente ognuno dovrà far
valere i suoi diritti". Al di là di tutto, da un punto di vista di
inquadramento concettuale, quindi questa è la nostra idea ed è
giusto che voi non la condividiate, però questa è la strategia che
noi vogliamo portare avanti e siamo disposti anche a
condividerla.
Noi non abbiamo fatto
selfie
, collega Gerandin. Voi ieri
avete utilizzato la conferenza stampa, poi vi siete resi conto che
forse era meglio fare un dibattito qui e noi qui lo accettiamo,
perché cosa dovevamo fare noi, un'altra conferenza stampa per dire:
Gerandin dice le bugie come sui segretari particolari? Perché così
è andata, collega Gerandin. Lei si ricorda sempre quello che fanno
gli altri, ma si dimentica in fretta quello che lei dice in termini
non giusti all'interno di quest'aula. Nello scorso Consiglio aveva
detto che il bilancio noi l'abbiamo presentato prima ai giornalisti
che in commissione, e non era vero, tant'è che anche con i
giornalisti abbiamo avuto una discussione perché loro volevano che
ci fosse questa presentazione. Questo per dire che non sempre si
viene qui e si fanno le discussioni, secondo noi, in modo corretto.
Oggi è stata una discussione corretta, che però noi rifiutiamo nel
merito, perché voi oggi ci dite: "mi raccomando, andate a far
valere i vostri diritti!". Ma voi volevate rimandare il bilancio,
volevate farlo fare a Roma direttamente: ecco perché noi non
possiamo oggi recepire... al di là delle premesse che sono anche
offensive e lo dico perché, quando si entra nelle considerazioni un
po' più di basso profilo, secondo noi, non si sta nel
sillon
giusto.
Scusi, Presidente Marquis, poi le reazioni sono sempre
conseguenti ad un'azione. Non si può pensare di venire qui in aula
e sparare tutto quello che si pensa e pensare che noi qui non vi
rispondiamo, perché noi c'eravamo e ci siamo sempre stati in questa
legislatura, ma qui ci siamo e ci conosciamo tutti, è inutile
venire qui... Lo abbiamo detto sulla riapertura del tunnel, sulle
autostrade, sulla questione finanziaria; ma che cos'è stato fatto?
Non abbiamo mai detto che non è stato fatto niente, noi non ci
permettiamo di dirlo, però che voi veniate qui a dire: "ecco, la
casa brucia!", ma sì, ma non brucia mica da oggi! Se per sei mesi
uno aspetta che prenda fuoco o spera che non prenda fuoco magari...
questo voglio dire, questo vogliamo dire con coerenza e con
correttezza. Ognuno rispetti il lavoro degli altri, ma che non si
venga qui a dire che abbiamo raccontato fandonie alla comunità,
perché le nostre priorità sono in quel bilancio, le cifre sono
inserite perché il bilancio del 2016 di previsione le prevedeva e
queste sono le prerogative della nostra comunità. Noi pensiamo
questo, voi la vedete in modo diverso? Ma viva! Abbiamo visto. Lei,
ex Presidente Marquis, ha detto che Gentiloni veniva qui a dire che
risolveva la questione finanziaria, ma quante volte l'ha detto? Lì
non era una conferenza stampa, non era pubblicità, non era ufficio
stampa. Tutta la Valle d'Aosta aspettava la venuta di Gentiloni e
poi ha addirittura avuto il coraggio di dire che non ha risolto la
questione finanziaria perché noi l'avevamo sfiduciata: questo è
stato detto, allora un po' di serietà sempre, non solo quando si è
seduti dall'altra parte! Abbaiare alla luna non serve a niente e
noi umilmente cercheremo di risolvere la questione finanziaria. Non
abbiamo detto che la risolveremo, ma ci sono delle buone premesse
perché la disponibilità dello Stato c'è. Voi poi volete mettere in
discussione anche quello che dice il Viceministro dell'economia
Morando? Fatelo! Fate i
tweet
, li abbiamo letti anche noi i
tweet dei vostri potenziali candidati. Morando è venuto qui dicendo
che la Valle d'Aosta ha dato un contributo esagerato negli anni
allo Stato e che bisogna risolvere la questione finanziaria.
Neanche quello vi va bene, perché voi siete in campagna elettorale
in certi momenti! Io dico: tutti noi giustamente abbiamo un ruolo
politico, però almeno sulle questioni di fondo... io sono convinto
che tutti voi sperate che noi risolviamo la questione finanziaria,
sono certo di questo, certissimo, però andare in giro e far girare
i
WhatsApp
e i messaggini con le tabelle: "tu non avrai i
soldi", quella è correttezza? E se i soldi arrivano? Guardate, qui
è un po' come le navi di Mussolini: sono sempre gli stessi che
girano e voi pensate che siano... perché poi questa è la
realtà!
Concludo, Presidente, utilizzo alcuni minuti visto che anche
altri hanno utilizzato alcuni minuti in più. Noi non ci stiamo a
venire qui a fare del populismo sulla pelle della gente dicendo che
non ci saranno i cantieri forestali, non ci sarà il sale per le
strade, perché quella delibera è una prima delibera di assegnazione
dei fondi, il bilancio di gestione. Sapete anche che una delibera
può essere modificata con un'altra delibera - immagino che almeno
queste cose possano essere riconosciute - e visto che la legge dice
che nella prima Giunta utile dopo il bilancio bisogna approvare il
bilancio di gestione, noi nella prima Giunta utile abbiamo dato
l'avvio all'azione amministrativa: i fondi per pagare la sanità,
per pagare gli stipendi dei dipendenti, per iniziare. Chiaramente,
com'è stato detto, c'è una parte prudenziale. Stiamo lavorando
anche ad una variazione di bilancio e ce lo diciamo e l'abbiamo
detto, mica lo nascondiamo!
Collega Chatrian, sappiamo benissimo, non è il primo anno che si
utilizzano i fondi CVA, già nel bilancio approvato ne abbiamo
tratto una parte, ma perché non va bene utilizzare le risorse dei
valdostani per andare ad immetterli nei settori che assieme qui
abbiamo deciso all'interno del bilancio, cosa c'è quindi ancora da
vedere? Noi chiaramente non diciamo che non siamo preoccupati sulla
non soluzione della questione, noi vogliamo risolverla e vogliamo
risolverla entro questo primo periodo dell'anno, dove
effettivamente la spesa fortunatamente, anche quella congelata, non
va ad incidere direttamente sulla prima parte dell'anno, ma noi
vogliamo - come giustamente è stato detto - risolverla prima.
Questo quindi per dire che noi vogliamo chiudere questo
contenzioso, in collaborazione chiaramente, ma facendo valere le
nostre prerogative. C'è un tavolo aperto e state tranquilli anche
rispetto a chi parla di Governo in scadenza. Il Governo ha un
Consiglio dei ministri che delibera, è in azione e in forza, e se
c'è la volontà di chiudere un accordo, ci sono anche le possibilità
per chiudere la partita. Noi quindi cercheremo... ci troveremo qui
in aula per discutere di questa questione e vedremo a bocce ferme
chi o come, se le cose saranno risolte, se effettivamente sarà
così.
Dalle ore 12:22 assume la presidenza la Vicepresidente
Morelli
.
Morelli (Président) -
A demandé la parole le collègue
Chatrian pour déclaration du vote.
Chatrian (ALPE) -
Io penso che, nel momento in cui uno
mette in campo le sue idee e si confronta cercando di mettere in
evidenza il percorso, le idee, le soluzioni che immagina, e cerca
di far valere e di modificare le leggi, va sempre nella direzione
giusta. Mi trova d'accordissimo, Presidente, quindi quando dice:
"abbiamo delle idee diverse", sì, confrontiamoci, però cerchiamo di
fare - io parlo per noi, per me - chiarezza, quindi due
considerazioni dal punto di vista politico. Sul fatto che, per
quanto riguarda la coerenza, stride quello che noi abbiamo detto
tre settimane fa, o ieri, o questa mattina, io dico
tranquillamente: no. Abbiamo molto chiaro il perimetro e l'area in
cui stiamo discutendo, stiamo parlando di un 2017 dove siamo in
contenzioso con lo Stato. Auspichiamo al 100 percento che si trovi
un accordo robusto, bello, forte con lo Stato sul 2017 in modo da
poter utilizzare subito le nostre risorse che sono congelate,
perché questo è il primo auspicio, perché, da valdostano, da
eletto, cosa possiamo dire se prima del 7 marzo trovate un accordo
sui 144 milioni di euro congelati nel 2017? Evviva. Ci piacerebbe
poi, una volta sbloccati questi soldi, discutere, confrontare e in
maniera anche robusta e violenta in quest'aula e trovare le
soluzioni migliori. Noi ne avremo tre, voi ne avrete cinque, si
troverà un punto di caduta, quindi, da questo lato, ci troverà
puntuali e freschi come non mai a poter affrontare il 2017.
Sul 2018, collega Rollandin, dopo aver ascoltato anche
l'intervento del Presidente, com'è stato impostato il 2018 va nella
direzione opposta rispetto a quello che ha detto lei poc'anzi. Si è
previsto il concorso sul 2018 dei 94 milioni di euro, la non
autorizzazione dei 99 a seguito della modifica fatta dallo Stato il
giorno dopo, ma poco importa, questo è il 2018, ma la differenza...
altrimenti all'interno della delibera non ci sarebbero i 99 milioni
di euro che non si possono autorizzare...
(interruzione di un Consigliere, fuori microfono)
... no, anche per chi ci ascolta... altrimenti siamo fuori... il
2017 è un'altra partita! Evviva se nelle prossime settimane si
potranno utilizzare e ci sarà un accordo sul 2017 prima della
sentenza, ma sul 2018 dubito che il Parlamento possa modificare una
legge. Quelle risorse non le potrà utilizzare il Governo regionale,
ma ne utilizzerà altre, stiamo parlando di altri soldi e le dico
quali utilizzerà il Governo regionale e mi piacerebbe poi
discuterne in aula, perché si discuterà in aula nel momento in cui
si andranno a modificare... una parte di quello che si libererà nel
2017, speriamo il più possibile e magari oltre a tutta una serie di
soldi che non ci sono oggi, perché sono congelati, sono nostri. I
144 sono nel frigorifero, ma se nell'accordo con il Viceministro
Morando ci liberalizza 120 milioni di euro, questi sono in più e si
possono utilizzare, bloccando i 99 sul 2018, non come dice lei,
collega! Su quello è andato fuori strada.
Colleghi, poi bisogna anche guardare il secondo punto di caduta,
c'è un altro
argent de poche
che si potrebbe utilizzare e
che qualcuno ha già inserito nero su bianco sulla delibera: il
punto n. 6. Collega Testolin che ha appena assunto questo incarico,
questo è l'altro
volet
, ma nulla toglie a dirci, Presidente
Viérin, che queste sono le due soluzioni che metterete in campo
sicuramente, ma che avete approvato comunque un bilancio il 19
dicembre dove i 99 milioni di euro non c'erano: questo è lo stato
dell'arte finale da questa sintesi che faccio e che facciamo dal
punto di vista politico. Dal nostro punto di vista, quindi il
riferimento è sul 2018, oggi noi siamo in contenzioso con lo Stato
solo sul 2017, le abbiamo fatte insieme al Presidente Viérin quelle
delibere, il Presidente Marquis ha fatto quei due ricorsi allo
Stato, ma noi riteniamo valida la risoluzione che abbiamo proposto,
perché va in quella direzione. Io penso che questa sia un po' la
sintesi del dibattito su questo tema così delicato.
Il problema della questione sul drenare, saccheggiare,
utilizzare le risorse delle società partecipate... io ho utilizzato
questi termini perché non vorremmo - poi se la maggioranza lo
decide, ci mettiamo di traverso ma poi voi potete legiferare - male
utilizzare quelle risorse per delle spese correnti, avremmo
gradito, come abbiamo fatto il 19 dicembre, utilizzare quelle
risorse per degli sgravi fiscali per poter dare corso e gambe alla
principale criticità: quella dell'occupazione. Questa è la
diversità, ecco il termine utilizzato ed è lì che mi piacerebbe
spiegare all'interno di questo Consiglio, alla comunità che ci sono
delle visioni diverse del sistema Valle d'Aosta. Grazie per i
minuti in più.
Dalle ore 12:30 riassume la presidenza il Presidente
Farcoz
.
Farcoz (Président) -
La parole au collègue Marquis.
Marquis (AC-SA-PNV) -
Credo che, dopo quest'ampia
discussione, i valdostani che hanno avuto la pazienza e la voglia
di ascoltarci ne possano uscire ancora più confusi di quello che
non fossero stati prima. È chiaro che possono esserci delle visioni
politiche diverse, questo è tutto legittimo, ma i dati oggettivi
non possono essere confutabili. Credo che non si possa sostenere
che l'opposizione oggi abbia tenuto dei comportamenti incoerenti
dalla gestione del bilancio... in questa fase su questa materia e
voglio chiarire questo aspetto. L'opposizione diceva che bisognava,
in modo prudenziale, non destinare i 100 milioni, perché la
finanziaria dello Stato non li avrebbe messi a disposizione...
(interruzione di alcuni Consiglieri, fuori microfono)
Président -
Collègues, s'il vous plaît laissez terminer
le collègue Marquis.
Marquis (AC-SA-PNV) -
... per cortesia, chiediamo il
rispetto di chi parla. L'opposizione oggi dice che bisogna
ricorrere nei confronti dello Stato per questa situazione posta in
essere con l'approvazione della finanziaria, perché le prerogative
della Regione vanno rispettate. Non possiamo far credere ai
valdostani che l'asino vola ancora oggi, perché i 99 milioni non ci
sono! Noi stiamo puntando sulla
roulette
le risorse dei
valdostani: se uscirà rosso, andrà bene; se uscirà nero, avremo
perso tutto. Il problema quindi sta in altri termini...
(nuova interruzione di alcuni Consiglieri, fuori
microfono)
Président -
Un peu de silence dans la salle...
Marquis (AC-SA-PNV) -
... per favore, Presidente, le
chiedo un po' di silenzio... La situazione pertanto va chiarita,
non si possono raccontare delle storie o delle storielle non
corrispondenti alla realtà. Io sono convinto che la documentazione
che l'Avvocatura della Regione e i Coordinatori del Bilancio hanno
messo a disposizione al nostro Governo l'hanno messa a disposizione
anche a chi è venuto dopo e pertanto non è stata letta con
attenzione, perché, diversamente, non ci sarebbero queste posizioni
che sono state esternate oggi. La nostra posizione pertanto non è
mai stata rinunciataria: è una posizione orientata alla prudenza,
perché, quando si gestisce la cosa pubblica, c'è la necessità di
predisporre i bilanci di gestione con oculatezza. Bisogna
distribuire le risorse e le spese sulle disponibilità certe, non
sui "forse", "ma vedremo quello che ci sarà a disposizione", perché
la soluzione a questo problema noi confidiamo che stia nella
sentenza a questo punto favorevole sul 2017. Se sciaguratamente non
fosse riconosciuta la ragione su quella questione relativa al 2017,
l'unica via d'uscita è quella di andare a saccheggiare le
partecipate, ma le saccheggeremo per garantire un bilancio di spese
correnti. Io mi ricordo nel bilancio 2016, collega Bertschy, quando
abbiamo fatto la battaglia tutti assieme di non andare più a
prelevare come un bancomat alla CVA, che i soldi rinvenienti da
questa società dovevano essere sottoposti prima dell'utilizzo ad un
piano di investimenti infrastrutturali per dare rilancio
all'economia e allo sviluppo della regione.
Noi quindi oggi esprimiamo grande preoccupazione, ma la
preoccupazione che deriva dalla consapevolezza che, se non avremo
ragione sulla sentenza sul 2017 e del ricorso che abbiamo fatto,
l'unica via di uscita che deriva da questo approccio tenuto dal
Governo attuale è quella di andare a reintegrare il bilancio con
100 milioni di euro che andiamo a raccogliere nelle partecipate, ma
un conto è raccogliere i soldi nelle partecipate per sviluppare la
regione e un conto è per potenziare l'Ufficio stampa, caro
Presidente, per potenziare la comunicazione della Regione! Non è
questo l'obiettivo, l'obiettivo è quello di creare dello sviluppo,
creare del lavoro, dare delle opportunità alle imprese, agli
artigiani, ai commercianti in Valle d'Aosta di poter gestire le
loro attività e creare occupazione, a tutti i giovani che oggi si
trovano iscritti ai centri per l'impiego che - abbiamo saputo
recentemente - stanno incrementando le iscrizioni, perché adesso
sono tutti ad aspettare la Forestale, siamo tutti che gli diciamo
di andarsi ad iscrivere ai centri per l'impiego che ci sarà lavoro,
ma anche lì, quando scopriranno che purtroppo le assunzioni non
sono proporzionate alla dimensione delle aspettative, emergeranno
dei problemi, perché tutta la Valle d'Aosta oggi confida in queste
soluzioni che si cerca di mettere sul tavolo per risolvere il
problema. Quello che noi diciamo e sosteniamo, sotto il profilo
politico, quindi è che la posizione deve essere orientata alla
sicurezza, perché è vero che è stato fatto il bilancio di gestione,
ma il bilancio di gestione poteva assegnarle tutte le risorse se ci
fossero state. I 100 milioni è inutile chiacchierare, non ci
sono!
Caro collega Rollandin, lei dovrebbe sapere che, purtroppo, la
finanziaria dello Stato è approvata con legge, quindi bisogna
ricorrere alla legge di Stato se vogliamo difendere le nostre
prerogative, sennò rimaniamo qui a cantarcela e a suonarcela,
diciamo: siamo
maîtres chez nous
e però il giorno dopo ci
sediamo e non abbiamo nemmeno il coraggio...
Presidente -
Collega Marquis, ha esaurito il suo tempo,
per favore concluda... la parola al collega Gerandin.
Gerandin (GM) -
Ho ascoltato con attenzione quanto detto
dal Presidente Viérin, ci ha dato degli incoerenti per questa
proposta di risoluzione. Può anche darsi, nel senso che noi avremmo
probabilmente agito con un minimo di cautela in più, non
significava non rivendicare le nostre doverose salvaguardie dal
punto di vista dell'autonomia finanziaria, sono assolutamente
d'accordo... Io glielo ho già detto quando abbiamo discusso del
bilancio: magari un po' più di prudenza prima di pescare a piene
mani negli utili e nelle riserve di CVA, in modo da avere un
accantonamento in previsione di un esito che, purtroppo per la
Valle d'Aosta, non è stato quello che abbiamo aspettato... perché
se noi siamo incoerenti... se voi, come ha ribadito il Presidente,
siete convinti che il bilancio sia ancora valido, per coerenza
dovreste attivarvi affinché la norma della finanziaria, che in
effetti mette in discussione 100 milioni del bilancio che avete
approvato, sia oggetto di contenzioso. Ho capito dal suo intervento
che probabilmente questa partita si gioca su un altro tavolo, si
gioca riferito all'arretrato del 2017 e che in questo momento
probabilmente non è conveniente avviare un contenzioso con lo Stato
quando si sta definendo probabilmente la partita arretrata del
2017. Se questo è il fatto, perché non ce l'ha detto prima? Perché
io posso essere d'accordo o meno, ma questo cambia il quadro
politico dei rapporti con lo Stato. Noi lo abbiamo appreso dal suo
intervento oggi, dopo che abbiamo discusso ieri nelle comunicazioni
e non ci ha detto nulla, dopo che abbiamo discusso mezza giornata
oggi e dove non ci ha detto che c'è una partita che si può
eventualmente definire riferita all'arretrato 2017. Torno a dire
che posso rimanere della mia idea, ma posso anche condividere
questo percorso. Questa era la nota politica di riferimento e la
vera novità di questa trattativa. Nelle dichiarazioni di Morando
non si legge questo, né nelle sue, la novità politica è questa. Noi
ci auguriamo che portiate a casa questo. Se portate a casa un
risultato del genere, significa che probabilmente - non so in che
tempi e in che termini - potrà cambiare il quadro finanziario,
perché noi abbiamo ragionato su un quadro finanziario di quello che
eravamo a conoscenza in questo momento, questa è la differenza! Le
do anche atto su un passaggio che condivido: la casa brucia mica
solo da oggi, ma penso che debba concedermi la correttezza politica
di aver sempre detto che noi portiamo dietro dei retaggi vecchi, di
non aver mai voluto chiudere delle partite con lo Stato in tempi
non sospetti, in tempi in cui tutte le altre autonomie speciali
hanno chiuso questi passaggi.
Sul resto è ovvio che una delibera di Giunta si cambia con
un'altra delibera di Giunta. In questo momento, senza elementi di
novità, non siete in grado di cambiare questa delibera, siamo
corretti e onesti se vogliamo fare un raffronto corretto. Se poi
attingete a piene mani negli utili e nelle partecipate o
quant'altro, in Finaosta, è ovvio, ma questo significa rimpinguare
il bilancio di previsione che avete approvato con ulteriori
risorse, esaurendo quelle disponibilità finanziarie in quelli che
sono gli utili e le riserve delle partecipate, è un altro bilancio.
Io mi rimetto a questo, per cui prendo atto di questa novità, mi
dispiace di non averlo saputa prima, perché probabilmente la mia
stessa discussione sarebbe stata diversa.
Président -
La parole au Président Viérin.
Viérin (UVP) -
Intanto per dire che abbiamo apprezzato
gli interventi dei colleghi Gerandin e Chatrian e volevo spiegare
ai colleghi perché questa discussione non è stata fatta ieri.
Vorrei ritornare alle dichiarazioni del Presidente che il collega
Restano ha citato. Ieri avevamo tre comunicazioni, nella terza
comunicazione io ho detto che avevamo avuto un colloquio con il
Viceministro Morando, ma che, per rispetto a chi aveva fatto le
iniziative, avremmo parlato di questa cosa durante quei punti
accorpati che avevamo deciso nella Conferenza dei Capigruppo; poi,
scusi collega Chatrian, ha innescato la discussione finanziaria
nelle comunicazioni del Presidente. Questo è stato il motivo,
collega Gerandin, perché io penso... perché abbiamo rivestito dei
ruoli nell'opposizione... quando si fa un'interpellanza, si ha
sempre un po' paura che nelle dichiarazioni poi la si bruci... ma
non che la si bruci, però che almeno i colleghi che hanno avuto
l'idea di fare un'interpellanza o un'interrogazione siano
riconosciuti nel dibattito. È vero che poi può comunque arrivare
una risoluzione che dà la possibilità a tutti, ma ecco perché poi è
degenerato il dibattito di ieri: perché nelle dichiarazioni del
Presidente abbiamo utilizzato quello spazio per fare una
discussione che si poteva fare sui punti, ce n'erano tre, due li
avevamo accorpati e uno era quello dei Comuni. E lì noi avremmo
detto qual era la nostra strategia, strategia che abbiamo
ipotizzato e che oggi fa sì che ci sia la discussione che abbiamo
conosciuto.
Io dico anche che chiaramente le impugnative hanno dei tempi e -
come ricordava il collega Gerandin - da qui a quei tempi noi
utilizziamo chiaramente questo canale, questo tavolo aperto, che è
lo stesso canale e tavolo aperto che utilizza lo Stato, perché,
quando c'è una collaborazione, nel rispetto dei ruoli distinti di
enti, si cerca di portare... Quando questo lasso di tempo sarà...
che noi utilizzeremo per chiudere la questione finanziaria, ci
ritroveremo e lì si potrà fare la discussione.
Aggiungo due elementi: il primo, è chiaro che poi si discute
come utilizzare le nostre maggiori entrate che arrivano in corso
d'anno, l'abbiamo sempre fatto (quando arriva la variazione di
bilancio), quindi, quando si dice: "saccheggiati 12 milioni", io
vorrei ricordare che i 12 milioni del tunnel nessuno li saccheggia.
Ci sono stati assegnati, cosa facciamo, diciamo che non li
vogliamo, collega Roscio? Tra l'altro, ha chiesto l'ANAS la
distribuzione degli utili. Bisognerebbe quindi approfondire un po'
le cose prima di venire qui a sparare: "i 12 milioni del
tunnel...", ma meno male che ci saranno questi 12 milioni, che
dovevano essere utilizzati peraltro all'interno della società, però
questa è un'altra partita. Questo per dire che tutte le risorse da
maggiori entrate che noi avremo certamente le destineremo alla
comunità. Altra cosa sono gli utili delle partecipate, si possono
anche utilizzare gli utili per poi restituirli, ci sono tante
partite aperte, ma noi vogliamo dire che il bilancio approvato è
quello approvato nel mese di dicembre e che noi difenderemo con
tutte le nostre prerogative, facendo valere i nostri diritti.
Detto questo, nessuno qui pensa di fare tredici al Totocalcio,
di giocare d'azzardo. Collega Marquis, se rileviamo una coerenza e
una correttezza negli altri interventi, ci permetta che proprio
l'ultima persona che può parlare è lei, perché, quando abbiamo
fatto certe battaglie da quei banchi sulla questione finanziaria,
abbiamo trovato delle sintesi che poi hanno portato a certi
sviluppi, anche politici... ma noi c'eravamo, ma non l'abbiamo mai
sentita parlare, mai! Come sugli altri temi di ieri, autostrade
in primis
. Anche qui quindi un po' di coerenza, perché la
nemesi non esiste! Visto che lei qui non parla all'aula, ma parla
ai valdostani e questo è ancora qualcosa da chiarire, lei viene qua
e dice: "cari valdostani", ma non è che sta facendo un comizio, sta
parlando nell'aula del Consiglio regionale! È chiaro poi che ci
sono anche i valdostani che ci ascoltano, chi ha la pazienza di
ascoltarci su questi temi peraltro, ma un po' di coerenza...
Nessuno qui dimentica che cos'è successo, chi siamo, da dove
veniamo e soprattutto lo spirito autonomista che noi abbiamo dentro
e che nessuno ci metterà mai in discussione.
Presidente -
Se non ci sono altri interventi, metto in
votazione la risoluzione. La votazione è aperta. La votazione è
chiusa.
Presenti: 32
Votanti           
: 32
Favorevoli: 13
Contrari: 19
Il Consiglio non approva.
Considerata l'ora, il Consiglio è sospeso e riprenderà alle ore
15:30... scusate, ha chiesto la parola il Consigliere Fabbri,
prego.
Fabbri (UVP) -
Forse è il caso di fare una riunione della
Conferenza dei Capigruppo per vedere se è il caso di continuare o
meno.
Presidente -
Chiedo una Capigruppo per capire se
proseguire.
La seduta è sospesa dalle ore 12:53 alle ore 12:56
.
