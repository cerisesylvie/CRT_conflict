Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia



Oggetto del Consiglio n. 284 del 17 dicembre 2008 - Resoconto
OGGETTO N. 284/XIII - Ritiro di mozione: "Rideterminazione
dei criteri di calcolo dei contributi a carico degli utenti per la
fruizione dei servizi per anziani".
Mozione
Premesso che le Delibere di Giunta n. 20 e n. 308 del 2008
fissano le direttive agli enti gestori di servizi per anziani ed i
criteri per la contribuzione al costo dei servizi stessi;
Considerato che tali criteri sono fissati in base agli
importi risultanti dalle dichiarazioni IRSE (Indicatore Regionale
Situazione Economica);
Richiamati gli allegati B e C della delibera 20 del 2008, che
impongono che le contribuzioni dei familiari debbano coprire la
differenza tra quanto versato dall'utente e la quota di euro 50
giornaliere, o il canone di locazione previsto per le comunità
alloggio;
Verificato che l'applicazione di tale delibera di Giunta,
basata sulla dichiarazione IRSE, determina sempre più spesso
l'effettiva impossibilità o l'enorme difficoltà dei familiari
coinvolti di poter corrispondere il saldo dell'intera retta
giornaliera;
Ritenuto tale servizio socio assistenziale come essenziale e
doveroso nei confronti di nostri concittadini che, non potendo
contare appieno su proprie risorse, necessitano di un ulteriore
sforzo da parte della Pubblica Amministrazione affinché i loro
familiari non si trovino in improvvisa difficoltà economica per
provvedere al loro mantenimento;
Il Consiglio regionale
Impegna
l'Assessore competente a predisporre gli atti necessari per
riformulare i contenuti della delibera di Giunta n. 20 del 2008, al
fine di adottare nuovi metodi di calcolo idonei ad alleggerire gli
oneri a carico dei familiari degli anziani che devono usufruire dei
servizi socio assistenziali.
F.to: Zucchi - Tibaldi - Lattanzi - Benin
Presidente
- La parola al Consigliere Zucchi.
Zucchi (PdL)
- Su questo punto avevo già avuto modo di
parlare con alcuni colleghi anche in aula circa le condizioni che
ho verificato in determinati casi, quindi parlando con dei nostri
concittadini, in merito all'argomento in oggetto, cioè le
difficoltà con cui molti cittadini si trovano a doversi confrontare
quando i propri cari, si parla di microcomunità, dell'assistenza
per il ricovero di anziani, si trovano in difficoltà economica per
andare a sostenere i gap esistenti per colmare le tariffe stabilite
dalla delibera di Giunta. È da tutti ammesso che questo Governo e
la Regione ha stanziato e ha una attenzione particolare nel campo
della assistenza e quindi i servizi sono nella nostra regione al di
sopra della media rispetto alle altre regioni. Ma esistono delle
nicchie in questo settore in particolare, ma anche in altri, che
meritano una particolare attenzione perché ci sono dei casi
concreti, quando vengono applicati determinati tipi di criteri che
sono di fatto esistenti, che rendono difficoltoso se non
impossibile il sostenimento di determinate spese. A questo punto
l'Assessore lo sa perché ho già avuto modo di parlarne con lui, in
questo senso la mozione vuole essere uno stimolo, per cercare di
rivedere - infatti l'impegnativa è molto generica ma al tempo
stesso ha il senso di volersene occupare in tempi brevi per andare
a dare delle risposte a questi concittadini che sono in difficoltà
- i meccanismi previsti da queste delibere di Giunta, una in modo
particolare, che determinano certi criteri di corresponsione sulla
base del famoso IRSE (Indicatore Regionale Situazione Economica)
che forse sarebbe bene che venisse rivisto, perché ci sono
all'interno di questi indicatori dei casi in cui vengono valutati
degli immobili che vanno a cumulare con i redditi dei familiari di
questi anziani, che sono ospitati nelle microcomunità, e che
comportano la corresponsione di rette molto ma molto pesanti.
Quindi immobili che sono computati all'interno dell'IRSE che non
comportano di fatto dei gettiti da parte dei soggetti che
presentano queste dichiarazioni, sono penalizzanti perché se è vero
che dei nuclei familiari hanno degli immobili il cui acquisto molto
spesso è il frutto di un risparmio di una vita, non per questo
motivo questi immobili, che magari non sono neanche in ottimo stato
di conservazione e che sicuramente non producono reddito, è
opportuno che vengano inseriti in un meccanismo di calcolo che
renda molto difficile la corresponsione di queste rate da parte dei
parenti degli anziani ospitati nelle microcomunità.
So che l'Assessore ha cominciato a fare un primo screening per
quanto attiene la situazione dei portatori di handicap, è opportuno
che di questa materia si faccia velocemente il punto della
situazione con gli uffici perché è importante dare risposta ai
nostri concittadini, in un momento oltretutto particolare in cui
certe situazioni si acuiscono, con dei pesi che sono ancora più
insostenibili rispetto al passato, quindi con uno spirito
costruttivo mi rivolgo all'Assessore perché risponda a questa
mozione, per valutare se anche lui condivide che su questa materia
occorra porre mano per verificare e modificare gli aspetti della
delibera di Giunta che fissa delle regole, che io dico devono
essere modificate per i fini che ho cercato di spiegare.
Presidente
- È aperta la discussione generale.
La parola al Consigliere Rigo.
Rigo (PD)
- Ci sono i tempi, sono le 19, quindi voglio
approfittare della mozione in oggetto per intervenire su un
problema, quello delle risorse finanziarie per i servizi alla
persona, che costringerà questo Consiglio e questa legislatura a
breve a fare delle scelte politiche. Allora permettetemi due
considerazioni di ordine generale per arrivare poi nello specifico.
Il termine welfare vuol dire benessere sociale e come tale si
misura in termini di quantità, di qualità della vita, di risposte
adeguate ai bisogni, di relazioni pubbliche e private, capaci di
valorizzare le risorse dei singoli cittadini e della collettività
nelle diverse fasi della vita, dalla nascita alla vecchiaia,
secondo la teoria per cui il benessere di tutti corrisponde al
benessere di ciascuno, e non viceversa. Nello stesso tempo una
società giusta non può fare parti uguali tra disuguali, ovvero
distribuire a pioggia le risorse invece di concentrarle a favore di
quanti sono più lontani dallo status di cittadini liberi ed uguali.
Tutti i cittadini hanno diritto ad uguali servizi e prestazioni, ma
non a riceverle alle stesse condizioni, perché le risorse non sono
illimitate e vanno distribuite sulla base dei bisogni effettivi,
tenendo conto non solo del reddito individuale ma anche di quello
familiare.
Questa è una prima considerazione di ordine generale, ma ce n'è
una seconda: chi finanzia il welfare? Il fisco, le tasse e la
politica tariffaria sono gli strumenti con cui qualsiasi paese
moderno finanzia i propri servizi e assicura la coesione sociale.
Le tasse e le tariffe non devono essere una rapina ai danni del
cittadino. Per una società solidale è fondamentale la certezza di
risorse finanziarie e la strada però non può essere solo quella
della fiscalità generale. La mozione mi dà l'opportunità di parlare
di una questione che mi sta particolarmente a cuore. Malattie
invalidanti e degenerative, penso all'Alzheimer, debilitano e
rendono dipendenti un numero sempre crescente di persone, sempre
più l'ultima fase della vita richiederà con molta probabilità le
cure di qualcuno che presti assistenza e questo comporta già oggi
costi elevati. Si tratta di una delle grandi sfide con cui si
misurano ormai tutte le società economicamente sviluppate. Fino ad
oggi, grazie alle risorse messe a disposizione dalla Regione e
dagli Enti locali (lo ricordo perché molte volte si dimentica che
gli enti gestori, oltre alle risorse umane, mettono a disposizione
fondi propri), le famiglie sono sostenute con servizi e con
indennità finanziarie, oltre a quelle di accompagnamento. È
evidente che un problema di così forte e crescente impatto anche
per la Valle d'Aosta non potrà trovare soluzione negli strumenti
ordinari, quelli che pratichiamo tutti i giorni dell'assistenza,
tant'è che pur seguendo itinerari diversi, alcuni paesi hanno
attivato misure straordinarie forse più efficaci. Per restare in
Europa, ricordo la Francia che finanzia le specifiche prestazioni
di assistenza agli anziani attraverso la fiscalità generale, mentre
la Germania dalla fine degli anni '90 ha istituito una
assicurazione obbligatoria a carico dei lavoratori e delle imprese.
Ci sono Regioni, come il Trentino-Alto Adige, che hanno già
legiferato importanti interventi innovativi nel campo socio
assistenziale, e parlo in particolare dei problemi dei non
autosufficienti, di quelli di cui tratta la mozione del Consiglio.
Di fronte quindi a bisogni crescenti - e aumenteranno in maniera
esponenziale, per fortuna di tutti, ovviamente - che richiedono un
aumento consistente delle risorse da mettere a disposizione, è
necessario prevedere una entrata autonoma e straordinaria, che va
al di là del fisco e della politica tariffaria, che finanzi queste
necessità, in particolare la non autosufficienza, e che coinvolga
tutti i cittadini che producono reddito nel condividere il rischio
della non autosufficienza in età avanzata.
A me sembra che scartando la scelta dell'assicurazione privata,
che determinerebbe inevitabilmente forti discriminazioni fra
cittadini con uguali bisogni, la condivisione del rischio della non
autosufficienza attraverso un sistema assicurativo pubblico e
obbligatorio, che coinvolga tutti coloro che producono reddito (e
non solo i lavoratori dipendenti) può costituire la via solidale,
efficace e concreta per garantire a tutti con certezza il diritto
dell'assistenza. Mi sembra che in questa direzione si muova anche
il piano regionale per la salute e il benessere sociale 2006-2008,
là dove afferma - lo voglio ricordare - che vi è la necessità di
"
individuare formule per l'istituzione di fondi di assistenza di
natura pubblica, in grado di coprire una parte del fabbisogno per
la spesa sanitaria e sociale
". Per adesso purtroppo sono
rimaste buone finalità scritte su un documento importante.
Penso che per il futuro, che ormai è domani, non ci sia altra
strada. Su questo il gruppo del Partito Democratico a breve
chiamerà il Consiglio regionale ad un confronto.
Tornando alla mozione e al sistema di contribuzione, mi
interessava riprendere questa parte della non autosufficienza
perché secondo me dobbiamo cominciare a fare un po' di sforzo e di
pensare a come coprire questi servizi domani. Al sistema di
contribuzione al costo dei servizi alla persona, (asili nido,
assestenza domiciliare) in Valle i cittadini sono chiamati a
concorrere in base alla loro condizione economica, sulla base
dell'IRSE; questo indicatore, in particolare per i servizi anziani,
cui fa riferimento il collega Zucchi, tiene conto dei redditi e del
patrimonio mobiliare e immobiliare dei componenti il nucleo
familiare e il totale dei redditi viene riparametrato sulla base
dei componenti del nucleo familiare, il c.d. parametro della scala
di equivalenza che tiene conto sia del numero che della tipologia,
per esempio minore o disabile, dei diversi componenti. Questa nuova
modalità di calcolo delle quote relative ai servizi ha creato
all'inizio grave sconcerto, imbarazzo e preoccupazione, in
particolare per i tanti utenti anziani, e questo è stato
comprensibile e lo è tuttora, perché è stata vissuta come una
ingerenza privata nel loro patrimonio, nella sfera intima del
contesto familiare.
Poi attraverso un confronto fra gli enti gestori, i patronati, i
sindacati, il sistema si è affinato. Ci sono però alcune criticità,
lo ha già affermato l'Assessore in V Commissione proprio pochi
giorni fa, che andranno superate al più presto, in particolare in
rapporto a quei nuclei familiari in situazione di difficoltà
socio-economica. Occorre quindi, a nostro parere, evidenziare le
criticità, coinvolgendo in un esame approfondito del sistema gli
attori interessati, in primis gli enti gestori dei servizi alla
persona che hanno una visione diretta, sono il primo sportello
degli utenti e dei loro familiari. Siamo d'accordo nel verificare
il sistema per migliorarlo con l'obiettivo però di rendere
praticabili due paletti che per il nostro gruppo sono fondamentali:
il primo, i servizi si pagano in proporzione alle concrete
disponibilità, questa deve essere una questione di ordine generale.
La solidarietà è un patto fra i sessi e le generazioni, ma anche
fra chi ha di più e chi ha di meno, migliorare sì lo strumento ma
nella direzione della equità e della giustizia sociale. In questo
senso sarebbe opportuno che tutti gli enti gestori, qui mi rivolgo
all'Assessore, le Comunità montane e i Comuni utilizzassero questo
strumento in maniera omogenea, mentre così non avviene per alcuni
servizi. Per la definizione delle tariffe applicate (ricordo i
servizi socio-educativi in particolare i centri estivi), una
eterogeneità di comportamento non favorisce l'equità per tutti i
cittadini valdostani nell'accesso alla fruizione dei servizi; i
cittadini devono essere uguali: a Pont-Saint-Martin a Aosta come a
Sarre o a Courmayeur.
Il secondo paletto è quello di favorire il ricorso a soluzioni
alternative alla istituzionalizzazione, penso alla legge 22,
riconoscendo la cura e l'assistenza resa dal nucleo familiare,
favorendo sempre più i familiari con incentivi finanziari e servizi
di assistenza. Queste sono le indicazioni e questo è il nostro
contributo. Sicuramente siamo disponibili al confronto per
migliorare sempre più il sistema dell'IRSE all'interno di quei due
paletti che ricordavo prima.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Si tratta di un argomento
molto importante, quello della gestione della non autosufficienza,
in particolare degli anziani. Devo dire, tanto per dare alcuni
dati, che per le politiche degli anziani vengono spesi ogni anno 22
milioni di euro nella nostra Regione e il costo medio per anziano
nelle microcomunità è di 145 euro al giorno in media. Ne approfitto
per fare un rapido flash di come vengono aiutate le persone che si
trovano in queste strutture, poi ho già preso un impegno con il
presidente Rigo in V Commissione di fare una seduta che
approfondisca il meccanismo dell'IRSE. Abbiamo la quota capitaria
giornaliera in base alla non autosufficienza, che è stata portata
da 58 a 63 euro quest'anno con una recente delibera, e poi abbiamo
la quota giornaliera a carico degli utenti e loro familiari.
Sappiamo che c'è una soglia IRSE di 24.130 euro, uguale alla quale
e al di sopra della quale l'utente deve pagare la quota giornaliera
completa di 62 euro, mentre al di sotto di questa soglia la
contribuzione è proporzionale al calcolo dell'IRSE. Nel momento in
cui si scende sotto questa quota, c'è l'obbligo da parte dei figli
di contribuire per la parte che manca nella retta ma solo fino a
50,00 euro giornalieri. Per il nucleo dei figli che contribuiscono
sulla base all'ISEE, c'è una tabella nella delibera 20/2008 che
stabilisce le diverse fasce di contribuzioni, per cui i figli o i
genitori dell'ospite della struttura, passano da una contribuzione
del 5 per cento ad una dell'80 per cento. Naturalmente l'80 per
cento è dovuto per ISEE da 50-75.000 euro, mentre coloro che hanno
un ISEE uguale o inferiore a 10 mila euro non contribuiscono per
niente, poichè integra la quota l'Amministrazione regionale.
C'è questo aspetto e poi c'è l'altro aspetto che riguarda il
nucleo dell'anziano che è ricoverato e mi riferisco alla moglie o
al marito; a questo punto abbiamo verificato che forse sono questi
i casi più critici, perché spesso con il calcolo dell'IRSE ci sono
casi in cui il coniuge che sta a casa si trova al limite del minimo
vitale. Noi stiamo, e abbiamo già avuto modo di parlare di questo
argomento, valutando da alcuni mesi, essendo a conoscenza di alcune
situazioni del genere, con gli uffici e con le politiche sociali le
varie strutture e i vari servizi. Questa volontà è palesata dal
fatto che il 28 novembre abbiamo approvato in Giunta una modifica
di nuovi criteri per la determinazione delle quote a carico degli
utenti inseriti in strutture per disabili, dove avevamo visto che
c'erano delle situazioni in cui l'applicazione dell'IRSE metteva in
grave difficoltà i parenti del disabile. Stiamo adesso guardando
sul servizio degli anziani quali sono le situazioni critiche,
quindi è un processo che stiamo valutando e mi sento di dire che
questa mozione la condivido, ma noi siamo andati oltre, stiamo
mettendo in pratica questa analisi per vedere di modificare alcune
situazioni che sono le situazioni più critiche.
Proporrei di ritirare la mozione perché l'impegno è totale per
valutare quello che ho appena detto.
Presidente
- La parola al Consigliere Zucchi.
Zucchi (PdL)
- Mi conforta l'impegno dell'Assessore, mi
sarebbe piaciuto però - e con questo accolgo l'invito e ribadisco
che si trattava di una proposta che andava a stimolare e ad
accelerare i tempi - avere la rassicurazione che su questa materia
- e mi conforta anche molto la risposta in questa sede del
presidente della V Commissione che so essere attento all'argomento
- ci siano degli impegni in merito ai tempi, perché dire in modo
generico ce ne stiamo occupando mi lascia insoddisfatto. Se
l'impegno si deve intendere come l'esistenza di un accordo con il
Presidente della Commissione, al quale chiedo di invitare il
sottoscritto in qualità di Consigliere in Commissione quando si
tratterà (spero a gennaio) a fondo la materia per prendere delle
decisioni, sicuramente accolgo l'invito. Se è in questi termini, su
cui vorrei una conferma dall'Assessore, non ho difficoltà a
ritirare la mozione.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Confermo questo impegno, anche perché stiamo
esaminando dei casi singoli in questi giorni, quindi non è una cosa
che dico in questo momento.
Volevo solo ribadire, prima di chiudere, quello che ha detto
anche il collega Rigo, che stiamo puntando sulla domiciliarità,
cioè quando si ritiene che certi casi possono essere riportati a
domicilio, si cerca di fare tutto, anche perché ci sono delle
facilitazioni sulla applicazione dell'ISEE rispetto a quelle che
vengono applicate quando vengono portati in strutture gli utenti.
Sicuramente puntiamo sulla domiciliarità.
Presidente
- In base a questo impegno la mozione è
ritirata.
