Classificazione
ISTRUZIONE PUBBLICA
Personale docente e non docente



Oggetto del Consiglio n. 2370 del 20 aprile 2023 - Resoconto
OGGETTO N. 2370/XVI - Interpellanza: "Attivazione del gruppo
di lavoro sul tema della gestione del personale della Società dei
Servizi S.p.a. con particolare riferimento agli operatori di
sostegno".
Bertin (Presidente) -
Punto n. 48. Ha chiesto la parola
la consigliera Erika Guichardaz ne ha facoltà.
Guichardaz E. (PCP) -
Questa mattina abbiamo affrontato
già parte del problema grazie a un'interrogazione del consigliere
Manfrin riferita agli operatori di sostegno. La nostra
interpellanza invece va un po' ad aumentare le richieste e a
cercare invece di affrontare il tema della disabilità all'interno
della scuola e quindi non solo la questione degli operatori di
sostegno ma anche la questione degli insegnanti di sostegno perché,
come aveva ricordato l'assessore Caveri, questa è una problematica
molto importante rispetto alla nostra realtà scolastica, intanto
perché non ci sono insegnanti abilitati, quindi giustamente
l'assessore Caveri aveva previsto un corso presso l'Università che
invece abbiamo appreso essere stato tolto per il prossimo anno
scolastico. Ecco quindi che vorremmo capire, anche in riferimento
alla nota delle organizzazioni sindacali, che hanno rilevato
comunque la gravità della situazione all'interno della scuola
valdostana, perché al 1° settembre 2022 eravamo più o meno con 200
cattedre annuali vuote, di cui naturalmente sappiamo che alcune
sono a tempo indeterminato, altre meno, ma stiamo comunque parlando
di 20 insegnanti nella scuola primaria, 35 nella scuola secondaria
di primo grado e 20 nella scuola secondaria di secondo grado, e più
che altro stiamo parlando di bambini e ragazzi che sono in
difficoltà e che quindi non solo avrebbero bisogno di una figura
abilitata con delle competenze, ma avrebbero anche bisogno di
figure che rimangano stabili durante il loro percorso scolastico.
Ecco quindi che chiediamo intanto le motivazioni che hanno portato
alla non attivazione del corso di specializzazione presso
l'Università, come si pensa di intervenire rispetto a questa
problematica e, rispetto alla questione del tavolo di lavoro,
sappiamo che, dalla risposta di Testolin di questa mattina, si è
incontrato una prima volta il 15 febbraio e poi una seconda volta,
quindi chiediamo quali sono gli intendimenti rispetto alla
stabilizzazione degli operatori di sostegno perché sappiamo
benissimo che necessiterebbero non solo di un aumento di ore, ma
anche di un aumento del periodo in cui possano svolgere la loro
attività, tutta la parte della formazione e altre cose che nel
tempo ci siamo detti.
Quest'interpellanza cerca un po' di fare il punto rispetto alla
questione a tutto tondo dell'insegnamento e dell'educazione di
tutti quei ragazzini comunque con delle difficoltà.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Nel mese di gennaio 2023
l'Università della Valle d'Aosta, acquisiti dalla Sovrintendenza
agli studi i dati relativi al fabbisogno di personale docente di
sostegno delle istituzioni scolastiche regionali, ha stabilito di
non proporre l'attivazione dei percorsi di specializzazione per il
sostegno per l'anno accademico 2022/2023, VIII ciclo, tenendo in
considerazione in particolare i dati relativi alle domande di
ammissione e agli iscritti ai precedenti cicli dei percorsi,
l'assenza di un professore di ruolo nel settore scientifico
disciplinare MPED03, pedagogia speciale, a cui affidare il ruolo di
direttore dei percorsi. Come lei sa, il professore abilitato era
l'attuale Sindaco di Aosta, che attualmente è in aspettativa.
Nel mese di giugno 2023 è prevista la conclusione dei percorsi
attivati per l'anno accademico 2021/2022 nell'ambito dei quali
dovrebbero conseguire il titolo di specializzazione per il sostegno
27 studenti iscritti presso l'Università della Valle d'Aosta, oltre
a 4 studenti residenti in Valle d'Aosta iscritti presso
l'Università di Torino in qualità di destinatari di posti riservati
ai sensi della convenzione sottoscritta lo scorso anno tra
Università della Valle d'Aosta e Università di Torino.
Con riferimento ai dati relativi ai precedenti cicli dei
percorsi, che sono riassunti in una tabella che, se vuole, le
lascio, le criticità emerse nel corso degli anni riguardano una
pluralità di aspetti, tra i quali il tasso di superamento delle
prove di accesso, il numero complessivo delle domande di ammissione
presentate dai candidati valdostani, spesso inferiore al numero dei
posti disponibili per i diversi gradi di istruzione, nonché lo
scostamento numerico tra studenti ammessi all'immatricolazione, a
seguito della selezione in ingresso, studenti iscritti e
frequentanti i percorsi, studenti specializzati a esito degli esami
finali.
In relazione all'ammissione ai percorsi, la prova di accesso
articolata in test preliminare, una o più prove scritte e prova
orale e i criteri per la valutazione dei titoli e la formulazione
delle graduatorie, sono stabiliti dal Ministero e sono pertanto
uniformi a livello nazionale.
L'Università della Valle d'Aosta, in forza dell'intesa
sottoscritta nel luglio 2016 tra Regione autonoma Valle d'Aosta e
Ministero, è autorizzata ad adattare i contenuti della prova di
accesso alle specificità linguistiche locali formulando alcuni
quesiti in lingua francese, per il resto gli schemi comunque sono
quelli ministeriali.
Per ciò che concerne la direzione dei percorsi, ai sensi della
vigente normativa, il ruolo può essere affidato unicamente a un
professore universitario di prima o seconda fascia nel settore
scientifico disciplinare, come le dicevo prima, con competenze
specifiche sui temi dell'integrazione scolastica degli alunni con
disabilità.
In assenza di professione in servizio nel suddetto settore
scientifico disciplinare, le ho spiegato che l'unico oggi è in
aspettativa, per gli anni accademici 2016-2017, 2019-2020 e
2021-2022, quindi ciclicamente ha saltato un anno, l'Università
della Valle d'Aosta ha affidato il ruolo di direttore a un
professore di ruolo di un altro Ateneo, la professoressa mi sembra
Bianchin, sulla base di appositi accordi, non sempre di agevole
conclusione, tenuto conto della specificità dei percorsi e
dell'impegno richiesto per l'organizzazione e la gestione degli
stessi.
In proposito è opportuno evidenziare che per l'Università della
Valle d'Aosta assumono estrema rilevanza, oltre valutazioni in
ordine alla sostenibilità economica delle iniziative didattiche,
anche le valutazioni che attendono e soprattutto quelle alla
sostenibilità organizzativa, considerato il numero limitato di
personale in ruolo, in proporzione agli ambiti di attività
presidiati.
Si sottolinea infine che, pur non avendo attivato i percorsi di
specializzazione in occasione di tutti i cicli avviati dal
Ministero, l'Università della Valle d'Aosta comunque ha garantito
l'attivazione degli stessi a cicli alterni, quindi primo, terzo,
quinto e settimo ciclo, su un totale di otto cicli finora
previsti.
Come si è intervenuti per risolvere la problematica? Nell'ottica
di garantire comunque un servizio al territorio, l'Università della
Valle d'Aosta ha richiesto la disponibilità dell'Università di
Torino, nell'ambito della consolidata collaborazione instaurata tra
i due Atenei, a riservare a candidati residenti in Valle d'Aosta,
nel proprio bando di ammissione per l'anno accademico 2022-2023, un
numero di posti pari complessivamente a 37 unità, con possibilità
di svolgere le attività di tirocinio nelle scuole valdostane.
"Se è stato attivato il gruppo di lavoro tecnico e politico
concernente la gestione personale della Società Servizi S.p.a. e
quali sono gli intendimenti rispetto alla stabilizzazione degli
operatori di sostegno": qua parliamo di operatori di sostegno e non
di insegnanti, questo è bene che chi ci ascolta lo sappia. Confermo
che il tavolo tecnico è stato attivato e si sono svolte due
riunioni introduttive.
"In data odierna - era il 5 aprile 2023 - si è tenuto un
incontro tecnico alla presenza della Sovrintendente agli studi
proprio per affrontare la tematica legata agli operatori di
sostegno". In questa riunione, in questo incontro tecnico sono
stati analizzati alcuni punti inerenti alla durata e alla tipologia
di contratto, tempo pieno a 36 ore, part-time di norma 18 ore, ma
vi sono anche dei contratti, per dire la complessità
dell'argomento, a 20-25-30 ore, quindi il panorama è abbastanza
frammentato e poi è stato affrontato anche il punto inerente alle
attività di programmazione, di formazione e di valutazione compresi
gli esami di Stato. Si è sottolineata, nel corso di queste
occasioni, l'importanza della figura professionale dell'operatore
di sostegno, che contribuisce, insieme all'insegnante di sostegno e
al Consiglio di classe
team
docenti, a garantire
l'inclusione degli alunni con disabilità, tenendo conto delle
esigenze di ogni singolo alunno esplicitate all'interno del
progetto educativo.
Si è inoltre valutata la possibilità, anche con i sindacati, e
stiamo facendo anche delle valutazioni interne, di estendere il
contratto dal 1° settembre al 30 giugno, perché adesso, come sa, il
contratto arriva al termine dell'anno scolastico e all'inizio
dell'anno scolastico viene attivato, per favorire una migliore
accoglienza e presa in carico dell'alunno con disabilità, prima
dell'avvio delle lezioni e sino al termine delle attività educative
per garantire un'attività di formazione più rilevante.
Si è quindi concordato con le organizzazioni sindacali di
categoria di organizzare un ulteriore incontro, che avverrà a
breve, dobbiamo solo concordare la data, alla presenza anche degli
amministratori di riferimento, per condividere le riflessioni
proprio emerse nella riunione del 5 aprile nel tavolo tecnico.
Presidente -
Per la replica, ha chiesto la parola la
consigliera Erika Guichardaz.
Guichardaz E. (PCP) -
Purtroppo mi sembra che non si
facciano grandi passi avanti, nel senso che credo che questa sia
un'esigenza sentita in maniera forte da parte delle scuole
valdostane e soprattutto delle famiglie che necessitano proprio di
avere delle figure stabili, mentre proprio sulla stabilizzazione
lei non ha dato una risposta, perché, rispetto alla
stabilizzazione, va bene aumentare il contratto dal 1° settembre al
30 giugno ma, lo avevo già detto in una precedente interpellanza,
ci sono operatori di sostegno che, vista la precarietà, si stanno
orientando su altri lavori, giustamente, con delle grandi
professionalità che stiamo perdendo. È bene quindi che loro possano
iniziare il 1° di settembre, quindi attivare tutto il pezzo di
programmazione, ma bisognerebbe veramente ripensare e stabilizzare
queste figure. Posso dirle che ho visto, anche con estremo
dispiacere, che addirittura la Società dei Servizi adesso affida un
bando di gara esterno proprio per l'appalto dell'affidamento del
servizio anche negli operatori di sostegno.
La Società dei Servizi, che è l'ente che dovrebbe in sostanza
occuparsi e gestire la parte degli operatori di sostegno, adesso lo
affida all'esterno dicendo che sia una società esterna, con mi
sembra 1.200.000 euro previsti a bando, per queste e altre figure
che sono fondamentali per lo sviluppo educativo di cui lei parlava
e dell'inclusione che sono necessarie.
Rispetto alle esigenze dell'Università, pur capendo quello che
lei ha detto, credo che ci si debba, almeno per il prossimo anno,
attivare già da ora per il prossimo anno perché quel percorso di
abilitazione è un percorso comunque piuttosto pesante, ed
effettivamente pensare di farlo fuori dalla Valle d'Aosta credo sia
poco pensabile, a meno che non siano studenti appena usciti, ma per
molte altre persone che potrebbero essere interessate, soprattutto
per la delicatezza del lavoro che si va a svolgere, che sicuramente
è poco attrattivo... ci deve essere una sensibilità particolare in
questo senso, pensare di riattivarlo in Valle d'Aosta, secondo me,
sarebbe importante proprio per le esigenze che ha la scuola
valdostana.
Torneremo sicuramente su questo, lo dicevo già all'assessore
Caveri: cercate di rivedere anche il pezzo delle 36 ore. La scuola
non è organizzata a 36 ore, è organizzata a 27, quella primaria,
quella secondaria addirittura... quindi gli operatori adesso si
trovano sovente ad avere a che fare con due-tre casi, a spostarsi
da una scuola all'altra senza che gli venga contato il
trasferimento, non potendo partecipare alla formazione per le cose
che lei ha detto, quindi quel contratto a 36 ore è veramente anche
difficile per le segreterie stesse da confezionare.
Quelle 36 ore quindi andrebbero forse riviste e rispalmate su un
arco temporale maggiore pensando veramente a una stabilizzazione
per far sì che quelle figure importanti non vadano al di fuori
della scuola e soprattutto durante l'estate possono anche essere
pensate - lo avevamo già detto in altre occasioni - magari delle
attività da fare con quegli alunni in difficoltà proprio perché si
instaura un rapporto, quasi uno a uno spesso, perché i casi di
disabilità - poi lo vedrà con il tempo, nel senso che si è appena
insediato - sono aumentati in maniera evidente nella scuola
valdostana e sono sempre disabilità più gravi, dove il rapporto è
uno a uno. Sotto questo punto di vista, quindi si instaura anche un
rapporto con le famiglie e gli alunni molto importante che va
coltivato.
