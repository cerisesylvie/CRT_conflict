Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1255 del 23 maggio 1990 - Resoconto
OGGETTO N. 1255/IX - Quadro delle attività e delle
disponibilità finanziarie della Finaosta S.p.A.
(Interpellanza).
Presidente - Do lettura dell’interpellanza
presentata dai Consiglieri Mafrica e Bajocco:
INTERPELLANZA
Al fine di avere un quadro delle attività e delle disponibilità
finanziarie della FINAOSTA S.p.A.;
i sottoscritti Consiglieri regionali del Gruppo Comunista
interpellano
l’Assessore alle Finanze per conoscere:
1) la dotazione relativa a ciascun fondo, il numero di
interventi realizzato per ciascuno di essi,
l’ammontare delle quote depositate in banche o in
titoli alla data del 30 aprile 1990;
2) l’ammontare delle perdite subite nelle società
partecipate e quello delle insolvenze o sofferenze in atto;
3) cosa è stato fatto e cosa si intende fare per dare attuazione
agli indirizzi di potenziamento della FINAOSTA votati negli anni
passati dal Consiglio regionale.
Presidente
- Ha chiesto di illustrare
l’interpellanza il Consigliere Mafrica, ne ha
facoltà.
Mafrica (PCI)
- Quando nel 1982 il Consiglio regionale
aveva votato la legge istitutiva della Finaosta, questo strumento
finanziario era stato presentato come uno strumento molto
importante che avrebbe avuto un ruolo determinante nella politica
economica regionale.
Con l’andar del tempo in realtà si è verificato
che questo strumento è diventato una sorta di istituto di gestione
di fondi, una sorta di cassa di erogazione di fondi, e gli
interventi nel campo economico sono stati fatti soprattutto in
gestione speciale, mentre non sono stati molti gli interventi
effettuati in gestione ordinaria, vale a dire con capitali e
decisioni proprie della Finaosta.
Per di più, con il tempo si è verificata una situazione di
dotazioni depositate nelle banche in titoli, che non servivano a
molto ai fini del miglioramento della situazione economica e che
invece in parte mascheravano la disponibilità finanziaria della
Regione stessa.
A tutto questo si deve aggiungere in un certo periodo una serie
di errori nella valutazione delle imprese da insediare in Valle
d’Aosta, errori che avevano portato il Consiglio a
formulare indirizzi per il potenziamento della capacità tecnica di
analisi delle situazioni finanziarie, di analisi del mercato, da
parte della Finaosta.
Questo è un po’ un quadro generale. Vorremmo
conoscere qual è la situazione oggi: vorremmo sapere quanti
interventi sono stati realizzati per ciascuno dei fondi di
rotazione attribuiti alla Finaosta, vorremmo sapere quanti di
questi fondi sono invece depositati in banca o in titoli alla data
del 30 aprile, per avere un’idea di quali sono i
settori di intervento in cui si è operato di più, per capire se
c’è stato qualche miglioramento
nell’attività della Finaosta. Vorremmo avere qualche
notizia sulle insolvenze e sulle sofferenze, vale a dire sulle
operazioni finanziarie che hanno portato a perdite, oppure che
attualmente sono in stato di difficoltà.
Vorremmo anche avere notizie sui progressi fatti dalla Finaosta
in base agli indirizzi di potenziamento che aveva votato qualche
anno fa il Consiglio regionale, per avere un quadro completo.
C’è poi una domanda che non è esplicitamente
contenuta nella interpellanza ma che sta un po’
nello spirito, ed è questa: siccome l’attività
principale è fondamentalmente quella di erogare i mutui per la
casa, vorremmo capire come l’attività della Finaosta
si collega con quella che dovrebbe iniziare la banca
valdostana.
Presidente
- Ha chiesto di parlare
l’Assessore alle Finanze Voyat, ne ha facoltà.
Voyat (UV)
- Per quanto riguarda il punto primo,
dotazione relativa a ciascun fondo, numero di interventi ed
ammontare delle quote depositate in banca, per la gestione
ordinaria la dotazione della Finaosta è di 40 miliardi, di cui 17,7
in giacenza, a fronte di 18 miliardi di impegni. Evidentemente
quella parte che attualmente non è giacente verrà resa disponibile
con il rientro del mese di luglio. In gestione speciale abbiamo L.
139.473.000.000 circa, di cui 50 miliardi in giacenza e 81 miliardi
di impegni a fronte del triennio 1991-92. Poi abbiamo un fondo per
le aree attrezzate, che era stato istituito alcuni anni fa, di 82
miliardi circa, disponibile, la cui fruizione verrà al più presto
con l’acquisizione di quelle proprietà della ex
Cogne che si rendono disponibili e che la Regione vuole
acquistare.
Sulla legge 101 abbiamo 61 miliardi di dotazione, di cui 27 in
giacenza, e per il momento 6 miliardi di impegno già in Finaosta,
comunque questo alla data del 30 aprile; evidentemente questi fondi
verranno tutti utilizzati entro la fine
del-l’anno.
La stessa cosa per la legge 33: la dotazione complessiva è di L.
149.629.000.000, di cui L. 59.900.000.000in giacenza a fronte, fino
al 30 aprile, di 25 miliardi di impegno.
Per la legge 76 abbiamo L. 150.611.000.000 di dotazione, 3
miliardi in giacenza che saranno utilizzati entro la fine del mese
a fronte di 19 miliardi di impegni già trasmessi alla Finaosta.
Stiamo versando attualmente i 18 miliardi rimanenti di quella
variazione di bilancio che avevamo fatto lo scorso anno al mese di
novembre per un totale di 30 miliardi. In più ci sarà una legge di
prelievo dai fondi globali di circa 20 miliardi e, come avremo
occasione di dire al momento della legge di rifinanziamento per la
legge 76, anche un ulteriore finanziamento, così come era già stato
discusso al momento della presentazione del bilancio.
Per la legge 46 abbiamo una dotazione di 62 miliardi circa, di
cui 6 in giacenza e 2 di impegni già trasmessi alla Finaosta.
Il totale delle giacenze è di L. 249.764.000.000, di cui L.
164.691.000 in titoli; quella parte che è stata investita in titoli
è la parte che evidentemente la Finaosta sa già non essere
utilizzabile immediatamente. Infatti, quando i vari assessorati
fanno le delibere di impegno, devono trasmettere tutta la somma
alla Finaosta, ma sappiamo che in certi campi una parte, circa il
40%, viene data al momento dell’inizio lavori,
l’altra parte per stati di avanzamento e una quota
di circa il 10-20% ad ultimazione lavori.
Per quanto riguarda il numero degli interventi, senza leggere
anno per anno e fondo per fondo, leggendo cioè globalmente,
rispetto alla gestione speciale in questi nove anni ci sono stati
257 interventi, per la legge 101 n. 1578 interventi, per la legge
33 n. 791 interventi, per la legge 76 n. 3085 interventi, per la
legge 46 n. 191 interventi. In totale gli interventi fatti in
questi nove anni dalla Finaosta, o direttamente o per intervento su
fondi della Regione, sono in numero di 5902.
Sempre per quanto riguarda il punto n. 2, perdite subite da
società partecipate, abbiamo come sofferenze (quindi pagamenti
ritardati o quelli che sappiamo già che possono essere dei
fallimenti) per quanto riguarda la gestione speciale L.
4.943.000.000 di insolvenze, pari al 5,6% del fondo di dotazione di
L. 87.296.000.000; per la legge 101 788 milioni di insolvenze, pari
al 2,29% su un totale di dotazione di 34 miliardi; per la legge
33,256 milioni, pari allo 0,29% su 87 miliardi di dotazione alla
Finaosta; per la legge 76 L. 4.288.000, lo 0,003% su 147 miliardi
di dotazione di fondi.
Sulla legge 46 non ci sono sofferenze, pertanto a questo momento
le sofferenze sono di L. 5.992.000.000. Evidentemente una parte di
queste rientrerà, una parte purtroppo si sa già che non
rientrerà.
Per quanto riguarda le perdite definitive, sono state finora per
le società a partecipazione con capitale, quindi una parte per
sottoscrizione di capitale e una parte per finanziamenti con mutui,
di L. 8.627.000.000. Per quanto riguarda le società in cui non
c’è la partecipazione della Regione come
sottoscrizione di capitale, ma solo finanziamenti, le perdite sono
state di L. 2.397.000.000.
La somma totale di L. 11.025.000.000 è già stata detratta da
quando si è fatto il calcolo della dotazione dei fondi della
Finaosta.
Sul terzo punto concernente gli impegni presi dalla Giunta e dal
Consiglio regionale negli anni passati, precisamente con la
deliberazione del 17.9.86 della Giunta e del 13.11.86 del Consiglio
regionale, in cui si dava un indirizzo di sviluppo alla Finaosta,
le proposte votate dal Consiglio e già attuate dalla Finaosta sono
le seguenti. Per quanto riguarda la struttura organizzativa è stata
istituita la direzione generale, con la nomina del direttore
generale, in data 10 ottobre 1986; sono stati istituiti
l’ufficio studi con delibera del 10.4.89 e il
servizio ispettivo in data 9.4.87; è stato approvato
l’organigramma in data 30.3.89.
Il secondo punto prevedeva le strategie operative; a questo
proposito è stato aumentato il capitale sociale in data 9.10.87 da
20 a 40 miliardi. Per il terzo punto, operatività della società, è
stata attuata la definizione delle procedure di lavoro con il
recepimento degli studi da parte della società Praxi di Torino,
commissionati dalla Finaosta. Si è proceduto al riesame dei patti
parasociali e l’approvazione del nuovo testo dei
medesimi è avvenuta in data 3 giugno 1987.
Le proposte non ancora attuate ma che stanno per essere
sottoposte da parte della Finaosta alla Giunta ed al Consiglio
riguardano la costituzione di un comitato tecnico consultivo, che
però per il momento è stato sostituito da un organismo in cui
c’è un rappresentante
dell’Assessorato all’industria,
commercio, artigianato e trasporti e rappresentanti della Finaosta.
Il secondo punto che sta per essere portato avanti, ed è in parte
già attuato, è la revisione dei bilanci delle società, la famosa
certificazione dei bilanci. Evidentemente viene richiesta solo alle
società più grandi, mentre alle piccole società non viene chiesta,
in quanto una certificazione di bilancio costa circa 80 milioni. La
Finaosta, per quanto riguarda la società per azioni Finaosta, in
questi ultimi anni l’ha già fatta.
Verrà al più presto al nostro esame la stipula di un protocollo
di accordo fra Regione e Finaosta per la nomina degli
amministratori e dei sindaci nelle diverse società; per quelle
finanziate con fondi speciali, quindi fondi messi a disposizione
dalla Regione, i rappresentanti verranno nominati su indicazione
dell’Amministrazione regionale; per quanto riguarda
invece il consiglio di amministrazione e il collegio dei sindaci
nelle società a partecipazione con capitale ordinario, quindi con
dotazione prettamente della Finaosta, finora sono sempre stati
nominati quali rappresentanti nelle varie società i signori facenti
parte del consiglio di amministrazione e del collegio dei sindaci
della Finaosta, fino al massimo di tre cariche per ogni membro del
consiglio di amministrazione.
Una proposta che ci verrà fatta dalla Finaosta e che ci è stata
anticipata in questi giorni con lettera del Presidente della
stessa, è l’istituzione di una società di
leasing
e
factoring
.
Naturalmente verrà sottoposta al Consiglio regionale
l’attuazione o meno di tutti questi interventi.
Presidente
- Ha chiesto di parlare per la replica il
Consigliere Mafrica, ne ha facoltà.
Mafrica (PCI)
- I dati, che spero
l’Assessore mi farà avere in copia, sono molto
interessanti e direi che non ne viene fuori un bel quadro rispetto
alla capacità operativa della finanziaria regionale.
E’ una finanziaria che ha circa 700 miliardi di
fondi di dotazione, ne ha utilizzati circa 200, ne ha depositati
250 in banca o in titoli e ne ha impegnati 220 ma non li ha ancora
erogati. Di questi 220 ce ne sono 80 che sono impegnati ormai da
4-5 anni.
Quindi su 700 miliardi ne sono effettivamente messi in movimento
circa un terzo. A questo si deve aggiungere una situazione di
perdite di 11 miliardi ed una situazione di sofferenze di 6
miliardi. Credo che queste cifre debbano essere meditate; mi
riservo quindi di intervenire successivamente con una mozione, che
permetta all’intero Consiglio di fare
un’analisi più approfondita, perchè credo si possa
affermare, da questo primo sommario ascolto dei risultati, che
probabilmente occorre darsi da fare, poichè la situazione della
finanziaria è molto al di sotto di quelle che potrebbero essere le
sue possibilità di intervento.
Non credo sia utile alla Regione una finanziaria che si limita a
prendere i soldi dal bilancio regionale per tenerli depositati
nelle banche dei soci della finanziaria stessa.
***
