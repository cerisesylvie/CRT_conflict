Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Aeroporti



Oggetto del Consiglio n. 1453 del 7 ottobre 2015 - Resoconto
OGGETTO N. 1453/XIV - Interrogazione: "Costi per la gestione
della società partecipata AVDA".
Presidente
- Punto 4 all'ordine del giorno. La parola
all'Assessore Marguerettaz.
Marguerettaz (UV)
- Il collega Ferrero pone delle domande
puntuali. "A quanto ammontano i compensi annui lordi corrisposti ai
due componenti del consiglio di amministrazione?" Il compenso è di
10 mila euro all'anno e, rispetto a questa indicazione che è stata
votata dall'assemblea del 23 aprile 2013, - ovviamente, essendo le
delibere in corso d'anno si deve fare il conteggio - il dottor
Leonardi per il 2013 ha quasi circa 3000 euro di credito; per il
2014 il credito è completo e ammonta a 10000 euro; per il 2015,
facendo anche qua il calcolo in dodicesimi, ammonta a 7500 euro,
esattamente come il consigliere Mazzocchi. Quindi, in sostanza, i
compensi di 3000, 10000 e 7500 euro, che sono nominali, non sono
mai stati pagati e quindi nemmeno riscossi.
Sulla seconda domanda, "se vi sono state richieste da parte
dell'Amministrazione regionale di riduzione di tali compensi",
l'Amministrazione regionale non ha richiesto la riduzione di
compensi.
Sul punto 3, "se corrisponde al vero la circostanza che
l'amministratore delegato" - più che l'amministratore delegato,
direi il presidente - "Sig. Mario Costantino non abbia mai ritirato
dal momento della sua nomina alcun compenso spettante", non li ha
ritirati, ma penso che faccia il pari con i consiglieri di
amministrazione che, anch'essi, nominalmente hanno questo compenso
ma non lo hanno mai percepito.
Presidente
- Grazie. La parola al collega Ferrero.
Ferrero (M5S)
- Grazie Presidente.
I chiarimenti sono serviti per riuscire a capire, anche se la
situazione è diversa, perché il presidente Costantino ha detto che
lui non avrebbe mai percepito i compensi, quindi si è rifiutato di
percepirli, mentre invece a favore dei due rappresentanti della
Regione c'è un credito e non ho sentito da parte loro, neanche
l'ultima volta, la volontà di rinunciare a questi compensi.
Parliamo di questi compensi perché, durante l'audizione dei due
rappresentanti della Regione nel consiglio di amministrazione,
abbiamo avuto tutti una sensazione abbastanza strana. Cosa hanno
detto i due? Hanno detto: noi ci troviamo lì, in questo consiglio
di amministrazione, la Regione ha il 49 percento, qualsiasi cosa
diciamo poi viene fatto sostanzialmente il contrario, perché non
contiamo abbastanza e quindi il nostro voto non viene tenuto in
conto, facciamo il nostro, tra virgolette, porco lavoro, ma
sappiamo già che non servirà a niente. È abbastanza triste, perché
in questa partecipata regionale, come in altre e potrei citare ad
esempio le autostrade, la Regione ha delle partecipazioni, ma
sostanzialmente sua la voce conta zero.
Bisogna allora riuscire a capire. Intanto, i cervelli fini che
hanno deciso queste partecipazioni nelle società che obiettivi
avevano? Quello di stare lì e farsi prendere in giro? Lo ribadisco
ancora una volta, perché le cause legali dell'AVDA contro la
Regione e della Regione contro l'AVDA vanno avanti. La Regione paga
gli avvocati per fare la guerra ad AVDA e AVDA paga gli avvocati
per fare la guerra alla Regione. Peccato che la Regione ha il 49
percento di AVDA, così paghiamo da una parte il 100 percento e il
50 percento dall'altra parte. In più paghiamo questi signori:
l'avvocato, se non sbaglio, Rizzo e il dottor Leonardi,
sinceramente li ho visti lì spaesati; vanno ai consigli di
amministrazione come se andassero a un funerale, tanto si beccano
delle bastonate in testa. Uno dei due, se non sbaglio, ha detto che
addirittura è stato costretto a fare lui una causa per alcune
questioni (o tutti e due hanno fatto una causa), perché poveretti
sono lì e non contano niente, contano zero.
Bisogna chiedersi se ha senso in prospettiva la partecipazione
della Regione in questa società, che tra l'altro si regge solo sui
costi di gestione di un aeroporto che non funziona. Nel momento in
cui si decidesse finalmente quale sarà la sorte dell'aeroporto e
questa fosse di riqualificarlo semplicemente per voli turistici
come una volta, noi avremmo tenuto in piedi un baraccone che ci
costa 3, 4, 5, 6 o 7 milioni all'anno - non lo so - perché poi ci
sono le spese legali e di altro tipo. A che pro lo facciamo? Anche
in questo caso, io dicevo tranquillamente di ritirare i due
rappresentanti, oppure di fare una cosa: visto che abbiamo ancora
un 120, 125 o 130 dirigenti regionali, invece di prendere dei
professionisti per questi consigli di amministrazione, mandiamoci
due dirigenti regionali. Tanto i consigli di amministrazione, come
abbiamo visto, non servono a niente, i rappresentanti della Regione
non valgono nulla a livello di voto. Mandiamoci due dirigenti
regionali! Abbiamo il coraggio di fare questa scelta! È un periodo
di vacche magre e iniziamo a risparmiare 20 mila euro. È vero che
le facciamo risparmiare a una società che ha la maggioranza in un
privato, ma per la metà AVDA è anche nostra. Iniziamo a fare un
piccolo risparmio. Secondo noi, in questo periodo i massimi sistemi
contano fino a un certo punto, ma se andiamo a vedere le piccole
spese, magari qualche milione di euro lo facciamo uscire. Un
milione, visto che ce ne mancano 70 o 75, potrebbe anche far
comodo.
