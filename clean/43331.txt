Classificazione
COMMERCIO
FINANZA REGIONALE E LOCALE



Oggetto del Consiglio n. 732 del 23 giugno 2021 - Resoconto
OGGETTO N. 732/XVI - Reiezione di mozione: "Impegno ad
individuare, in collaborazione con gli enti locali, le risorse
necessarie per la riduzione del 50 per cento o per l'azzeramento
della TARI per le imprese commerciali la cui attività è stata
limitata o impedita a causa dell'emergenza epidemiologica da COVID
19".
Bertin (Presidente) -
Punto n. 42. Per l'illustrazione,
la consigliera Foudraz ne ha facoltà.
Foudraz (LEGA VDA) -
Preso atto che lo stato di
emergenza, in conseguenza del rischio sanitario connesso
all'epidemia da Covid-19, è stato prorogato fino al 31 luglio
2021;
rilevato che le attività degli esercizi commerciali dei pubblici
esercizi e numerosi esercizi di vicinato, a seguito dell'emanazione
di provvedimenti sia nazionali che regionali, hanno subito lunghi
periodi di chiusura e di non esercizio delle attività;
constatato che ai fini della ripartenza economica per tutti quei
settori che hanno subito limitazioni e/o preclusioni allo
svolgimento dell'attività lavorativa si rende opportuno procedere
alla riduzione del 50% della tassa smaltimento rifiuti solidi
urbani, la TARI, per tutte le attività commerciali per tutti i mesi
in cui l'attività ha potuto svolgersi con limitazioni, disposizioni
applicate a seguito delle cosiddette "zone arancioni o zone rosse"
e procedere all'azzeramento della stessa per tutte le attività
commerciali per tutti i mesi in cui l'attività è stata
obbligatoriamente chiusa, a seguito delle disposizioni statali e
regionali;
ritenuto necessario, al fine di consentire ai comuni valdostani
l'applicazione delle riduzioni e delle esclusioni dal pagamento
della TARI nelle modalità citate nel precedente punto delle
premesse, un trasferimento di somme vincolate agli enti locali
della Regione autonoma Valle d'Aosta.
Con questa mozione s'impegna il Governo regionale nell'ambito
del prossimo intervento di variazione di bilancio a valutare, in
collaborazione con gli enti locali della Regione autonoma Valle
d'Aosta, quante siano le risorse necessarie ai fini dell'attuazione
della riduzione del 50% della tassa smaltimento rifiuti solidi
urbani per tutte le attività commerciali per tutti i mesi in cui
l'attività ha potuto svolgersi con limitazioni e dell'azzeramento
della stessa per tutte le attività commerciali per tutti i mesi in
cui l'attività è stata obbligatoriamente chiusa a seguito di
disposizioni statali e regionali e a definire un'apposita proposta
di destinazione delle necessarie risorse agli enti locali della
Regione autonoma Valle d'Aosta, vincolate alle finalità suesposte a
copertura dei mancati introiti della tassa smaltimento rifiuti
solidi urbani per l'annualità 2021.
Presidente -
Altri intendono intervenire? Chiudiamo la
discussione generale. Per il Governo interviene il Presidente della
Regione, ne ha facoltà.
Lavevaz (UV) -
Anche questo è un argomento di cui si è
discusso in questi mesi, in quest'ultimo anno in particolare
relativamente in particolare alla emergenza economica derivata
dall'emergenza sanitaria.
Diciamo che in tempi normali gli spazi di manovra sui servizi
rifiuti sono molto, molto limitati, quasi inesistenti, per il
semplice fatto che il servizio rifiuti, e, in particolare poi di
conseguenza la Tari, rientrano nell'ambito di quei servizi
cosiddetti a rilevanza economica nei quali in buona sostanza il
costo del servizio deve essere completamente coperto dai
contribuenti, quindi dalle tasse dei contribuenti.
In realtà, già nell'ambito del 2020 sono state introdotte delle
riduzioni, delle possibilità di movimento in tal senso - in
particolare da norme statali - proprio per cercare di venire
incontro alle attività commerciali o alle attività produttive in
generale, colpite più o meno duramente, a seconda delle tipologie,
dalla pandemia.
Grazie alle modifiche fatte in ambito dell'emergenza Covid oggi
è possibile per i Comuni coprire parte dei costi derivanti dalla
riduzione della Tari con risorse proprie, mentre in precedenza
l'unica possibilità era di spostare il costo o dalle attività
produttive agli utenti privati o viceversa e la copertura doveva
essere totale.
Inoltre - e questo credo che sia stato discusso anche in ambito
di un confronto con l'ADAVA, credo nel corso dell'assemblea è stata
fatta proprio una richiesta specifica in tal senso - il decreto
legislativo 73/2020, che è quello che aveva introdotto questa
possibilità di copertura, almeno parziale, della Tari con risorse
proprie del Comune, ha introdotto anche per il 2021 un fondo
nazionale di 600 milioni, quindi un fondo importante, finalizzato
alla concessione di contributi ai Comuni per la riduzione della
Tari, quindi un contributo finalizzato proprio all'aspetto posto in
questa mozione.
La ripartizione sarà fatta con decreto del Ministero
dell'interno, credo che sarà fatto in queste settimane che dovrà
essere preso di concerto con il Ministero dell'Economia; una stima
che è stata fatta dagli uffici prevede circa un probabile importo a
disposizione degli enti valdostani di circa 1.300.000 euro, quindi
saranno importi a disposizione dei nostri Comuni proprio per
attuare questo tipo di riduzione.
Questi fondi, peraltro, non potrebbero essere compensati
nell'ambito di una misura regionale ma devono essere trasferiti
direttamente ai Comuni, quindi un intervento diciamo di natura
legislativa o normativa, comunque regionale, farebbe sì che questi
fondi sostanzialmente non potrebbero essere utilizzati in questo
ambito.
In buona sostanza non riteniamo di poter accettare l'invito
posto da questa mozione, quindi chiediamo che venga ritirata o, in
alternativa, ci asterremo per le motivazioni che spero di aver
spiegato in maniera chiara.
Presidente -
Consigliera Foudraz, ne ha facoltà.
Foudraz (LEGA VDA) -
Di norma difatti tali riduzioni non
erano fattibili, però con l'avvento del Covid è cambiato tutto.
Spiace comunque rilevare che la maggioranza che sta governando
la Valle d'Aosta non voglia andare nell'ottica di dare un vero
segnale di aiuto ai Valdostani, a quel tessuto economico della
Valle d'Aosta che è comunque il motore trainante della nostra
economia.
Come avevo già ribadito in altre iniziative, ci sono attività
che non hanno lavorato per più di un anno o che hanno lavorato a
singhiozzo per via delle restrizioni imposte a livello statale
regionale.
Con questa mozione presentata dal gruppo Lega Vallée d'Aoste si
voleva impegnare il Governo regionale a valutare, e sottolineo a
valutare, nell'ambito del prossimo intervento di variazione di
bilancio quali potessero essere le risorse necessarie ai fini
dell'attuazione di queste riduzioni e azzeramenti.
Noi siamo all'opposizione dal momento in cui ci siamo insediati,
cioè dal 20 ottobre 2020.
Ricordo che il 25% dei Valdostani che si erano recati alle urne
aveva chiaramente espresso il proprio volere il 20 settembre, aveva
deciso in maniera diversa perché voleva un governo regionale capace
di dare risposte immediate ai cittadini, un governo in grado di
risolvere le varie problematiche, non certo un governo che si
trascinasse.
Dal mese di ottobre 2020, come abbiamo già ricordato più volte,
il nostro modo di fare opposizione, in questo tempo caratterizzato
da una forte crisi su più settori, è sempre stato caratterizzato da
un'opposizione costruttiva e propositiva, proprio nel rispetto del
periodo che stiamo vivendo.
Come ricordato già in aula questa mattina dalla collega
Spelgatti che augurava buona fortuna durante il dibattito svolto in
merito alla sostituzione di un componente della Commissione
paritetica di parte regionale, con questa decisione di astensione
da parte vostra, quindi di astenervi alla votazione della presente
mozione non posso che augurarvi anch'io buona fortuna. Saranno
sicuramente contenti i Valdostani di vedersi così degnamente
rappresentati e soprattutto di vedervi così vicini alle loro
esigenze in questi difficili momenti.
Presidente -
Non vedo altre richieste. Mettiamo in
votazione la mozione. La votazione è aperta. La votazione è
chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet e Testolin)
La mozione non è approvata.
