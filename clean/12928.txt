Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3884 del 9 novembre 1992 - Resoconto
OGGETTO N. 3884/IX Progetto di smobilitazione del centro
elaborazione dati dell'Ilva-Cogne di Aosta.
(Interrogazioni e
interpellanza)
Presidente
Do lettura delle interrogazioni e della
interpellanza, presentate dai consiglieri Beneforti e Chiofalo, dai
consiglieri Trione e Lanièce e dai consiglieri Aloisi, Pascale e
Milanesio, iscritte rispettivamente ai punti 11, 15 e 17, che
trattando argomento analogo vengono discusse
congiuntamente:
Interrogazione A conoscenza del comunicato emesso dai
lavoratori del CED/Ilva-Cogne in data 14 ottobre 1992;
Visti gli impegni assunti dalla Giunta regionale con delibera n.
8.255 del 15-91992;
i sottoscritti consiglieri regionali
Interrogano
l'Assessore competente per conoscere:
1) se corrisponde al vero quanto hanno reso noto con il loro
comunicato i lavoratori del CED;
2) i tempi entro i quali intende riferire al Consiglio regionale
sugli impegni e intenti contenuti nella delibera n. 8.255 del
15-9-1992 e che riguardano anche il Centro di calcolo.
F.to: V. Beneforti e A. Chiofalo
Interrogazione Sentita (e condivisa) la viva disapprovazione dei
lavoratori del CED (Centro Elaborazione Dati) dell'ILVA-COGNE in
merito al progetto di smantellamento del "Centro" prospettato loro
nei giorni scorsi;
Ritenuta l'ipotizzata chiusura in netto contrasto con i
contenuti della delibera della Giunta regionale n. 8255 del 15
settembre u.s. recante appunto gli indirizzi per un piano di
riqualificazione economico-produttiva dello stabilimento di
Aosta;
Valutata altresì negativamente la posizione passiva della Giunta
regionale rispetto alle ripetute decisioni di ILVA mirate
esclusivamente al ridimensionamento delle attività e
dell'occupazione;
i sottoscritti consiglieri regionali della Democrazia
Cristiana
Interrogano
la Giunta regionale per conoscere
1) se è a conoscenza dell'evenienza della chiusura del CED, del
passaggio della potenza di calcolo all'Olivetti e della riduzione
del 50 percento del personale;
2) se intende intervenire in difesa del rispetto degli accordi
sottoscritti da ILVA.
F.to: S. Trione e A. Lanièce
Interpellanza Preso atto degli impegni assunti
dall'Amministrazione regionale per una soluzione dei problemi
Cogne, tenendo conto dell'importanza che riveste il settore
industriale nel tessuto economico e sociale della nostra
Regione;
Viste le dichiarazioni del Presidente della Giunta, intese alla
valorizzazione delle risorse umane oggi presenti all'interno della
Cogne, quali la costituzione tra Regione, Ilva ed eventuali
qualificati partner
, di una società di servizi
informatici;
Preoccupati delle dichiarazioni del Capo Gabinetto del
Presidente della Giunta, il quale, in una riunione, ha ipotizzato
la chiusura del Centro Elaborazione Dati della Cogne di Aosta con
l'acquisto di potenza di calcolo dell'Olivetti di Ivrea, e la
conseguente riduzione del 50 percento del personale;
I sottoscritti consiglieri regionali del P.S.I.
Interpellano
Il Presidente della Giunta e l'Assessore competente per
conoscere:
1) quali sono i motivi che impediscono il rispetto della
dichiarazione d'intenti tra l'Ilva-Cogne e Regione Valle d'Aosta,
sulla costituzione di una società mista di informatica;
2) quali accorgimenti si intendono predisporre onde evitare che
vi sia una smobilitazione umana e professionale dallo stabilimento
Cogne, visto l'alto grado di professionalità dei lavoratori del
Centro Elaborazione Dati;
3) se, il Presidente della Giunta non ritiene esservi
interferenze di "carattere privato" nell'intera vicenda.
F.to: D. Aloisi, L. Pascale, B. Milanesio
Presidente
Ha chiesto di illustrare l'interpellanza
iscritta al punto n. 17 il Consigliere Aloisi, ne ha
facoltà.
Aloisi (PSI)
Questo è un argomento di grande
attualità, perché proprio in questo periodo si sta discutendo sul
problema dell'Ilva Cogne, sulla soluzione di questo grave aspetto,
che è quello occupazionale.
Mi sono permesso di fare una interpellanza che riguarda il
settore del centro meccanografico, dove da sei anni i lavoratori
hanno avuto vari incontri con i vecchi amministratori, inizialmente
con l'ex Presidente della Giunta Rollandin e con l'attuale
Presidente della Giunta Lanivi, che allora era Assessore
all'Industria. Successivamente nel 1990 hanno avuto un incontro con
il vecchio Presidente della Giunta Bondaz e l'allora Assessore
Fosson.
In quella occasione si era prospettata la possibilità di creare
una società di informatica, mista, composta da una percentuale alla
Finaosta, da una percentuale all'Ilva Cogne, e una ad una società
privata, l'In.Va..
Nel 1991 l'Assessore Mafrica aveva prospettato l'ipotesi di un
polo informatico, che potesse servire la Regione Valle d'Aosta,
potesse coinvolgere la Banca valdostana, l'USL, i vari comuni,
nonché il centro meccanografico della Regione, polo che avrebbe
avuto un lavoro assicurato perlomeno per cinque anni da parte
dell'Ilva Cogne.
Questo era un modo per poter salvare il centro meccanografico
della Cogne, quindi salvare la professionalità di questi lavoratori
acquisita dopo anni ed anni di lavoro e di esperienza.
In vista di questa tesi, nel febbraio del 1992 era stato assunto
all'Ilva Cogne il dott. Fabiole, amministratore delegato
dell'In.Va., per coordinare questa società mista.
Nei primi mesi di ottobre vi è stato un incontro fra il
Presidente della Giunta, l'Assessore Mafrica, le organizzazioni
sindacali e i rappresentanti dei lavoratori del centro
meccanografico. Dopo quell'incontro (del quale gradirei sapere le
risultanze dal Presidente della Giunta), a seguito di una
telefonata fatta da delegato sindacale, il Capogabinetto del
Presidente della Giunta aveva ipotizzato la possibilità di
affittare la potenza di calcolo dell'Olivetti, quindi di Ivrea, e
di eliminare il calcolatore della Cogne.
Questo avrebbe comportato una riduzione del personale del centro
elaborazione dati di circa il 50 percento: da ventidue unità si
sarebbero ridotte a dieci unità. Voglio ricordare che il dott.
Lévêque, attuale Capogabinetto del Presidente della Giunta, faceva
parte del consiglio di amministrazione dell'In.Va., e già allora si
era dichiarato contrario alla costituzione di questa società mista
Regione-Ilva Cogne-In.Va.. Nel consiglio di amministrazione il
dott. Lévêque rappresentava la parte privata.
Nel 1991 l'allora Presidente Bondaz sembrava avesse trovato la
soluzione per quanto riguarda il centro elaborazione dati, aveva
detto testualmente (cito da un documento ufficiale delle
organizzazioni sindacali) -
"Abbiamo concordato la creazione di
una società nel settore informatico, che sfrutterà le esperienze
acquisite e garantirà un futuro in Valle d'Aosta per i giovani in
un settore di avanguardia"
. Quindi c'era un impegno preciso, da
parte dell'allora Presidente della Giunta, su questo problema.
Adesso chiedo al Presidente della Giunta di poter sapere quali
sono le intenzioni, perché i lavoratori si trovano in una
situazione drammatica, non sanno cosa succederà; alcuni di loro
sono stati chiamati e sono stati invogliati a reperire un altro
posto di lavoro, quindi a spostarsi da quel settore, e questo
denota che c'è da parte della società la volontà di ridurre il
personale di questo settore, che è un settore molto professionale.
Ho davanti a me un comunicato stampa del Presidente della Giunta
datato 28 settembre 1992, dove dichiara espressamente:
"L'Amministrazione regionale ritiene importante una soluzione in
tempi brevi dell'insieme dei problemi della Cogne, tenendo conto
del rilievo che riveste il settore industriale in un sistema
economico valdostano, dove l'equilibrio intersettoriale e
l'apertura economico-commerciale verso aree limitrofe devono
costituire le basi per un solido e duraturo processo di
sviluppo"
. E in relazione a questo centro elaborazione dati
dice:
"Sono poi previsti interventi, volti alla valorizzazione
delle risorse umane oggi presenti all'interno della Cogne, alla
costituzione fra Regione, Ilva ed eventuali qualificati partner, di
una società di servizi informatici, per il rilancio dell'attività
di ricerca del prodotto eccetera"
.
A fronte di queste dichiarazioni di intenti, di queste belle
parole, che denotano la volontà di questa maggioranza di portare
avanti i problemi, non basta l'intenzione di portarle avanti, non
bastano le belle parole o le belle dichiarazioni; a questo punto
ritengo sia importante vedere fatti concreti, cioè toccare con mano
la realtà. Abbiamo visto l'intervento del collega Bondaz all'inizio
sulla questione della SDS: tante parole, poi c'è un po' di
confusione nelle dichiarazioni, perché in alcune dichiarazioni si
dicono certe cose, in altre se ne dicono altre ancora.
Oggi i lavoratori interessati aspettano dal Presidente della
Giunta delle parole chiare, precise, su quello che sarà il futuro
del centro elaborazione dati; c'era stato un impegno preciso di un
incontro entro il 15 ottobre (lo dice il comunicato) per risolvere
quei problemi ed entro 60 giorni di proporre delle cose concrete.
Vorremmo sapere dal Presidente della Giunta quale sarà la fine di
questo centro elaborazione dati dell'Ilva Cogne, se c'è in
prospettiva la volontà di salvare questi posti di lavoro, di
salvare la loro professionalità, con la creazione di questo polo
informatico che sarebbe la soluzione ideale per risolvere questo
problema.
Si dà atto che dalle ore 11,17 presiede il Vicepresidente
Stévenin.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Confermo tutti gli indirizzi che ho già
più volte presentato in questo Consiglio, cioè l'impegno della
Regione per risolvere il problema della Cogne, e ancora pochi
giorni fa ho avuto degli incontri in tal senso, così come confermo
l'impegno della Giunta ad operare per la valorizzazione delle
risorse umane presenti all'interno della Cogne. E questo senza
facili superficialità o demagogie, ma cercando di operare con il
massimo della serietà.
C'è un gruppo tecnico di lavoro, che è composto da
rappresentanti dell'Assessorato dell'Industria, della Cogne,
dell'In.Va., della Finaosta e recentemente della "Sintax", per
arrivare ad un tipo di soluzione che corrisponda appieno non solo
alle esigenze dei lavoratori interessati, ma alla volontà espressa
da questo Consiglio. Ci siamo trovati di fronte ad una soluzione,
che voglio dire nelle sue caratteristiche essenziali, e alla
ipotesi alla quale si sta cercando di lavorare con l'obiettivo che
ho già denunciato, cioè di garantire ai lavoratori interessati una
proposta seria, che tenga conto degli interessi di tutti.
La prima proposta cosa prevedeva? Era una proposta che prevedeva
il concorso di Cogne e di In.Va., In.Va. che non aveva mai espresso
una sua volontà di procedere, o meglio: In.Va. che doveva ancora
decidere la sua posizione rispetto a questa proposta; comunque
questa prima proposta prevedeva: 1) l'assorbimento di tutto il
personale oggi operante presso il centro elaborazione dati della
Cogne in una nuova società, 2) l'acquisto da parte di questa nuova
società di un nuovo elaboratore, in quanto quello attualmente in
funzione presso la Cogne risulterebbe obsoleto, 3) l'acquisto di un
nuovo blocco integrato di procedure software in grado di garantire
la gestione del sistema informativo Cogne, anche tenuto conto
dell'adeguamento che sotto il profilo amministrativo viene imposto
dalla normativa comunitaria in materia di bilancio.
Il personale proveniente dal CED della Cogne nella nuova
società, circa venti unità, sarebbe per circa un quarto utilizzato
per la gestione del sistema e per la parte restante per lo
sviluppo, cioè predisposizione di un nuovo software
applicativo.
Così concepita, la società in questione verrebbe ad avere il suo
punto di pareggio economico, cioè fra costi e ricavi, intorno ai 3
miliardi di giro di affari all'anno. In questa proposta tale
bisogno finanziario avrebbe dovuto essere così coperto: 1) da un
impegno della Cogne, che attualmente spende circa 2,5 miliardi
all'anno, ad una commessa di 1,5 miliardi all'anno per cinque anni;
quindi rispetto all'equilibrio di 3 miliardi, la Cogne per cinque
anni si sarebbe impegnata a garantire commesse per 1,5 miliardi
all'anno; 2) la restante parte di domanda, necessaria a mantenere
senza perdite la struttura, dovrebbe provenire dalla Regione,
direttamente attraverso i contratti con il SED (Servizio
Elaborazione Dati della Regione) oppure attraverso servizi da
fornire all'USL, per un importo annuo di almeno 1,5 miliardi; 3) in
aggiunta questo piano proposto prevedeva possibili ulteriori
interventi pubblici, a titolo di concorso per le spese di
formazione del personale e concorso per le spese di ricerca e
sviluppo.
Considerazioni su questa proposta. Sotto il profilo formale
questa strada rischia di presentare i seguenti problemi: 1) la
Regione, a seguito delle disposizioni in materia di appalti
pubblici di forniture, decreto legislativo 358 del 24 luglio 1992,
non può impegnarsi a trattativa privata per garantire una commessa
pluriennale alla costituenda società, se non dopo aver esperito le
condizioni offerte eventualmente da altre; 2) in materia di
sostegno alle spese di ricerca e sviluppo non esiste attualmente
una normativa regionale che lo disciplina.
Questi due fatti determinerebbero la costituzione di una
società, che parte con il rischio di registrare sin da subito un
forte passivo, nel quale caso i
partner
coinvolti non
sarebbero disponibili a meno che la Regione in qualche modo non
garantisse sulla copertura delle prevedibili perdite.
Ecco perché si sta cercando di approfondire una soluzione che,
tenendo conto di questi problemi, dia uno sbocco positivo alla
situazione, garantendo da un lato i problemi occupazionali, e
dall'altro una via di uscita, una soluzione positiva.
In questo caso, questo gruppo di lavoro di cui ho detto sta
cercando di esperire tra Regione, In.Va., Cogne e Finaosta una
strada diversa, in grado di risolvere i problemi occupazionali,
senza partire con un ostacolo così pesante sotto il profilo
economico.
L'ipotesi, che è in via di approfondimento tecnico, prevederebbe
di non dover effettuare l'investimento di un nuovo calcolatore, ma
di utilizzare la potenza di calcolo di una macchina efficiente già
esistente e fra due anni localizzata in Valle d'Aosta, quella della
"Sintax", perché con la "Sintax" la Regione ha una convenzione e
quindi vorremmo utilizzare questa convenzione per sfruttare le
capacità dell'Olivetti "Sintax" in questa vicenda.
Evitando tale investimento, il punto di pareggio dell'unità
operativa scenderebbe drasticamente dai 3 miliardi ad 1,6-1,8
miliardi; la differenza esistente fra la commessa Cogne (1,5
miliardi per cinque anni) e quanto necessario a coprire i costi,
potrebbe trovare riscontro in servizi da fornire al SED in materia
di assistenza
hardware
e
software
e di mantenimento e
duplicazione costante di tutti gli archivi e di sviluppo di parti
di procedure software.
I lavoratori verrebbero assorbiti (questa è la soluzione che si
sta approfondendo) dalla società a partecipazione regionale In.Va.,
la quale già fornisce del tipo al SED, per cui la richiesta di
prestazioni solo aggiuntive si configurerebbe come legittima ed
opportuna. Si deve ora verificare, perché è un progetto in via di
approfondimento, l'esatto stato delle necessità del SED e la
disponibilità, oltre che del cliente Cogne, del fornitore "Sintax",
nonché delle rispettive condizioni.
Quindi, si ribadisce la volontà della Regione di affrontare e di
risolvere il problema del centro elaborazione dati della Cogne,
nell'interesse dei lavoratori interessati e nel quadro delle
trattative in corso, che vedono la Regione impegnata a discutere su
aspetti occupazionali e finanziari di portata assai rilevante.
Cioè vogliamo anche considerare questo problema nell'attuale
trattativa che stiamo portando avanti con la Cogne, dentro la quale
vogliamo inserire il discorso del centro elaborazione dati, nel
senso che a fronte di impegni finanziari della Regione vogliamo che
l'Ilva assuma degli impegni anche rispetto a questa iniziativa.
Non voglio neppure affrontare delle considerazioni che ritengo
più che altro provocatorie perché sono assolutamente prive di
fondamento, se non quello di cercare di offendere la onorabilità di
persone che in questo momento sono impegnate a risolvere nella
maniera il più possibile positiva questa delicata situazione.
Presidente
Ha chiesto di parlare il Consigliere Trione
per la replica, ne ha facoltà.
Trione (DC)
Non tanto per la replica, in quanto la
mia era una interrogazione, alla quale mi premeva avere alcune
risposte.
Direi che ho avuto parte delle risposte; intanto ringrazio il
Presidente perché mi pare che abbia ribadito l'impegno della Giunta
ad occuparsi del problema e a trovare una soluzione. Però non mi è
ancora chiaro attraverso le due soluzioni che il Presidente stesso
ha prospettato, per le quali ha parlato di assorbimento del
personale, in che misura verrebbe garantito questo assorbimento. Se
ho capito bene, nella prima delle soluzioni questo assorbimento
verrebbe garantito al 50 per cento, perché delle venti unità
attuali del CED...
(... interruzione del Presidente della Giunta ...)
... d'accordo, quella meno percorribile forse, o alla quale la
Giunta è meno interessata.
Appunto, dicevo, in quella prima soluzione la metà del
personale, un quarto in un modo e un quarto in un altro, verrebbe
assorbita, ma rimarrebbe fuori una metà delle venti unità
attualmente occupate.
Nella seconda soluzione, che, è vero, è ancora una ipotesi in
via di approfondimento, come ha giustamente ricordato il
Presidente, però mi pare che in questa soluzione il problema del
personale non sia ancora stato affrontato e quindi tanto meno abbia
potuto trovare definizione.
Dico questo perché mi pareva che alla prima delle due domande
fosse necessario avere una risposta più precisa. Si chiedeva
infatti se corrispondeva al vero che era stata ipotizzata la
chiusura del centro elaborazione dati, il passaggio della potenza
di calcolo all'Olivetti e la riduzione del 50 percento del
personale, il che quadrerebbe con la prima soluzione. Questa era la
preoccupazione che aveva mosso la mia interrogazione.
Ho avuto una risposta alla seconda parte, ma alla prima non mi è
chiaro se è stata data risposta oppure no.
Presidente
Eccezionalmente, per completare la
risposta, posso dare la parola al Presidente della Giunta.
Ha chiesto di parlare il Presidente della Giunta, ne ha
facoltà.
Lanivi (GM)
Mi scuso con il Consigliere Trione, perché
ho letto un documento proprio per evitare che non ci fossero
fraintendimenti.
Allora, prima soluzione, sulla quale la Giunta aveva già
espresso un orientamento in linea di massima positivo: per quanto
riguarda il personale ho parlato di assorbimento di tutto il
personale oggi operante presso il CED della Cogne in una nuova
società.
Seconda soluzione: ho detto che i lavoratori verrebbero
assorbiti dalla società a partecipazione regionale In.Va., quindi
nelle considerazioni che il Consigliere Trione ha fatto non so a
cosa si riferisse.
Ho letto un documento, quindi non ho problemi a ribadire
rispetto alla prima soluzione che presenta quelle difficoltà che ci
hanno spinto a riconsiderare e ad approfondire alcuni aspetti, per
vedere di trovare una soluzione diversa e migliorativa. Nel primo
caso, assorbimento del personale oggi operante presso il CED nella
nuova società; nel secondo caso, i lavoratori secondo ipotesi che
stiamo approfondendo verrebbero approfonditi dalla società a
partecipazione regionale In.Va.
Presidente
Ha chiesto di parlare il Consigliere
Aloisi, ne ha facoltà.
Aloisi (PSI) Il Presidente è stato ampio nella sua
illustrazione, però rimane il fatto che ha parlato tanto ma la
sostanza rimane molto poca.
In pratica il Presidente ha detto che c'era stata all'inizio una
prima ipotesi, quella che avevo citato nelle mie premesse, quella
che portava avanti l'ex Presidente Bondaz, che avrebbe poi creato
questo polo regionale.
Questa prima ipotesi viene parzialmente accantonata e viene
portata avanti una seconda ipotesi (che conferma le perplessità che
ho citato nel mio primo intervento), prospettata dal Capo Gabinetto
del Presidente della Giunta, dott. Lévêque, cioè l'ipotesi di
eliminare il centro meccanografico dell'Ilva Cogne e concentrare la
potenza di calcolo a Ivrea con la "Sintax"...
(... interruzione del Presidente della Giunta ...)
... Presidente, allora me lo spieghi meglio, perché la prima
ipotesi lei ha detto che è stata accantonata, la seconda ipotesi
era quella che avevo citato nelle dichiarazioni del portavoce della
Presidenza della Giunta, nelle quali diceva che era stata
ipotizzata la chiusura del CED di Cogne e l'acquisto della potenza
di calcolo dell'Olivetti di Ivrea con la società "Sintax". Io ho
capito in questo modo. Comunque sta di fatto che, malgrado la sua
ampia illustrazione, nella sostanza non c'è una risposta chiara e
concreta a quelle che sono le preoccupazioni dei lavoratori.
Oltretutto, per quanto riguarda il fatto di citare quella mia
informazione, quella subdola informazione, come lei l'ha definita,
con cui si vuole cercare di infangare eccetera, se ho chiesto se ci
sono degli interventi o delle interferenze di carattere privato è
perché intorno all'In.Va. ruotano dei privati che hanno sicuramente
l'interesse a far sì che rimanga una società a carattere privato e
non un polo centrale regionale, come viene chiesto dai lavoratori e
come sarebbe opportuno fare.
Lanivi (GM)
No.
Aloisi (PSI)
Ho fatto una domanda, non volevo
accusare nessuno. Essendoci dei privati, potrebbe esserci - a mia e
sua insaputa - un'interferenza di carattere privato, per evitare
che venga creato questo polo regionale, che potrebbe essere la
soluzione dei problemi.
Ho capito poco, come lei ha detto; ma da quello che ho capito il
problema rimane irrisolto, questo mi pare di averlo capito chiaro.
State lavorando, state cercando di creare qualcosa di concreto,
però le preoccupazioni sulle dichiarazioni che aveva citato allora
il Capo Gabinetto del Presidente della Giunta risultano
veritiere.
Mi considero insoddisfatto delle risposte, comunque rimango in
attesa dell'evolversi degli eventi. Verificheremo in futuro la
reale volontà da parte del Presidente della Giunta di affrontare e
risolvere questo problema.
Presidente Ha chiesto di parlare il Consigliere Beneforti, ne ha
facoltà.
Beneforti (DC)
Al punto 11 c'era una interrogazione,
presentata dal sottoscritto e dal collega Chiofalo, alla quale è
stata data risposta solo parzialmente.
Al punto 2 della interrogazione si chiedeva "i tempi entro i
quali (la Giunta regionale) intende riferire al Consiglio regionale
sugli impegni ed intenti contenuti nella delibera n. 8255 del 15
settembre 1992 e che riguardano anche il Centro di calcolo".
Eravamo a conoscenza della situazione, ma abbiamo colto l'occasione
del comunicato dei lavoratori del CED, proprio per riprendere in
questa tornata del Consiglio regionale un discorso sul futuro della
nazionale Cogne.
Abbiamo capito che per i lavoratori del CED non ci sono
prospettive certe; ci sono ancora da fare degli studi, dei
ripensamenti, c'è da rivedere, da confrontarsi e così si va avanti
mese dopo mese, come siamo andati avanti per tutto il resto dello
stabilimento della Cogne. Dispiace dirlo, ma ancora una volta
dobbiamo registrare l'inerzia di questa Giunta regionale e il
fallimento della politica industriale portata avanti fino ad
oggi.
Dobbiamo registrare invece la capacità di Gambardella di
trascinare la trattativa nel tempo, mentre si aggrava la situazione
produttiva e occupazionale dello stabilimento di Aosta, e il CED ne
è una dimostrazione, signori della Giunta. Voi state dimostrando
l'incapacità di realizzare quanto avete concordato fra di voi
all'interno della Giunta nella delibera del 15 settembre.
Come è noto, entro il 15 ottobre doveva essere raggiunto un
accordo con il gruppo IRI - Ilva S.p.a., entro sessanta giorni
dalla stipula di questo accordo doveva essere attuato un piano per
il risanamento economico, produttivo e occupazionale dell'azienda.
Oggi degli impegni che avete assunto non c'è una indicazione che ci
possa far guardare con fiducia al futuro.
Nella seduta del 21 ottobre - perché noi cerchiamo di tallonarvi
non per fare della polemica, ma per vedere se si arriva a risolvere
i problemi della Cogne - l'Assessore Mafrica con grande candore
confessava che un incontro con i rappresentanti dell'azienda era
avvenuto il 12 ottobre, quando il termine era il 15, cioè tre
giorni prima si sono incontrati con la società. Un ulteriore
incontro, diceva in quella sede, sarebbe avvenuto il 27 ottobre. Ma
allora a che punto siamo del confronto fra la Regione e l'Ilva
Cogne?
Dobbiamo registrare anche l'includente riunione del comitato di
gestione della siderurgia. Per amor di patria non riferisco quanto
mi è stato confessato da alcuni sindacalisti e delegati della
Cogne, che hanno partecipato a quell'incontro.
Assessore all'Industria, Presidente della Giunta: vi rendete
conto che oltre al fallimento della vostra azione che si sta
registrando con l'Ilva, non avete dato ancora soluzione, neppure
parziale, a nessun problema occupazionale? I cento trenta
lavoratori delle case di spedizione attendono ancora un segno di
certezza, e vengono da noi per sapere a che punto è la Giunta, a
che punto sono le iniziative che dovrebbero essere prese. I
lavoratori dell'edilizia, vedi Freydoz, e di altre aziende sono
nella crisi più profonda.
Allora, Assessore Mafrica, come la mettiamo? Sono io che imposto
i problemi Cogne con superficialità, con demagogia, a scopo
elettorale, come ha affermato nel passato? E' giunto il momento -
mi rivolgo a tutta la Giunta - di fare un confronto serio sulla
situazione Cogne e sulla situazione occupazionale nella nostra
Regione. Da tempo vi chiediamo la convocazione di un Consiglio
straordinario in questa sede, per esaminare la problematica Cogne,
ed anche il discorso della occupazione a livello regionale. Occorre
un confronto nella sede istituzionale.
Certo, ci si può confrontare anche fuori casa; lo avete fatto
giovedì della settimana scorsa nella saletta qui sotto, dove il PDS
ha organizzato un confronto. Ma un conto è affrontare il problema e
far vedere che si vuole affrontare il problema fra pochi intimi, un
contro è affrontare il problema nella sede istituzionale. Voi avete
timore di affrontare in questa sede la problematica della nazionale
Cogne, avete dato delle indicazioni che non riuscite a portare
avanti.
Bisogna venire qua e fare un discorso approfondito per quello
che rappresenta la Cogne agli effetti occupazionali, produttivi,
della economia regionale; non si possono fare discussioni di
cinque-sei minuti come questa, in occasione della presentazione di
interrogazioni. ma dobbiamo affrontare in un Consiglio la
situazione reale.
Mi si rimprovera di essere semplicistico, superficiale, di fare
demagogia, ma state attenti, signori miei, perché le distanze da
questa Giunta le sta prendendo anche il PDS, a meno che non abbia
letto male, e dice quello che dico io. Nell'invito che mi era stato
inviato per partecipare a quella riunione di giovedì scorso, si
legge:
"E' urgente un intervento pubblico, nel quale la Regione
svolga un ruolo importante, al fine di coinvolgere i privati nel
settore. In assenza di una forte iniziativa pubblica e regionale si
rischia di compromettere le residue possibilità eccetera ".
Questo è quanto sto sostenendo da mesi in questa sede e oggi ve lo
dice l'Assessore Mafrica, ve lo dice anche il suo partito, che sta
prendendo le distanze da questa Giunta.
Inoltre, commenta la stampa locale dopo il convegno:
"Il PDS
ha deciso di porre il problema Cogne come un punto fondamentale
della propria politica. Si deve trovare una solida intesa fra
Regione e Cogne, che consenta (...) un intervento finanziario
regionale, capace di pareggiare i conti"
. Si può essere
d'accordo o meno, però qui c'è una presa di posizione che non è
quella della Giunta regionale, e anche questo partito, che ha
membri nella Giunta, prende le distanze.
Questo per dire che quello che abbiamo sostenuto e che oggi
sostiene anche il PDS è la verità, e su quella strada bisognerà
cercare di camminare. Allora non abbiate timore di confrontarvi
fino in fondo e di convocare una seduta straordinaria di questo
Consiglio regionale, per poter avere tutto lo spazio per discutere
di questa vicenda. Se non lo fate voi, in questi giorni vi
chiederemo noi come minoranza di convocare in seduta straordinaria
il Consiglio regionale.
