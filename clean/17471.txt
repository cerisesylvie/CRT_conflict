Classificazione
COMMERCIO
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 858 del 6 ottobre 1999 - Resoconto
OGGETTO N. 858/XI Notizie in merito alla certificazione di
prodotti caseari valdostani. (Interrogazione)
Interrogazione Richiamate le precedenti iniziative consiliari
in materia di produzione di prodotti caseari della nostra regione
ed in particolare l’interpellanza prot. n. 93/99,
discussa il 26.5.1999;
Appreso che la "CERTIDOP Valle d’Aosta" non è
operativa e che l’attività di certificazione
verrebbe svolta da un ente esterno;
Appreso, altresì, che lo "Fromadzo" ha perso la qualifica di
D.O.P.;
I sottoscritti Consiglieri regionali
Interrogano
l’Assessore competente per sapere:
1) perché la "CERTIDOP Valle d’Aosta" non è
ancora operativa;
2) da chi viene certificata la "Fontina";
3) quali sono le cause che hanno fatto perdere la qualifica di
D.O.P. al prodotto "Fromadzo".
F.to: Curtaz - Squarzino Secondina
Président
La parole à l'Assesseur à l'agriculture et aux
ressources naturelles, Perrin.
Perrin (UV)
CERTIDOP non sarà operativa fino alla sua
approvazione definitiva da parte del Ministero delle politiche
agricole. La procedura per il suo riconoscimento ha subito un
rinvio per la necessità di operare alcuni chiarimenti fra gli
organismi componenti CERTIDOP. Il Consorzio produttori fontina
chiese al ministero la sospensione temporanea dell'esame della
pratica per il riconoscimento ufficiale della CERTIDOP quale ente
di certificazione per la D.O.P. fontina nell'attesa di conoscere
gli orientamenti dell'istituto quanto a metodologia operativa e a
proposte di tariffe di certificazione da praticare. La richiesta è
del 30 luglio 1999.
In quel momento invitai il Consorzio produttori fontina a
chiarire al più presto la propria posizione nell'ambito chiaramente
della sua autonomia decisionale considerate le scadenze imposte
dalle normative vigenti e considerate le scelte operate dal
consorzio, membro fondatore insieme alla Coopagrival della
CERTIDOP. A CERTIDOP e consorzio veniva pure ricordato che il
protrarsi di una situazione d'incertezza avrebbe costretto
l'Amministrazione regionale ad adottare opportuni provvedimenti
sostitutivi.
Con lettera del 23 settembre la Presidenza del consorzio ha
comunicato al ministero e per conoscenza all'assessorato e alla
CERTIDOP di avere sciolto la riserva dando via libera all'esame
della pratica relativa all'approvazione dell'ente di
certificazione.
La commissione ministeriale sarà convocata verso la metà di
ottobre, sembra il 15 ottobre, per cui in quella data la CERTIDOP
potrà essere riconosciuta quale ente certificatore ufficiale per la
D.O.P. fontina. Resta confermato l'orientamento deciso in
precedenza che CERTIDOP si avvarrà come strumento tecnico operativo
di un ente esterno in possesso dei requisiti richiesti dalla legge
e si doterà di un'organizzazione strutturale semplice ed economica.
L'ente individuato è il CSQA (certificazione sistemi qualità
agroalimentari) che ha già fornito la propria disponibilità ad
operare ed ha definito il piano di controllo per la certificazione,
piano di controllo che potrà essere operativo immediatamente in
seguito al riconoscimento di CERTIDOP, quindi probabilmente a
partire da metà ottobre. In questa fase di transizione il Consorzio
produttori fontina continua a svolgere i propri compiti d'istituto
circa il rispetto del disciplinare della fontina e la tutela del
prodotto.
Per quanto riguarda il punto 3, il "Fromadzo" non ha perso la
qualifica di D.O.P., il Ministero delle politiche agricole ha
rivolto un invito alla Regione a voler proporre un organismo
incaricato della sua certificazione. Riteniamo che l'ente
certificatore per la fontina, di cui è referente il consorzio, e
per il "Fromadzo" di cui è referente la Regione, in assenza di
apposito consorzio di tutela, debba essere lo stesso organismo per
non creare disparità di orientamenti.
Essendo il riconoscimento della CERTIDOP in dirittura di arrivo,
abbiamo indicato in questi giorni quest'ente quale ente
certificatore del "Fromadzo".
Président
La parole au Conseiller Curtaz.
Curtaz (PVA-cU)
La risposta dell'Assessore è stata dal
punto di vista formale abbastanza corretta anche se non molto
approfondita rispetto ad alcuni punti. Quello di cui sono
completamente insoddisfatto è sul merito della questione perché se
non ho capito male, intanto ci troviamo di fronte ad una situazione
di sostanziale vuoto, e non voglio approfondire la regolarità di
questa prassi che attualmente è vigente, su cui peraltro ci sarebbe
molto da dire.
Rimane a mio giudizio il discorso più ampio rispetto alla
CERTIDOP ed è un discorso che io avevo già rivolto all'Assessore
qualche mese fa: quello dell'inadeguatezza di quest'istituto,
inadeguatezza dal punto di vista operativo ed inadeguatezza dal
punto di vista politico e cercherò di spiegare perché.
Inadeguatezza dal punto di vista amministrativo-tecnico perché lo
stesso Assessore ci dice che per avere le capacità tecniche di
certificazione la CERTIDOP si dovrà rivolgere ad uno strumento
esterno, allora mi chiedo qual è la ragione per cui abbiamo
istituito una CERTIDOP per poi riconoscere che non ha gli strumenti
tecnici, operativi, di capacità e di conoscenza necessari e deve
rivolgersi all'esterno con una sorta di subappalto. Questa è una
contraddizione enorme perché a questo punto tanto valeva by-passare
quest'istituto e rivolgerci direttamente ad un istituto esterno che
poteva certificarci la fontina. Questo è il primo dato.
Il secondo dato che voglio sottolineare maggiormente è quello
politico perché ritengo che, per certificare veramente un prodotto,
è meglio rivolgerci ad un'alta competenza esterna.
Abbiamo già visto in occasione di un'interpellanza che avevamo
discusso a primavera inoltrata che la CERTIDOP è formata dalle
stesse persone che producono e vendono la fontina, quindi quale
prestigio all'esterno dà questa certificazione? Non è un caso tra
l'altro che a livello ministeriale ci siano tutti questi problemi
per farsi riconoscere perché il controllato e il controllore sono
sostanzialmente lo stesso soggetto. Questo è grave perché non dà
nessuna autorevolezza alla certificazione ed invece la fontina in
questo momento, proprio perché c'è questo stato di crisi dovuto
anche alla vicenda del sequestro, eccetera, avrebbe bisogno di un
organismo di certificazione autorevole, esterno.
Credo quindi che sia stata fatta una scelta sbagliata, lo
confermano i tempi perché ormai siamo ad oltre un anno
dall'istituzione della CERTIDOP e oggi scopriamo che non ha fatto
ancora una certificazione ed è uno strumento inadeguato. Oggi dalla
risposta dell'Assessore viene fuori che questo strumento è
totalmente inadeguato.
Credo quindi di dover dare un suggerimento alla Giunta
regionale: quello di ripensare alla scelta fatta ed evitare di
proporre dei tacconi perché è quanto mi è sembrato di capire dalla
risposta dell'Assessore, forse la CERTIDOP otterrà l'autorizzazione
però, visto che non è capace, farà fare il lavoro ad altri e lo
certificherà. Certo semplifico, però la situazione è un po' questa.
Credo invece che si debba ripensare a questa vicenda e ripensare
attraverso una scelta coraggiosa che è quella di evitare che sia un
organismo poco autorevole che fa le certificazioni per andare verso
una soluzione più forte che darebbe prestigio ai nostri prodotti
caseari.
