Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 568 del 7 giugno 1989 - Resoconto
OGGETTO N. 568/IX - AMMISSIBILITA' DELLE COOPERATIVE AD
USUFRUIRE DELLE AGEVOLAZIONI CONSENTITE DALLE CONFIDI.
(Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Bajocco e Tonino ed iscritta al punto 11
dell'ordine del giorno.
INTERPELLANZA
In questi ultimi anni è cresciuto l'intervento della Regione a
favore dei diversi Consorzi Garanzia Fidi (per gli agricoltori, i
commercianti, gli artigiani, gli albergatori, gli industriali).
Non esiste invece un apposito Consorzio Garanzia Fidi per le
cooperative, che troverebbero difficoltà ad ottenere l'iscrizione a
Confidi esistenti e quindi non potrebbero usufruire delle
agevolazioni consentite da tali strutture.
Ciò premesso, i sottoscritti Consiglieri regionali del gruppo
comunista
INTERPELLANO
la Giunta regionale per sapere:
1) se corrisponde al vero che i Consorzi Garanzia Fidi esistenti
frapporrebbero difficoltà all'adesione di cooperative;
2) quali sono le intenzioni della Giunta in merito
all'opportunità dell'istituzione di un Consorzio Garanzia Fidi tra
le cooperative;
3) quali misure intende prendere l'esecutivo per garantire
comunque la possibilità per le cooperative di accedere ai vantaggi
delle CONFIDI esistenti.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Esistono vari consorzi di garanzia fidi:
per gli agricoltori, i commercianti, gli artigiani, gli albergatori
e gli industriali; non esiste, invece, un consorzio di garanzia
fidi per coloro che fanno parte del mondo della cooperazione, che
per ciò non possono beneficiare dei tassi agevolati.
Con l'interpellanza chiediamo perché non si cerca di creare un
apposito consorzio di garanzia fidi anche per le cooperative, che
sono molte, perché non sono più le due o tre di quindici o venti
anni fa, ed interessano migliaia di lavoratori. Noi riteniamo che
anche esse debbano avere un proprio consorzio di garanzia fidi.
Se questo non fosse possibile, visto e considerato che le
cooperative già operano nel campo industriale, alberghiero,
artigianale, commerciale ed agricolo, chiediamo che ad esse sia
data la possibilità di beneficiare dei tassi agevolati del
consorzio di quel settore di attività in cui le cooperative già
operano. Questa è la ragione che ci ha sollecitati a presentare
l'interpellanza, con la speranza che l'Assessore dia una risposta
positiva. Grazie.
PRESIDENTE:
Ha chiesto la parola l'Assessore alle Finanze,
Voyat; ne ha facoltà.
VOYAT (UV):
I consorzi di garanzia fidi per gli artigiani,
commercianti ed albergatori non hanno mai ricevuto domande di
adesione da parte di cooperative. Solo il consorzio di garanzia
fidi degli agricoltori ha ricevuto poche richieste di adesione, che
sono state tutte accettate.
Il problema concerne il consorzio garanzia fidi degli
industriali, che ha già accettato la richiesta di adesione di una
cooperativa di trasporti, mentre sembra che ultimamente l'abbia
rifiutata ad un'altra cooperativa, perché non si trattava di
persone iscritte all'associazione, e quindi non erano industriali,
ed inoltre perché gli aderenti alla cooperativa chiedevano un
intervento su dei finanziamenti già avuti da parte dell'ente
pubblico. Queste sono le due ragioni per le quali a quella
cooperativa, che, se non erro, opera nel campo edilizio, non è
stato accordato il finanziamento a tasso agevolato.
Inoltre, sapendo che le leggi sulle Confidi incontrano diverse
difficoltà ad essere approvate, ritengo che non sia questo il
momento più opportuno per proporre nuove leggi in materia. La
Giunta regionale, tuttavia, provvederà a convocare i presidenti
delle Confidi per discutere con loro l'ammissibilità delle
cooperative. Come dice la legge e lo statuto, per far parte dei
consorzi delle Confidi bisogna essere iscritti all'albo degli
operatori nel settore per il quale si vuol chiedere l'intervento:
questo significa che, ad esempio, si può chiedere l'intervento al
consorzio garanzia fidi degli industriali, se si è iscritti
all'associazione degli industriali; a quello degli artigiani, se si
è iscritti all'associazione degli artigiani ed a quello degli
agricoltori, se si è iscritti all'albo degli agricoltori.
PRESIDENTE: Ha chiesto la parola il Consigliere Tonino; ne ha
facoltà.
TONINO (PCI):
Ci sembra di capire che la Giunta non sia
d'accordo sull'opportunità di istituire una Confidi riservata al
mondo della cooperazione economica, anche per ragioni di
opportunità, viste le difficoltà che stanno incontrando le altre
leggi sulle Confidi; di recente, infatti, una legge è stata
rinviata da parte del Governo.
Se è così, l'altra strada da percorrere è quella di fare in modo
che le cooperative di settore possano aderire alle Confidi degli
artigiani, dei commercianti, degli industriali, degli albergatori e
degli agricoltori.
Invito l'Assessore a riflettere sulle difficoltà che ci possono
essere per le cooperative che non sono iscritte né all'albo degli
artigiani, né all'associazione degli industriali, perché operano
nel campo dei servizi o in campi diversi. Si tratta allora di fare
in modo che queste cooperative possano, secondo l'affinità del loro
lavoro rispetto ad altre categorie economiche, aderire a quel
consorzio di garanzia fidi. Si risponda in questo modo, quindi, ad
un'esigenza che è diffusa nel mondo dell'imprenditorialità, cioè di
quella che chiamiamo "la piccola impresa", sia essa cooperativa,
sia essa di iniziativa privata. Questa è la richiesta che noi
facciamo alla Giunta regionale.
PRESIDENTE:
Poiché il punto n. 12 all'ordine del giorno è
rinviato per l'assenza dell'Assessore Lanivi, si passa ora alla
trattazione del punto n. 13.
