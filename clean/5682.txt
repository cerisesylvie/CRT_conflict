Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 105 del 26 ottobre 1983 - Resoconto
OGGETTO N. 105/VIII - CRITERI PER L'ASSEGNAZIONE DEI PREMI DI
FEDELTA' AL LAVORO. (Interrogazione).
PRESIDENTE
: Do lettura dell'interrogazione presentata dai
Consiglieri Tonino e Cout:
INTERROGAZIONE
Nell'aprile di quest'anno, con una interpellanza, avevamo
posto come Gruppo del P.C.I., l'esigenza di rivedere i criteri per
l'assegnazione premi di fedeltà al lavoro previsti nel bando
annuale.
Facevamo rilevare come, ad esempio, dal bando fosse richiesto
il servizio alle dipendenze della stessa azienda per un certo
numero di anni e come invece sarebbe bene tenere presente anche la
fedeltà al lavoro di un dipendente che fosse licenziato per cause
non dipendenti dalla sua volontà, cosa sempre più frequente in
periodi di crisi delle aziende quali quelli attuali.
Ci era sembrato di capire dalla risposta dell'Assessore che
la questione sarebbe stata esaminata e speravamo che per questo
anno qualcosa avrebbe potuto essere già modificato.
Non ci risulta che vi siano modifiche nel bando uscito per
l'assegnazione dei premi per il prossimo anno.
Tutto ciò premesso, i sottoscritti Consiglieri
regionali
INTERROGANO
l'Assessore regionale all'Industria, Commercio, Artigianato e
Trasporti per sapere:
1°) se i criteri usati per l'assegnazione saranno ancora
quelli dello scorso anno o se non crede, invece, che sia il caso di
rivedere i criteri di assegnazione per superare le incongruenze che
esistono, nominando una Commissione per la preparazione e la
revisione dei bandi;
2°) se questo è possibile già per l'assegnazione dei prossimi
premi;
3°) cosa ritiene di fare, in modo particolare per
l'assegnazione dei premi di fedeltà al lavoro per lavoratori
dipendenti che siano licenziati per cause non dipendenti dalla loro
volontà e costretti a trasferirsi ad altre aziende e per
l'assegnazione di premi ai conduttori della stessa azienda
agricola, nel caso in cui ad esempio sia il marito che la moglie
abbiano maturato i requisiti richiesti.
PRESIDENTE:
Ha chiesto di parlare l'Assessore Pollicini,
ne ha facoltà.
POLLICINI - (Féd. DP-UVP):
I criteri sono anfora quelli
dello scorso anno, anche perché, come avete visto, il bando è stato
pubblicato senza porre modificazioni a quella che era
l'impostazione che dura dall'epoca in cui sono stati instaurati
questi premi.
Per quel che riguarda invece la possibilità futura, riteniamo di
poter investire la III^ Commissione Sviluppo Economico del
problema, verificare ciò che è ancora valido del premio e ciò che
può essere superato. Non dimentichiamo che in effetti non si sono
rivelati sinora dei grossi inconvenienti nella applicazione del
regolamento di questo premio.
Certo, non bisogna fossilizzarsi perché i tempi cambiano e
l'evoluzione delle situazioni occupazionali sono diverse; vorrei
però raccomandare di stare attenti a non snaturare il significato
di questo premio: un punto fisso che va posto, secondo me, è di
stabilire un numero di anni ben fermo o si rischia di premiare
tutta la Valle d'Aosta, per un motivo o per l'altro.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Concordiamo con l'Assessore quando dice
che è necessario non snaturare questo tipo di intervento e che deve
essere mantenuto quindi un numero fisso.... soprattutto negli anni
in cui ci sono le scadenze elettorali quando si vede, in modo
inspiegabile, che i premi aumentano di 3 o 4 volte! Vogliamo non
snaturare questo premio di fedeltà al lavoro proprio per il
significato che deve mantenere, anzi l'interrogazione è stata fatta
con questa intenzione. Abbiamo messo in evidenza come in questo
caso diventi piuttosto un premio di fedeltà all'azienda che non un
premio di fedeltà al lavoro. Quando un lavoratore viene licenziato
da un'azienda, è costretto a passare ad un'altra ma la fedeltà al
lavoro rimane comunque, anzi molti ci terrebbero a trovare, se non
altro, un altro lavoro. Quindi siamo dell'idea che vada mantenuto
questo concetto e ci auguriamo che ancora una volta non ci sia una
scadenza elettorale, non si cambi la Giunta, perché a quel punto da
una promessa dell'Assessore precedente si deve aspettare una
promessa del nuovo Assessore e passare quindi all'anno dopo;
speriamo che questo si faccia presto, prima del trascorrere di
altri cinque anni.
