Classificazione
TRASPORTI E VIABILITÀ
Aeroporti



Oggetto del Consiglio n. 2084 del 23 novembre 2011 - Resoconto
OGGETTO N. 2084/XIII - Interpellanza: "Lavori di
realizzazione di elisuperfici di atterraggio idonee al volo
notturno".
Interpellanza
Richiamata la deliberazione della Giunta regionale 3166/2010
nella quale è stato evidenziato che "l'individuazione della rete di
elisuperfici è stata disposta in punti nevralgici del territorio
della Regione in modo da aumentare l'efficienza del sistema di
Protezione civile e di elisoccorso anche nelle zone periferiche che
possono rimanere isolate e/o difficilmente raggiungibili a causa di
eventi naturali di vario genere, nonché per garantire al contempo
la possibilità di ridurre i tempi di intervento nell'ipotesi di
dover affrontare emergenze di tipo sanitario" e che "le zone di
intervento sono state individuate nei comuni di
Gressoney-Saint-Jean, Ayas, Champorcher, Cogne, Valtournenche,
Saint-Oyen, Valsavarenche, Rhêmes-Notre-Dame, Valgrisenche, La
Thuile e Courmayeur";
Considerato che nella gara di appalto indetta con
provvedimento dirigenziale n. 6525 in data 31 dicembre 2010 tra le
zone interessate dai lavori di esecuzione non compariva il Comune
di Valtournenche;
Visto che con la deliberazione della Giunta regionale n. 2564
del 4 novembre 2011 è stato deciso "di non procedere alla
realizzazione delle elisuperfici sul territorio comunale di
Saint-Oyen, Courmayeur e Ayas";
il sottoscritto Consigliere regionale
Interpella
il Presidente della Regione per sapere:
1) la tempistica per l'inizio dei lavori e la realizzazione
concreta della rete;
2) quali sono le ragioni per le quali è stato stralciato il
Comune di Valtournenche dall'elenco dei comuni inseriti nella gara
di appalto indetta il 31 dicembre 2010;
3) se è intenzione della Giunta regionale riconsiderare la
localizzazione nel Comune di Saint-Oyen e riprendere, in tempi
brevi, i contatti con i comuni di Courmayeur e Ayas per definire
una localizzazione condivisa.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
La realizzazione di una rete di elisuperfici abilitata anche al
volo notturno è un tema che come gruppo del Partito Democratico
riteniamo particolarmente importante. Per questo ci ritorniamo dopo
pochi mesi dalla presentazione di un'interpellanza su questo stesso
argomento. Non è la rituale riproposizione di un argomento su un
tema su cui registriamo dei ritardi o di voler amplificare con
questa interpellanza disarmonie con i Comuni interessati; ricordo
in merito un titolo de
La Stampa
: "Ayas, è scontro con la
Regione per l'elisoccorso". No, la ragione è più semplice.
Seguiamo questa problematica con attenzione e quindi ci
preoccupiamo che l'iter amministrativo riesca in fretta e bene ad
arrivare alla sua felice conclusione perché, per noi, questo
progetto è significativo per tre ragioni che riassumo
brevissimamente: garantire un'assistenza sanitaria ad alto livello
di intensità con tempi di intervento molto rapidi in località
remote; permettere una veloce ospedalizzazione della vittima presso
la struttura ospedaliera - ma anche in quelle fuori dai confini
regionali - più idonea, anche se è distante dal luogo dell'evento;
un ulteriore tassello del progetto di intervento nel campo della
protezione civile e delle calamità naturali. Abbiamo visto
purtroppo in questi giorni, assistendo alle notizie che venivano
diffuse dalla televisione, le drammatiche condizioni di popolazioni
rispetto alle calamità naturali. Da considerare inoltre come il
trasporto via aria risulti, oltre che molto rapido, anche più
confortevole e potenzialmente meno rischioso, specialmente per i
pazienti politraumatizzati rispetto ad un trasporto via terra con
ambulanza, soprattutto sulle nostre strade di montagna.
Il volo notturno rappresenta poi un potenziamento di un sistema
che ha radici nel passato; l'elisoccorso civile nella nostra
regione inizia in forma sperimentale 30 anni fa - più o meno - ed è
stato in questi anni più di una risorsa nei periodi di maggiore
afflusso turistico...anche di questo dobbiamo renderci conto! La
realizzazione della rete di elisuperfici di atterraggio idonee
anche al volo notturno rappresenterà un'opportunità in più per
tutti i cittadini valdostani ed una risorsa in più per una regione
a vocazione turistica di montagna.
Tutto ciò premesso, vogliamo conoscere, oggi, lo stato reale
della situazione. Nell'iniziativa di giugno scorso avevamo espresso
i nostri dubbi e manifestato il nostro sconcerto rispetto ad un
iter burocratico-amministrativo che ci era parso un po' zoppicante.
Oggi siamo qui, invece, a conoscere, oltre alla tempistica dei
lavori, i motivi di alcune scelte volute o subite rispetto alla
rete individuata con le deliberazioni di Giunta n. 3166 e n. 3257
di novembre 2010. Queste due deliberazioni rilevano che
"l'individuazione della rete di elisuperfici è stata disposta in
punti nevralgici del territorio della Regione in modo da aumentare
l'efficienza del sistema di Protezione civile e di elisoccorso
anche nelle zone periferiche che possono rimanere isolate e/o
difficilmente raggiungibili a causa di eventi naturali di vario
genere, nonché per garantire al contempo la possibilità di ridurre
i tempi di intervento nell'ipotesi di dover affrontare emergenze di
tipo sanitario"
e che
"le zone di intervento sono state
individuate nei comuni di Gressoney-Saint-Jean, Ayas, Champorcher,
Cogne, Valtournenche, Saint-Oyen, Valsavarenche, Rhêmes-Notre-Dame,
Valgrisenche, La Thuile e Courmayeur".
Orbene, la gara di appalto indetta a fine dicembre 2010 si
riferisce alla realizzazione di 10 elisuperfici anziché 11, con
esclusione, non motivata - a me non risulta - del Comune di
Valtournenche. Chiedo di conoscere i motivi di tale decisione,
perché negli atti non ho trovato spiegazione alcuna. La
deliberazione di Giunta n. 2164 del 4 novembre invece, nel prendere
atto del raggiungimento dell'intesa con 7 dei 10 Comuni rimasti,
motiva perché non è stato possibile procedere nella realizzazione
delle elisuperfici sul territorio dei comuni di Saint-Oyen,
Courmayeur e Ayas. Se non ho capito male, per il Comune di
Saint-Oyen il motivo è la presenza di ostacoli significativi nella
vicinanza dell'area di atterraggio, per Courmayeur la struttura
interferirebbe con programmi di sviluppo nell'area individuata,
mentre il Comune di Ayas non condivide la scelta, anche se è
favorevole alla piazzola, dell'area individuata dalla Regione. La
rete è stata individuata sulla base di parametri, di condizioni
oggettive, di requisiti tecnici, logistici ed infrastrutturali ed
un oculato rapporto costo-beneficio; le variabili considerate hanno
riguardato la morfologia del territorio, la densità, i flussi
turistici e tutti quei fattori ostili che hanno portato alla
predisposizione del numero delle basi necessarie.
Se è vero che la rete è stata pensata così per essere efficiente
ed efficace, 11 punti nevralgici, vorrei sapere se è intenzione
della Regione completare questa rete inizialmente individuata e
riproporre il confronto con quei Comuni che - per ragioni che non
stiamo qui a discutere - non hanno consentito o non potranno
consentire in futuro la completa realizzazione della rete. Ripeto,
11 erano previsti, sono diventati 10 e 7, perché 3 Comuni hanno
individuato delle problematiche rispetto all'individuazione
dell'area. Volevo sapere rispetto a questi 3 Comuni, a questi 4,
per sapere qualcosa di Valtournenche...cosa intende fare
l'Amministrazione. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le argomentazioni portate dal collega Rigo, per sottolineare
l'importanza dello strumento dell'elisoccorso, sono tutte
condivisibili, ovvero le ragioni per velocizzare il trasporto, per
aumentare la sicurezza, per ridurre la distanza dal nosocomio
centrale, rendere tutti in grado di avere lo stesso trattamento e
la stessa possibilità di un servizio adeguato sono alla base di
questa scelta. Le operazioni che porterebbero ad avere la nostra
Regione come la prima che ha un servizio così capillare e radicato
sul territorio, sono state da sempre un punto di riferimento con
un'attenzione specifica all'individuazione del sito. Poi nel
dettaglio darò la risposta.
Quali sono state le preoccupazioni principali nell'individuare
il sito? Come lei ricordava, è chiaro che deve essere idoneo, nel
senso che il volo notturno ha bisogno di avere un sistema di
sicurezza legato all'ambiente che non è quello del volo diurno,
perché le condizioni sono diverse. Soprattutto abbiamo cercato di
non individuare dei punti che andassero a coincidere con indirizzi
urbanistici diversi, cioè se è una zona di sviluppo non posso far
scendere l'elicottero, di notte, nel mezzo di un centro abitato; ci
deve essere una localizzazione che non interferisca con i piani e
che sia poi legata ad una disponibilità dei proprietari, proprio
perché sono terreni agricoli o terreni non utilizzati nemmeno sotto
questo profilo (cioè censiti come agricoli, ma incolti), comunque
non deve esserci interferenza con l'attività agricola, anche se
sono di dimensione minima, ed esserci una zona di sicurezza che
deve essere comunque attuata. Nelle zone individuate va avviato un
confronto, cioè evitare mezzi coercitivi per arrivare alla
disponibilità del terreno. Tutto questo ha allungato i tempi.
Venendo alle risposte puntuali,
"la tempistica per l'inizio
dei lavori"
: con l'approvazione della delibera del 4 novembre
scorso sono state poste le basi per l'avvio della realizzazione
delle elisuperfici, come lei ha ricordato, di Rhêmes-Notre-Dame,
Valsavaranche, Champorcher, Cogne, Gressoney-Saint-Jean e La
Thuile. La tempistica è la seguente: pubblicazione del bando di
gara entro la fine del 2011, scadenza presentazione offerta entro
il 28 febbraio 2012, acquisizione del progetto definitivo e sua
approvazione da parte della Giunta regionale entro il 30 aprile
2012, acquisizione del progetto esecutivo e sua approvazione da
parte della Giunta entro il 30 giugno 2012, consegna dei lavori da
luglio 2012, conclusione dei lavori entro settembre 2013 (perché
alcune sono situazioni delicate).
"Quali sono le ragioni per le quali è stato stralciato il
Comune di Valtournenche
": a Valtournenche esiste già una
elisuperficie di proprietà del Comune, che possiede l'abilitazione
provvisoria di volo notturno nei periodi attivati dalla Protezione
civile, coincidenti con le giornate di maggiore criticità per
l'afflusso dei turisti nella stagione estiva ed invernale. Una
volta ultimate anche le altre superfici, il Direttore della
Protezione civile provvederà a richiedere un'unica autorizzazione,
dove sarà inclusa anche l'abilitazione definitiva - oggi
provvisoria - dell'elisuperficie di Valtournenche, ai fini del suo
inserimento nella rete regionale. Ci spiace, potevamo dirlo, quindi
giustamente lei ha chiesto perché 10 e non 11. Per questa ragione è
stato inserito il comune, in quanto facente parte della progettata
rete di protezione civile nella delibera n. 3106/2010, mentre nel
provvedimento dirigenziale di indizione della gara di appalto non
risulta, questa è la spiegazione.
"Se è intenzione della Giunta regionale riconsiderare la
localizzazione nel Comune di Saint-Oyen e riprendere, in tempi
brevi, i contatti con i Comuni di Courmayeur e Ayas
...":
certamente, abbiamo non solo l'intenzione, ma stiamo già lavorando
con i Comuni interessati come previsto nella delibera del 4
novembre. Il fatto che tali comuni non siano, in queste fasi,
previsti fra quelli interessati dagli interventi deriva da
criticità oggettive, rilevate in relazione alla precisa
individuazione delle aree di atterraggio e specificate nella stessa
delibera (sono piccoli problemi, ma che vanno risolti). Si è deciso
quindi di procedere in questa maniera solo per non accumulare
ritardi, in modo che per quelli interessati sia sicuro che non ci
siano problemi per la realizzazione delle strutture per le quali
tutto è pronto; nel contempo, troveremo una soluzione per i tre
comuni sopracitati, perché questo è un progetto di grande rilevanza
per i residenti, per i turisti e, nell'insieme, per l'incolumità
delle persone, soprattutto per la cura nel momento di bisogno, che
deve essere la più tempestiva possibile. Grazie.
Presidente
- La parola al Consigliere Segretario
Rigo.
Rigo (PD)
- Ringrazio il Presidente per le
informazioni.
Mi dichiaro soddisfatto della risposta e volevo solo fare una
considerazione rispetto alla valutazione corretta che il Presidente
ha dato sulla nostra esperienza nel campo dell'elisoccorso, che è
uno dei punti di eccellenza che abbiamo negli anni sperimentato e,
anzi, innovato. È un punto importante per i cittadini della Valle
d'Aosta e se non è molto conosciuto non fa niente, ma è importante
anche per la nostra attrattiva turistica. Credo che dal punto di
vista turistico facciamo poco - mi permetta Assessore Marguerettaz
- per pubblicizzare una Valle che rispetto alla sicurezza ed alla
salute è all'avanguardia! Credo che dovrebbe essere anche uno dei
motivi per cui la gente viene in Valle d'Aosta a sciare: questo
discorso fra il turismo e la sanità in particolare per chi
usufruisce delle nostre bellezze naturali d'inverno e d'estate,
dovrebbe essere uno dei nostri punti nel dossier turistico.
Grazie.
