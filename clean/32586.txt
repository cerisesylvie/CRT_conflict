Classificazione
LAVORO



Oggetto del Consiglio n. 1259 del 23 giugno 2010 - Resoconto
OGGETTO N. 1259/XIII - Interrogazione: "Campagna di
informazione presso le imprese sulle opportunità offerte dal
Programma di sviluppo del territorio per la crescita
dell'occupazione (AR.CO)".
Interrogazione
Appreso dal settimanale Obiettivo Lavoro News che le
opportunità offerte dal Programma AR.CO - Programma di Sviluppo del
territorio per la crescita dell'occupazione - sono state solo in
parte utilizzate dalla Valle d'Aosta;
Evidenziato che con le disponibilità finanziarie assegnate
alla nostra regione si possono attivare 49 assunzioni nei settori
dell'artigianato, del commercio e del turismo;
Sottolineata la particolare e delicata situazione
occupazionale presente anche in Valle d'Aosta;
Ricordato che le imprese valdostane interessate ad accedere
ai contributi hanno tempo fino al 15 luglio prossimo per fare
domanda esclusivamente online attraverso i siti dedicati;
i sottoscritti Consiglieri regionali
Interrogano
il Presidente della Regione per sapere:
1) quali azioni sono state messe in atto per informare le
imprese sulle possibilità offerte dal Programma AR.CO;
2) quali potrebbero essere i motivi di uno scarso interesse
delle imprese per un programma che vuole coniugare lo sviluppo
locale con il sostegno all'occupazione e all'occupabilità.
F.to: Rigo - Donzel - Carmela Fontana
Président
- La parole au Président de la Région,
Rollandin.
Rollandin (UV)
- Grazie, Presidente.
In merito alle richieste di chiarimento presentate dai colleghi,
in risposta alla prima domanda:
"quali azioni sono state messe
in atto per informare le imprese sulle possibilità offerte dal
Programma AR.CO"
, voglio sottolineare che il Ministero del
lavoro ha affidato ad Italia Lavoro la realizzazione del programma
AR.CO, a cui la Regione - tramite il Dipartimento politiche del
lavoro e della formazione, Agenzia regionale del lavoro - ha
aderito per garantirne la diffusione e l'aderenza alle esigenze del
proprio territorio, nonché la complementarietà con le misure già
operative. In particolare, il programma prevede l'erogazione di
contributi alle imprese per inserimento occupazionale; per la
nostra Regione l'importo disponibile è di 249.000 euro,
corrispondente a minimo 50 bonus assunzionali. Erogazione di
contributi alle imprese per consulenza specialistica e assistenza
tecnica, l'importo disponibile è di 73.500 euro, corrispondente a
14 consulenze del valore massimo unitario di 5.000 euro; avvio di
lavoratori del servizio di filiera, il programma AR.CO. offre in
ogni regione all'associazione di categoria dell'artigianato e del
commercio l'opportunità di avviare dei laboratori di servizio e due
laboratori di filiera.
Per quanto riguarda le azioni messe in atto per informare le
imprese su questa disponibilità del programma sopracitato, da marzo
2009 sono stati avviati da Italia Lavoro contratti con l'Agenzia
regionale del lavoro per lo sviluppo congiunto della scheda di
progettazione esecutiva regionale. Il 24 luglio 2009 è stato
convocato il tavolo regionale di presentazione alle associazioni
locali di categoria direttamente coinvolte nel programma AR.CO
(voglio ricordare che sono firmatari con il Ministero del lavoro,
CNA, Confartigianato, Confcommercio, ASCOM e Confesercenti, quindi
le quattro categorie direttamente interessate). Il 17 dicembre 2009
è stato convocato il tavolo regionale prima della pubblicazione dei
due bandi sulla Gazzetta ufficiale, avvenuto il 30 dicembre 2009,
presente l'Agenzia del lavoro, la CCA, l'Assessorato alle attività
produttive, le associazioni di categoria locali direttamente
coinvolte (CNA, Confartigianato, ASCOM, Confesercenti).
Da gennaio 2010 è proseguita l'attività di promozione e
animazione del territorio regionale con incontri di presentazione
di programma, invio e distribuzione di materiale informativo; in
particolare, per l'Ordine dei consulenti del lavoro sono state
inviate e-mail con scheda informativa AR.CO a tutti i consulenti,
periodici e assistenza tecnica telefonica. Centri per l'impiego:
contatti e incontro da marzo in poi con presentazione AR.CO agli
operatori del Centro per l'impiego di Aosta il 27 maggio 2010;
Direzione generale del lavoro: incontro di presentazione il 1°
aprile 2010; CNA, Confartigianato, Confcommercio, ASCOM e
Confesercenti: contratti periodici, invio e distribuzione
materiale, assistenza tecnica diretta e telefonica agli stessi;
ADAVA: incontro con consiglio direttivo nell'aprile 2010, invio e
distribuzione di materiale informativo, assistenza tecnica diretta
e telefonica.
Per quanto riguarda le azioni di comunicazione, abbiamo
utilizzato l'Informatore ASCOM Confcommercio, che ha pubblicato un
inserto a gennaio 2010; l'ADAVA Notizie ha pubblicato un inserto
sul programma dell'edizione del marzo 2010; la Gazzetta Matin ha
pubblicato un inserto nell'edizione del 24 maggio 2010; CNA,
Confartigianato, ASCOM, Confcommercio e Confesercenti hanno
pubblicato un'apposita informativa sui rispettivi siti Web. Inoltre
sono stati realizzati due dossier sulla rivista settimanale
Obiettivo Lavoro News, distribuita in 3.000 copie ai disoccupati e
presente nei principali luoghi utilizzati per la ricerca di
occupazione, due
newsletters
inviate a 1.400 utenti circa
tramite Internet il 12 febbraio e il 28 maggio 2010, due comunicati
stampa in concomitanza con l'uscita della rivista, due
videocomunicati presenti sul sito Internet, due notizie ANSA in
concomitanza con l'uscita della rivista News, due video messi in
onda dalla sede RAI TG3 Regione all'interno del TG nazionale alle
14 e ripreso da Buongiorno Regione il 12 febbraio 2010 e il 28
maggio 2010. Quindi riteniamo che sia stata fatta un'adeguata
informazione e pubblicizzazione dell'opportunità a cui si riferisce
AR.CO.
Per quanto riguarda la seconda domanda:
"quali potrebbero
essere i motivi di uno scarso interesse delle imprese per un
programma che vuole coniugare lo sviluppo locale con il sostegno
all'occupazione e all'occupabilità"
, nelle sue finalità
generali e nelle azioni di programma questo si configura come un
ulteriore possibile strumento a disposizione dei disoccupati e
delle imprese, ad integrazione del piano di politiche del lavoro di
cui abbiamo parlato in quest'aula. I dati di riscontro del
programma al 18 giugno fanno registrare i seguenti dati: 13
richieste su 14 disponibili di consulenza, 31 bonus assunzionali
(19 nelle imprese artigiane e 12 nelle imprese commerciali su 49
disponibili); sono dati in linea con i risultati delle altre
regioni, quindi riteniamo che il risultato sia buono e dobbiamo
tener conto che in più è prevedibile che entro il 15 luglio, data
di chiusura del programma, ci siano ancora la probabilità di
esaurire tutta la disponibilità.
Riteniamo quindi che sia stato importante e ringrazio per la
possibilità di evidenziare il lavoro svolto, che ha avuto un esito
molto positivo, e ci auguriamo che si possa usare tutto l'importo
disponibile per la Valle d'Aosta in merito a questo programma
AR.CO. Grazie.
Président
- La parole au Conseiller Rigo.
Rigo (PD)
- Grazie, Presidente.
Come tutti, preoccupati dalle conseguenze della stagione
economica in corso, caratterizzata da una forte incertezza, da
investimenti in contrazione e da una situazione difficile per
l'occupazione, ogni giorno leggiamo con attenzione le notizie
riferite all'economia per capire di più e meglio la crisi che ci
accompagna.
Ecco perché abbiamo voluto trasformare una notizia contenuta su
Obiettivo Lavoro News in una specifica iniziativa consiliare.
Parlarne in Consiglio regionale non solo per essere aggiornati sui
dati, come ci ha detto il Presidente, ma anche per conoscere gli
sviluppi del programma AR.CO e per dare, anche noi, il nostro
contributo per farlo conoscere a chi ancora non vi ha aderito.
Insomma, utilizzare il Consiglio come cassa di risonanza per
riuscire ad utilizzare tutti i fondi disponibili del programma, in
particolare quello relativo alle assunzioni.
Lo scenario previsionale relativo alla economia locale,
illustrato pochi giorni fa nella specifica giornata promossa dalla
Camera valdostana delle imprese, indica un percorso di uscita dalla
crisi ancora difficile e tortuoso, e le recenti misure previste
dalla manovra finanziaria non sembrano all'altezza, ma avremo modo
di parlarne più avanti. Ecco perché ci sembra saggio fare il
possibile per sfruttare al meglio le poche opportunità offerte di
coniugare lo sviluppo locale con il sostegno all'occupazione.
Prendiamo atto delle precisazioni fornite poc'anzi dal
Presidente della Regione, in particolare dell'impegno messo in
campo dagli uffici preposti per l'informazione sul campo - oserei
dire - delle finalità del programma. Ci fa anche piacere che i dati
presentati dal settimanale d'informazione curato dall'Agenzia del
lavoro siano in miglioramento, come ci ha detto oggi il Presidente.
Forse la crisi ci costringe tutti, a partire dalle associazioni di
categoria, a fare passi in avanti, nella direzione di essere più
vigili a cogliere le opportunità offerte dall'Europa e dai
Ministeri, e che non possono sempre provenire dalla Regione stessa.
Grazie.
