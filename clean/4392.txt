Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 67 del 11 febbraio 1982 - Resoconto
OGGETTO N. 67/VII - TRANSITABILITA' NEL TRATTO DELLA STRADA
STATALE N. 406 INTERESSATO DAL MOVIMENTO FRANOSO IN COMUNE Dl
ANTEY-SAINT-ANDRE' - (Interrogazione).
PRESIDENTE
:
Do lettura del testo
dell'interrogazione del Consigliere Carlassare.
Constatato che la strada che congiunge Châtillon e il
Breuil-Cervinia risulta essere parzialmente interrotta a monte di
Antey-Saint-André da una serie di cavalletti e cartelli stradali
indicanti: "frana, attenzione pericolo, strada interrotta, caduta
pietre, ecc;";
Preso atto che detta parziale interruzione della strada è
corrispondente all'imponente movimento franoso manifestatosi il
giorno 10 gennaio 1982;
Accertato che il traffico dei veicoli, nonostante la parziale
ostruzione della strada e la segnalazione di pericolo, si svolge
nei due sensi con assoluta regolarità;
Verificato che non risulta esserci alcun tipo di particolare
sorveglianza da parte di personale addetto alla sorveglianza della
strada (cantonieri, polizia stradale, ecc.);
Ritenendo che questo provvedimento altro non serva che a
sgravare le responsabilità di chi è addetto alla sicurezza del
tratto di strada preso in esame, lasciando al viandante la scelta
se passare oppure no, senza avere tutte le informazioni necessarie
per valutare il pericolo reale;
INTERROGA
la Giunta regionale per sapere:
1) se esiste un reale stato di pericolo nel tratto di strada
preso in esame;
2) in caso affermativo perché oltre ai cartelli non si provvede
ad impedire il transito delle persone e dei veicoli con la presenza
di pubblici ufficiali che vietino il passaggio o quanto meno
regolamentino il transito previo un costante controllo del
movimento franoso;
3) in caso negativo perché non si provvede a normalizzare del
tutto il traffico;
4) chi ha dato le disposizioni in seguito alle quali si è
provveduto ad installare detti cavalletti e cartelli.
PRESIDENTE
:
Risponde il Presidente della Giunta;
ne ha facoltà.
ANDRIONE
- (U.V.)
: Duecento metri un poco oltre
l'abitato di Fiernaz, in sponda orografica destra, già nel '40 si
era verificata una grossa frana, e questa frana, dopo aver riposato
per qualche decennio, si è rimessa in movimento. E' avvenuto che un
masso di notevoli proporzioni ha sbarrato il vallone naturale che
porta a sfogare le acque alla curva. Io non so se il Consigliere
Carlassare conosce bene la strada, perché a un certo momento la
curva passa sopra Fiernaz, gira, e sulla sinistra, salendo, si vede
questo vallone.
In alto il vallone è stato ostruito da questa importante caduta
di massi e le acque defluiscono sull'altro versante della cresta,
cioè verso il villaggio di Fiernaz. I servizi forestali sono stati
interessati alla questione, ne hanno preso visione e, non appena
sarà possibile, la Regione interverrà direttamente nella parte
alta, cioè quella che è la causa del pericolo.
Per quanto riguarda i problemi relativi alle decisioni
dell'ANAS, purtroppo la nostra competenza è molto limitata. In
realtà, in base a una serie di sentenze giurisprudenziali, l'ANAS
ha l'abitudine di mettere cartelli con l'inversione della prova
sulla responsabilità, in modo che se succede qualcosa chi
percorreva quella strada lo faceva a suo rischio e pericolo.
Il traffico dovrebbe essere normalizzato del tutto non appena
l'ufficio dell'Assessorato potrà affermare che l'assestamento del
terreno alto è sufficiente perlomeno per questi due mesi, prima
dello scioglimento delle nevi e prima dei lavori definitivi.
Chi ha dato disposizioni in merito è il compartimento ANAS di
Torino.
PRESIDENTE
:
La parola al Consigliere Carlassare
per la replica; ne ha facoltà.
CARLASSARE
- (Democrazia Proletaria - Nuova
Sinistra)
: Prevedevo che l'interruzione della strada fosse
derivata da questo movimento franoso che ha illustrato il
Presidente; mi pare che però ci sia la necessità di un intervento
preciso nei confronti dell'ANAS, perché è assurdo mettere cartelli
che vietano l'accesso ad una strada e chi è pratico della zona
passa, mentre chi viene per fare un giro a Cervinia, vede questo
cartello e se ne torna indietro. D'altra parte ritengo che proprio
le condizioni di non assoluta sicurezza imporrebbero una precisa
sorveglianza del movimento franoso per regolamentare il traffico e
bloccarlo non appena si presentino situazioni di pericolo
immediato.
La cosa che mi preoccupa è proprio il fatto che, in questo caso,
da parte dell'ANAS, si agisca in modo da salvare il responsabile da
possibili denunce per omissione di atti d'ufficio, senza che ci sia
una precisa volontà di dare un servizio effettivo alla popolazione,
e soprattutto impedire che in qualsiasi modo ci siano condizioni di
pericolo per chi transita su quella strada.
