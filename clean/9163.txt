Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3685 del 20 aprile 1988 - Resoconto
OGGETTO N. 3685/VIII - RICERCA DI UN LOCALE IDONEO PER IL
CIRCOLO RICREATIVO ENTE REGIONE. (Interpellanza).
PRESIDENTE:
Do lettura dell'interpellanza presentata dai
Consiglieri Bajocco e Cout:
INTERPELLANZA
Tutto cambia, tutto si modernizza, ma per la nostra regione
molte cose restano ferme.
È sufficiente recarsi presso l'ufficio del CRER (Circolo
Ricreativo Ente Regione) per rendersi conto delle condizioni in cui
gli impiegati addetti debbono lavorare.
La cosa peggiore è però che chi ha bisogno di una
informazione non può entrare nell'ufficio e deve restare sul
pianerottolo di una scala, con la porta dell'ufficio sempre
aperta.
Il CRER ha oggi compiti anche nuovi, organizza viaggi in
tutto il mondo ed ha contatti con ampi settori della popolazione.
Per queste ragioni c'è bisogno di locali che consentano al
personale di lavorare almeno al caldo (e non in mezzo a correnti
d'aria) e alla gente di entrare in un ufficio, senza rimanere nella
tromba della scala in attesa del proprio turno.
Ciò premesso i sottoscritti Consiglieri del Gruppo
comunista
INTERPELLANO
l'Assessore alle Finanze per conoscere gli intendimenti della
Giunta rispetto alla opportunità di ricercare in un tempo breve un
locale idoneo e conforme alle esigenze di un servizio che svolge
compiti utili per i dipendenti regionali e per altre fasce della
popolazione valdostana.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Ho presentato questa interpellanza per
un puro caso, credetemi. Non sapevo quale era il compito del CRER;
sapevo che faceva diverse attività, ma in specifico non le avevo
seguite.
Un giorno ho visto per caso nella bacheca, qui sotto, un viaggio
a Mosca ...
TORRIONE
(fuori microfono):
... se era un viaggio
a Washington non andava ....
BAJOCCO (P.C.I.): ...
allora mi sono domandato: devo
andare alla ricerca del CRER. E sono andato alla ricerca del
CRER.
Credetemi: in una Regione come la nostra, dove non penso che
manchino dei locali idonei per sistemare personale nei vari uffici,
ho dovuto fare una coda in una scala e, quando sono arrivato per
entrare dentro l'ufficio, mi hanno tenuto sul pianerottolo.
L'ufficio è 2 metri quadrati, c'è un muro di 60 centimetri e il
cittadino, se vuole parlare con i funzionari che sono nell'ufficio,
deve parlare in questo buco.
Il problema è questo: l'attività del CRER non è più quella di
una volta; oggi il CRER è un Circolo che si è allargato e che ha
necessità di spazi diversi. Nel "buco dove si trova non c'è neanche
un servizio igienico: guardate come si trovano a lavorare questi
due funzionari! L'altro giorno mi sono recato di nuovo al CRER,
volevo andare in ferie in Sicilia ....
TORRIONE
(fuori microfono):
... È meglio che tu
faccia la campagna elettorale, Igino, visto che sei in ferie
...
BAJOCCO (P.C.I.):
... ho visto che hanno abbattuto una
parete. Guardate quanto "figli di brava donna" siete! Per il
problema di una interpellanza hanno abbattuto una parete. Va bene,
avete risolto una minima parte di questo ....
PRESIDENTE:
Speriamo che non abbattano il Palazzo,
adesso!
BAJOCCO (P.C.I.):
No .... siamo seri ora. È vero che è
una cosa che è importante anche per coloro che lavorano lì dentro e
per la popolazione che si deve recare in questo ufficio; è vero che
il Presidente della Giunta prenderà altre strade per andare in
ferie; è vero che il Presidente della Giunta prenderà altre strade
per andare a visitare l'Unione Sovietica, ma io sono un cittadino
di Aosta e come tale posso andare al CRER ...
ROLLANDIN (U.V.): ....
no, il CRER è solo per i
dipendenti regionali: è abuso di potere ....
BAJOCCO (P.C.I.):
.... non è abuso di potere ... va bene,
che
si mandi una lettera alla Magistratura, allora ...
A parte tutto, lì vicino ci sono due locali - me li hanno fatti
vedere l'altro giorno - che servono da magazzino per deposito
patenti; l'Amministrazione regionale compra capannoni su capannoni,
compra diversi immobili, per cui chiederei all'Assessore competente
di arrivare ad una sistemazione come si deve di un ufficio che oggi
raccoglie, non solo il problema della mensa, ma che si è allargato
anche ad altri servizi.
Il locale dove si trova il CRER non dispone di un servizio
igienico: chiedo all'Assessore alla Sanità di mandare
immediatamente il Direttore dell'U.S.L. a fare un sopralluogo per
dichiarare se quel locale è idoneo.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN (A.D.P.)
: La potenza del Consigliere Bajocco!
Ringrazio il Consigliere Bajocco per aver voluto fare questa
interpellanza, che mi dà modo di dire esattamente come
l'Amministrazione si è già mossa e come intende muoversi in futuro
per trovare una sistemazione più idonea, di quanto non lo sia
l'attuale, per il CRER.
In effetti, come diceva il Consigliere Bajocco, negli ultimi
tempi il CRER ha avuto modo di ampliare le proprie iniziative,
quindi, oltre ad organizzare viaggi all'est, organizza anche viaggi
all'ovest ed ha bisogno di locali più grandi, in quanto anch'esso è
stato dotato di apparecchiature di tipo elettronico, per facilitare
la rendicontazione, e quindi è collegato direttamente con il centro
meccanografico, come d'altronde tutti gli altri uffici regionali.
Anche questo ufficio fa parte della nuova organizzazione di tipo
meccanografico, che certamente all'inizio ha avuto qualche
problemino, come è logico che sia per tutte le cose nuove che
devono entrare in rodaggio, ma che certamente vedrà facilitate nel
futuro sia la precisione che la velocità di esecuzione di tutto
quello che è l'apparato burocratico.
Tornando al CRER, la parete è stata abbattuta, per una
combinazione tra la visita del Consigliere Bajocco e
l'interpellanza presentata dallo stesso, in quanto già da un po' di
tempo era programmato che fosse abbattuta, proprio perchè l'ufficio
del CRER, non appena era stato dotato di questa apparecchiatura,
era diventato troppo piccolo e in via temporanea si era pensato di
abbattere questa parete per dare un po' più di spazio.
La sede definitiva non dovrebbe essere quella dove attualmente
si trova, ma si pensava di poterlo ubicare nei locali posti dietro
l'ufficio, che il Consigliere Bajocco ha visitato, attualmente
adibiti ad archivio per le patenti.
L'Amministrazione regionale non ha molti locali ed è abbastanza
carente di locali per archivio come di locali per ufficio;
certamente il problema dei magazzini verrà quanto prima risolto con
lo spostamento del garage regionale, che attualmente si trova nel
piano sotterraneo di questo palazzo, quando questo garage verrà
spostato in località Pian Félinaz, dove sono stati unificati tutti
quanti i garages della Regione.
Con questo spostamento si renderanno liberi molto locali che
potranno essere adibiti ad archivio e in quel momento si potrà
trovare una soluzione idonea per l'archivio delle patenti ed anche
per il CRER; tuttavia volevamo anticipare un pochino questi tempi,
perchè ci rendiamo conto che passerà ancora un po' di tempo prima
che il garage possa essere spostato, e quindi ci siamo preoccupati
di spostare l'archivio delle patenti.
Una prima soluzione poteva essere di spostare tutto l'archivio
in quel di Quart, dove già esistono altri archivi dell'Assessorato
alle Finanze, ma ci siamo resi conto che questo non era possibile
completamente, in quanto molte di queste pratiche devono essere
prese giornalmente da questo archivio. Pertanto, stiamo vedendo di
trovare una soluzione che consenta di portare negli archivi di
Quart il materiale che viene consultato una volta ogni tanto e di
tenere nelle vicinanze del palazzo regionale quelle pratiche che
devono essere consultate giornalmente.
A questo proposito siamo in trattativa con alcuni proprietari di
magazzini ubicati nelle vicinanze della Regione, con i quali si sta
vedendo se è possibile fare un contratto di affitto, perchè non
avrebbe senso comprare questi locali, visto che poi verranno
liberati quelli dove ora sono i garages regionali; in questo senso
penso si possa trovare quanto prima questa soluzione di
spostamento, da un lato di questi archivi e, dall'altro,
recuperando questi due locali, per poterli adibire a sede
definitiva del CRER. Questo è quanto pensiamo di fare nel
futuro.
Per il momento, come il Consigliere Bajocco ha avuto modo di
vedere, ci siamo preoccupati di allargare questo ufficio e quindi
di sconfinare nel Servizio economato, dando per il momento una
sistemazione un po' più decorosa all'ufficio del CRER.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Ringrazio l'Assessore Martin per la
risposta. Condivido completamente la prima parte; mi preoccupo un
po' per la seconda, anche se da una parte mi soddisfa, perchè
vorrei che questo intervento fosse fatto nel breve tempo.
Capisco che non possano andare a finire a l'Amérique pratiche
che si devono vedere giornalmente, ma se l'Amministrazione
regionale, come ha detto l'Assessore, vedrà di risolvere trovando
un locale qui nelle vicinanze, mi dichiaro soddisfatto.
