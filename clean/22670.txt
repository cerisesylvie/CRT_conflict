Classificazione
CASA DA GIOCO



Oggetto del Consiglio n. 2126 del 20 settembre 2006 - Resoconto
OGGETTO N. 2126/XII - Approvazione del bilancio al 31
dicembre 2005 del Casinò de la Vallée - Gestione straordinaria ora
in liquidazione - a norma dell'articolo 8 della legge regionale 21
dicembre 1993, n. 88 e successive modificazioni.
Il Consiglio
Premesso che la legge regionale 21 dicembre 1993, n. 88
recante "Istituzione della Gestione Straordinaria per l'esercizio
della Casa da Gioco di Saint-Vincent", come modificata con legge
regionale 7 giugno 1999, n. 13, prevede, all'articolo 8, che la
Gestione Straordinaria presenti all'approvazione del Consiglio
regionale il bilancio consuntivo dell'attività svolta, comprensivo
della relazione del Collegio dei revisori e della relazione della
società di revisione;
Preso atto che con lettera del 18 maggio 2006 il liquidatore
della Casinò de la Vallée - Gestione Straordinaria in liquidazione
ha trasmesso all'Assessore al Bilancio, Finanze, Programmazione e
Partecipazioni regionali il Bilancio della stessa società chiuso al
31 dicembre 2005, composto da Stato Patrimoniale, Conto Economico e
Nota Integrativa e accompagnato dalla Relazione sulla Gestione del
Liquidatore e dalla Relazione della Società di Revisione e che con
lettera del 7 giugno 2006 ha trasmesso la Relazione del Collegio
dei Revisori dei Conti;
Richiamata la deliberazione della Giunta regionale n. 4606 in
data 30 dicembre 2005 concernente l'approvazione del bilancio di
gestione per il triennio 2006/2008, con attribuzione alle strutture
dirigenziali di quote di bilancio e degli obiettivi gestionali
correlati, e di disposizioni applicative;
Visto il parere favorevole rilasciato dal Coordinatore del
Dipartimento Bilancio, Finanze, Programmazione e Partecipazioni
regionali, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente
deliberazione
;
Su proposta del Presidente della Regione e dell'Assessore al
Bilancio, Finanze, Programmazione e Partecipazioni
regionali;
Visto il parere della IV Commissione consiliare
permanente;
Delibera
di approvare l'allegato rendiconto della "Casinò de La Vallée
di Saint-Vincent - Gestione Straordinaria - ora in liquidazione",
relativamente all'esercizio 01/01/2005 - 31/12/2005 a norma
dell'articolo 8 della legge regionale 21 dicembre 1993, n. 88 e
successive modificazioni, comprensivo della relazione del Collegio
dei revisori e della relazione della società di revisione.
Presidente
- La parola al Consigliere Praduroux.
Praduroux (UV)
- Con questo disegno di legge ci occupiamo
del bilancio annuale di esercizio della Gestione straordinaria ora
in liquidazione relativamente all'esercizio dal 1° gennaio 2005 al
31 dicembre 2005.
Dall'analisi della relazione allegata emerge che rispetto al
precedente esercizio la procedura di liquidazione si occupa di
gestire i vari contenziosi ereditati a suo tempo da Gestione
straordinaria. La fase ordinaria vera e propria, vale a dire
l'incasso dei crediti liquidi certi ed esigibili, e il pagamento
dei debiti che non rientrano nel contenzioso si era conclusa già
nel precedente esercizio. Nella relazione sulla gestione sono state
riportate tutte le cause in corso, lo stato del contenzioso, il
loro esito attuale e gli oneri addebitali alle controparti
soccombenti. In bilancio non sono inclusi fra i crediti gli oneri
che si ritiene di non poter recuperare e quelli relativi a sentenze
che sono oggetto di impugnativa o per le quali non sono ancora
decorsi i termini per l'impugnativa stessa. La nota integrativa
evidenzia che il bilancio di "GS" in liquidazione è stato
predisposto nel presupposto che gli eventuali oneri derivanti da
contenziosi in eccesso rispetto agli accantonamenti iscritti in
bilancio trovino copertura attraverso appositi interventi
finanziari della Regione Valle d'Aosta. Fra i contenziosi si
segnalano quelli in atto fra "GS" in liquidazione con "SITAV",
sorti in seguito a contratti stipulati fra le parti per garantire
la disponibilità alla casa da gioco di strutture di proprietà
"SITAV"; Gestione straordinaria in liquidazione ha in corso un
contenzioso con "SAAV S.p.a." in merito all'esecuzione di un
contratto stipulato fra le parti ed oggetto di 2 procedimenti
arbitrali.
Anche le attività del Collegio dei revisori dei conti si sono
rivolte in particolare sullo stato dei diversi contenziosi in atto;
in base a quanto riferito da tale Collegio, dall'esame del bilancio
chiuso al 31 dicembre 2005 il terzo esercizio della liquidazione
chiude con un risultato negativo di 332.583 euro. Dall'attività di
revisione si evince che il bilancio è stato redatto con chiarezza
in modo da rappresentare in maniera corretta e veritiera la
situazione patrimoniale e finanziaria ed il risultato economico di
"GS" in liquidazione. Risulta che le immobilizzazioni finanziarie
sono iscritte al valore nominale e sono rappresentate da un
deposito bancario oggetto di sequestro per euro 1.661.191 e da
polizze assicurative per euro 5,5 milioni. Il fondo di dotazione
risulta eroso dalle perdite pregresse, a patrimonio netto risultano
esposte solo le perdite a nuovo di 3.872.730 euro e la perdita di
esercizio che, come segnalato in precedenza, ammonta a 332.583
euro. I fondi per rischi e oneri comprendono gli accantonamenti per
controversie in corso e risultano iscritti per euro 3.789.878 con
una diminuzione di euro 2.690.903 rispetto all'esercizio
precedente.
Presidente
- Dichiaro aperta la discussione generale.
La parola al Consigliere Tibaldi.
Tibaldi (CdL)
- Alcune brevi considerazioni su questo
documento, che ormai è consuetudine esaminare in questa sede e
portare ad approvazione. È un bilancio che ripropone il
"canovaccio" degli anni passati, cambia forse il dato contabile:
non abbiamo più una cifra milionaria in termini di disavanzo, il
2005 si chiude con una cifra di 332.000 euro circa di perdita di
esercizio, questo è dovuto a diversi fattori, ma sta di fatto che
"GS" è un contenitore particolare, perché, da un lato, fa la
fortuna dei professionisti, perché, se leggete il bilancio che ci è
stato presentato come quello che ci è pervenuto negli anni scorsi,
vedete che vi sono ben 16 pagine che sono dedicate al contenzioso,
alle numerose cause ancora in essere definite dallo stesso
liquidatore Bo come una "spada di Damocle", perché gli esiti sono
in corso, alcuni potranno essere positivi, altri si prevede saranno
negativi, di conseguenza in questo momento "GS" fa la fortuna di
avvocati che stanno provvedendo alla tutela di certe ragioni di
"GS", d'altro canto possiamo dire che anche il liquidatore ha un
compenso di tutto rilievo che ogni volta appare in bilancio; "GS"
fa la sfortuna della Regione, perché comunque è l'ente preposto a
coprire i disavanzi finanziari, il che significa che i contribuenti
valdostani dovranno provvedere a piè di lista al ripianamento delle
perdite di esercizio.
Ancora una considerazione: per quello possiamo dire che il
liquidatore dal suo punto di vista fa il suo lavoro in senso
professionale, non possiamo contestarlo, anzi apprezziamo il suo
contributo ulteriore che è stato dato nella redazione del famoso
"dossier Bo", un "dossier" che ha creato clamori un anno fa, un
"dossier" che è stato prima "annacquato" e poi "sepolto" senza un
doveroso approfondimento da parte di questo Consiglio. È vero che
vi sono organi competenti, ma è vero anche che determinate azioni
di rivalsa e di responsabilità dovrebbero essere poste in
cantiere.
Per quanto riguarda il voto complessivo, il nostro gruppo si
esprimerà in senso contrario.
Presidente
- La parola al Vicepresidente Fiou.
Fiou (GV-DS-PSE)
- Per una brevissima dichiarazione di
voto. Come componente della maggioranza che aveva governato tutti i
processi che riguardavano "GS"... abbiamo sempre votato a favore
dei bilanci e dico doverosamente in quanto ne condividevamo le
responsabilità. Questi bilanci però sono stati ultimamente messi in
discussione da organismi tecnici, che prima ne garantivano la
regolarità, per cui in questa fase preferiamo astenerci, in quanto
potremmo vedere il nostro voto messo in discussione da ulteriori
interventi di componenti di maggioranza che non si sono preoccupati
di mettere in difficoltà alleati che si erano comportati
responsabilmente.
Presidente
- Se non vi sono altri colleghi che intendono
prendere la parola, dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Abbiamo oggi all'attenzione del
Consiglio un bilancio di una Gestione straordinaria in
liquidazione; mi soffermo brevemente sul concetto della
liquidazione, che molte volte viene tirata in mezzo rispetto a
tutta una serie di considerazioni, ma il concetto di liquidazione è
un concetto molto semplice: è il realizzare tutto l'attivo qualora
ve ne sia, coltivare tutte le cause che vedono "GS" come attore e
resistere in tutte quelle cause dove "GS" è chiamata in causa.
Rispetto alle osservazioni che ha fatto il collega Tibaldi, quindi
è ovvio che la relazione è una relazione che si concentra su tutto
l'aspetto legale, perché l'attivo è stato realizzato con la
cessione dell'azienda alla S.p.a. e quindi, rispetto a tutta una
serie di vicende, rimane in piedi il contenzioso. Contenzioso che
in parte era noto e che in parte è nato in corso di liquidazione,
una cosa particolare è relativa anche alle verifiche fatte dal
liquidatore, che anche qui sono verifiche di un organo tecnico e
che troveranno, o hanno trovato tutta una serie di approfondimenti
nell'ambito degli organi competenti, tanto che il "dossier" ha
tutta una serie di rilievi di natura fiscale, degli altri rilievi
che sono all'analisi degli organi preposti.
Il "dossier Bo" ha avuto, da un lato, l'aspetto positivo di aver
rimosso alcune situazioni che erano non corrette, vedasi
"benefits", ha chiarito degli aspetti procedurali, ha dato origine
a dei rilievi, ma assolutamente marginali dal punto di vista
fiscale, tanto che tutto ha avuto anche una definizione e su tutta
una serie di argomenti anche l'Agenzia delle entrate ha
riconosciuto che l'argomento era di una tale complessità e la norma
di dubbia interpretazione che, rispetto a tutta una serie di
rilievi, non sono state date delle sanzioni. È stata recuperata
l'imposta, ma non sono state comminate sanzioni, quindi è
un'attività che ritengo preziosa per evitare di rimanere in
situazione di ambiguità e in situazioni che, se mal interpretate,
avrebbero potuto dare origine a conseguenze più impattanti.
Oggi abbiamo un bilancio di "GS" che è l'esatta rendicontazione
delle attività che si sono manifestate nel corso dell'esercizio in
questione, abbiamo la possibilità di esprimere delle valutazioni
non tanto sulla vicenda di "GS" nel suo complesso, ma in relazione
a un'attività specifica: quella della liquidazione, quindi abbiamo
delle manifestazioni che prescindono dalle nostre valutazioni. Ecco
perché inviterei anche i Consiglieri di maggioranza e di
opposizione a dare una valutazione sul bilancio in liquidazione,
quindi se ritengono che i numeri esposti nel bilancio di
liquidazione non siano coerenti, non siano corretti, hanno ragione
a votare contro o ad astenersi, ma se i conti sono quelli che ci
sono stati presentati, invito a dare una valutazione positiva al
bilancio, perché non è questa una valutazione positiva o negativa
rispetto a una gestione, ma rispetto alla fase di liquidazione.
Credo che le argomentazioni e le valutazioni possano essere
ricondotte molto semplicemente ad un'attività tecnica, su cui oggi
dobbiamo dare un giudizio che esula da tutti i giudizi che possiamo
dare sulla gestione di "GS", sulla gestione della S.p.a., che sono
altra cosa, questa è una fase liquidatoria. Invito quindi il
Consiglio ad approvare la rendicontazione propostaci dal
liquidatore, controllata dal Collegio dei revisori e con i dovuti
pareri della società di revisione.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Abbiamo ascoltato l'invito
dell'Assessore al bilancio, è come se si dicesse: "siamo di fronte
a un documento che richiederebbe una semplice presa d'atto da parte
del Consiglio, perché a "GS" compete solo gestire il contenzioso
esistente, il contenzioso che dura da anni e il cui risultato fra
l'altro dipende dalle sentenze in parte emesse, in parte che
saranno emesse nei diversi gradi di giudizio". Lei sa bene che ogni
documento tecnico ha anche un valore politico e va visto
all'interno del contesto in cui si inserisce. Qui vi sono alcuni
elementi che mettiamo in discussione e che non ci convincono del
tutto. Dal punto di vista formale, il documento è ineccepibile: è
articolato secondo quanto prevede la legge, così ci dicono le
relazioni richieste del Collegio dei revisori dei conti, della
società esterna di revisione, però intanto rimangono alcuni dubbi
di fondo. Primo: è proprio necessario tenere in piedi questa
struttura gestionale per liquidare gli ultimi contenziosi con un
costo che non è indifferente? Secondo: qui è tutta incerta l'azione
che fa il liquidatore perché le somme vanno e vengono secondo delle
sentenze, l'unica certezza è che la Regione deve accollarsi tutti
questi debiti. Ci chiediamo allora se rispetto a questa questione
c'è un giudizio politico su quello che è avvenuto precedentemente.
Avallare tale bilancio significa avallare le situazioni che hanno
dettato i contenziosi, che sono in questo momento oggetto di
sentenze e di esame da parte dei tribunali. Infine - e qui mi
associo a quanto diceva il collega Fiou - nel corso delle audizioni
legate al "dossier Bo" abbiamo sentito valutazioni e giudizi
negativi su documenti che invece erano stati portati in Consiglio
come documenti formalmente ineccepibili, perché avevano passato il
controllo di tutti gli organismi a ciò preposti, pertanto non
accettiamo il teorema per cui è un documento contabile, quindi c'è
una semplice presa d'atto. Non voteremo questo bilancio.
Presidente
- Ricordo che l'atto ha avuto parere
favorevole a maggioranza in IV Commissione.
Pongo in votazione l'atto nel suo complesso:
Consiglieri presenti: 27
Votanti: 25
Favorevoli: 21
Contrari: 4
Astenuti: 2 (Fiou, Fontana Carmela)
Il Consiglio approva.
