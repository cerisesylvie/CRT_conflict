Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2665 del 25 luglio 2023 - Resoconto
OGGETTO N. 2665/XVI - Approvazione di mozione: "Ricognizione
e verifica degli stipendi dei dipendenti delle società partecipate
e controllate dalla Regione".
Bertin (Presidente) -
Punto n. 7. Per l'illustrazione, ha
chiesto la parola il consigliere Baccega.
Baccega (FI) -
C'è l'impegno a essere brevi, pertanto
cercherò di riassumere in poche parole il contesto di questa
mozione.
Se vogliamo, un titolo a questa mozione è: "bisogna aumentare
gli stipendi medi". L'articolo che noi richiamiamo nella mozione è
in realtà una serie di articoli che si sono succeduti in quel
periodo e che fanno riferimento all'incontro organizzato dalla
Chambre valdôtaine des entreprises et des activités libérales: "le
imprese valdostane si raccontano", dove è emerso che tra il 1995 e
il 2021 la Regione Valle d'Aosta è stata la peggiore in Italia per
la crescita delle retribuzioni, ma è anche emerso che l'Italia nel
periodo 1990-2020 era l'ultimo Paese dell'Eurozona per la crescita
delle retribuzioni, pertanto si evince che la nostra Regione è la
peggiore Regione d'Europa.
Ora, nell'aver incrementato gli stipendi medi diciamo che siamo
un po' al passo, quindi ci siamo interrogati, certamente qui si
parlava di aziende private "ma cosa succede nel pubblico?". Noi
abbiamo fatto una piccola indagine nel panorama delle società
partecipate e delle società controllate. Va detto che in qualche
modo le aziende private e anche le partecipate hanno dato dei premi
di produzione, dei bonus annuali per premiare la produttività e la
competenza dei loro dipendenti.
Va anche sottolineato che la più parte dei comparti rientrano in
contratti collettivi nazionali e ancora ci chiediamo perché in
Valle d'Aosta ci sia una forte preclusione ai contratti
integrativi: per esempio, in sanità i contratti integrativi sono
abbastanza numerosi e così stiamo assistendo a un esodo del
personale; al di là della sanità, dove speriamo di portare quanto
prima il progetto di legge 95 per riconoscere stipendi adeguati
alle professioni sanitarie e poi successivamente lavoreremo anche
per il comparto sanità. È chiaro quindi che assistiamo a un esodo
verso altre regioni anche da parte di chi lavora nel pubblico
oppure di chi lavora nelle partecipate e andrà nella logica di fare
i concorsi in Regione, dopo l'annuncio di ieri di oltre 300
assunzioni nell'ente pubblico, credo che si sarà ovviamente una
corsa in questo senso.
In seguito a un'altra breve indagine conoscitiva nel contesto
dei servizi sociali e in altri ambiti abbiamo riscontrato che anche
a parità di mansioni - e questo lo sappiamo - esistono differenze
di stipendio abbastanza significative. Un impiegato che in quinto o
sesto livello ha uno stipendio tra i 1.300 e i 1.400 euro al mese
ha sicuramente difficoltà in questo contesto economico mettere su
famiglia e queste differenze stipendiali sostanziali a parità di
mansione fanno inevitabilmente subentrare quella che può essere
chiamata la "demotivazione" e la "poca voglia di crescere nel suo
contesto".  Noi quindi riteniamo che possa essere interessante
avviare, anche nella logica di scelte future che dovremo fare, una
verifica approfondita anche per poter fare dei ragionamenti tutti
insieme. Per questo abbiamo chiesto di fare una verifica degli
stipendi netti e lordi dei dipendenti delle società partecipate e
controllate della Regione, partendo dai quinti livelli fino agli
ottavi livello e presentarli alla Commissione competente affinché
si possano fare tutti gli approfondimenti del caso.
Presidente -
Apriamo la discussione generale. Ci sono
richieste di intervento in discussione generale? Interviene il
Presidente della Regione.
Testolin (UV) -
Intervengo in discussione generale e
esprimo già in questo contesto alcune osservazioni. Penso che il
problema sollevato dal collega Baccega sia stato trasversalmente
affrontato all'interno di quest'aula nel merito di alcune
situazioni, su cui stiamo lavorando, che nel tempo si sono
verificate su alcune società partecipate e su dipendenti di
partecipate con mansioni parificate a quelle dei dipendenti
regionali. Sicuramente ci saranno ancora delle interrogazioni,
delle interpellanze e delle mozioni sulle quali si andrà a
discutere, con l'attenzione e l'impegno da parte del Governo di
affrontare in maniera coordinata quella che è considerata una
priorità, cioè quella di dare una ricompensa dignitosa a chi lavora
e di farlo collegialmente in tutti i settori dove l'Amministrazione
può andare a intervenire.
Nonostante la carenza di personale all'interno
dell'Amministrazione stessa, non c'è una corsa all'impiego
pubblico, proprio perché l'appetibilità, rispetto ad altre
situazioni, non è così importante; tuttavia, rimangono le porte
aperte per dei percorsi di crescita che dovremo affrontare
collegialmente e sui quali abbiamo iniziato a lavorare con l'ultimo
provvedimento che già prevede delle opportunità di crescita anche
all'interno dell'Amministrazione regionale. Si è cercato altresì di
intervenire sul discorso dei medici delle professioni sanitarie e
sul quale si continuerà a lavorare per rendere più appetibile il
nostro territorio.
Nel merito della mozione, pur non essendo di diretta "gestione"
dell'Amministrazione regionale, il comparto delle società
partecipate ha comunque un'importanza fondamentale e, a livello più
conoscitivo che di quelle che potranno essere le iniziative poi da
sviluppare in merito a questa tematica sulle società partecipate,
accogliamo la richiesta di fare un'indagine puntuale. Tutto questo
anche perché, a livello statistico, di informazioni e poi di
valutazioni, può essere comunque un passaggio importante.
Chiederemmo solo di poter emendare, nella fase di impegno, il
passaggio: "a presentare alla Commissione" con il "fornire alla
Commissione" in modo da raccogliere questi dati e poi fornirli ai
Commissari che possono fare una valutazione per poi eventualmente
sviluppare una discussione in merito.
Presidente -
Consigliere Baccega, a lei la parola.
Baccega (FI) -
Accogliamo certamente la richiesta di
emendamento, quindi "fornire" anziché "presentare" va benissimo; la
richiesta dei dati è fondamentale per capire dove si vuole andare a
parare.
Mi faccia aggiungere solo che è chiaro che anche nella Pubblica
Amministrazione stipendio e salari sono bassi. La mia indagine
personale ha riscontrato che nei cinque livelli di retribuzione,
soprattutto dal quinto all'ottavo, le retribuzioni sono davvero
esageratamente basse nel contesto che stiamo vivendo: il carovita,
la sempre più galoppante inflazione, la congiuntura economica, la
pandemia, la guerra, l'innalzamento dei mutui che sta facendo dei
danni piuttosto significativi. Soprattutto coloro che hanno accolto
l'anticipo degli interessi, anziché il mutuo Finaosta, stanno
vivendo momenti complicati e difficili, sono rimasti un po'
fregati. Questa mozione quindi voleva parlare appunto di stipendi
da incrementare facendo un lavoro che parta proprio dai dati che
gentilmente lei ha dichiarato di volerci fornire. La ringraziamo e
raccogliamo la sua proposta.
Presidente -
La discussione generale è chiusa. Il Governo
è già intervenuto; se non vi sono altri interventi, metterei in
votazione la mozione così come emendata: "fornire" invece di
"presentare". Metto in votazione la mozione.
Presenti, votanti e favorevoli: 35
La mozione è approvata all'unanimità.
