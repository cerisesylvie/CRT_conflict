Classificazione
INDUSTRIA



Oggetto del Consiglio n. 1815 del 18 maggio 2011 - Resoconto
OGGETTO N. 1815/XIII - Interpellanza: "Misure a sostegno
delle aziende in difficoltà del settore industriale della bassa
Valle".
Interpellanza
Avendo appreso che la VERRES SpA - Società per la Monetazione
e Fonderia di Precisione, ha difficoltà a trovare significative
commesse che possano garantire una serena continuità
operativa;
Atteso che il settore industriale nella zona della Bassa
Valle è strategico per garantire l'occupazione;
i sottoscritti Consiglieri regionali
Interpellano
l'Assessore competente per sapere se intenda:
1) confermare una politica di massima attenzione agli
specifici problemi registrati dalle singole aziende;
2) mettere in atto delle misure di sostegno preventive e non
attendere fatalisticamente il ricorso agli ammortizzatori
sociali.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi,
pecunia non olet
dice il proverbio, ma questa volta si alza
molta puzza di bruciato dalla fabbrica di Verrès e devo riconoscere
che, per quanto mi riguarda, ci sono arrivato con un certo ritardo,
nel senso che molto più attento e puntuale di me fu l'anno passato
il Consigliere Tibaldi, a cui va riconosciuto di avere con
lungimiranza prefigurato la difficile situazione che oggi stiamo
vivendo alla Verrès S.p.A.. Mi riallaccio quindi ad un ragionamento
che fu fatto in modo estremamente compiuto già un anno fa e di cui
quasi per caso io sono venuto a conoscenza, perché, durante le
manifestazioni del 25 aprile, ho incontrato degli operai della
Verrès S.p.A., che mi hanno sollevato questa forte preoccupazione e
a ridosso del deposito dell'interpellanza da parte del nostro
gruppo c'è stata una serie di interventi anche da parte del mondo
sindacale, un'attenzione anche dai media valdostani sulla
situazione di estrema difficoltà. L'amarezza che provo nel
rappresentare questa situazione è legata al fatto che la situazione
che viviamo era stata richiamata già un anno fa, si era avanzata la
necessità di non puntare solo sull'attuale produzione, nettamente
preponderante quella della monetazione, su alcune attività di tipo
artistico-artigianale e si era già prefigurata un anno fa la
necessità di trovare delle soluzioni di diversificazione del
prodotto. Adesso ci troviamo in una situazione dove, leggendo i
documenti sindacali, ad un anno di distanza si dice che si deve
diversificare il prodotto, trovare una soluzione. In un anno di
tempo ci chiediamo cosa sia stato fatto; già un anno fa si
lamentava la preoccupazione che con la partecipazione del 27
percento di Finaosta non ci fossero sollecitazioni particolari
rispetto a questa realtà. In qualche modo le giustificazioni erano
scontate: c'è la crisi economica, c'è una difficoltà
internazionale, quindi il battere moneta è stato in parte
contenuto, in parte era evidenziato il problema delle regole per
l'accesso, le gare per l'aggiudicazione di questi appalti sempre
più difficili e poi era stato introdotto il concetto di una
competizione da parte del sud est asiatico. Questa azienda si era
affermata proprio per la qualità e la specificità del prodotto, la
monetazione che aveva sia la qualità unica dell'acciaio ereditato
dall'esperienza Cogne, sia il fatto che c'era la monetazione
bicolore. Ora tutto questo non è più sufficiente, come in tutti i
campi bisogna continuamente innovare e non bisogna esclusivamente
chiamare in causa come sempre la questione del costo del lavoro. La
nostra preoccupazione è evidente, perché la Verrès S.p.A. insiste
in un'area come quella della bassa Valle, già fortemente colpita da
processi di deindustrializzazione, che noi abbiamo spesso
denunciato come gravi, perché gli 80 dipendenti circa più qualche
personale a tempo determinato lavorano in un contesto, quello
industriale, che dà lavoro tutto l'anno, che non è sottoposto al
vincolo stagionale. Non troviamo in questo momento, nonostante ieri
in un importante simposio l'Assessore Marguerettaz ci abbia
rassicurato sulla situazione del turismo valdostano, alternative
che siano in grado di compensare queste difficoltà che permangono
nel settore industriale, ripeto, attività che diano un lavoro non
stagionale ad un numero così ampio di lavoratori. La nostra
preoccupazione è fortissima, siamo già in ritardo in una situazione
di emergenza. Quello che chiediamo è che ci sia un profilo
maggiormente ritagliato sulla singola azienda, ossia la risposta
secondo cui sono state messe in campo le misure anticrisi lo
sappiamo, le abbiamo votate, le condividiamo, non è questo il
punto. Soprattutto quando abbiamo delle partecipazioni rilevanti
come il 27 percento, bisogna essere in grado di intervenire con
maggiore tempestività su queste realtà. Non è che possiamo
usare...come mi è parso in alcuni articoli che sono comparsi sulla
stampa locale:
"ah, c'è un problema alla Verrès S.p.A.!"
.
No, non è un problema di oggi, perché questo problema è stato
evidenziato in tutta la sua gravità un anno fa. Il resoconto di un
anno di lavoro allora non può essere che c'è la crisi economica,
non siamo riusciti a trovare nulla...Francamente mi aspetto
qualcosa di più per il settore industriale della Valle d'Aosta, per
la validità strategica che ha nel garantire l'occupazione in
particolare nella zona della bassa Valle. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente. Devo dire che sono un
po' in difficoltà a rispondere all'interpellanza del collega
Donzel, perché, da un lato, nelle premesse si cita velocemente la
Verrès S.p.A., poi invece si chiedono altre cose nelle domande che
sono fatte successivamente. Cercherò di fare una sintesi
evidentemente però la cosa potrebbe presentare qualche "buco" e
spero che così non avvenga. In primo luogo, per quanto riguarda la
situazione della Verrès S.p.A., noi abbiamo programmato con il
Presidente della Regione un incontro con le organizzazioni
sindacali, che ci hanno chiesto di rinviarlo di qualche giorno per
ragioni organizzative loro e anche perché c'è bisogno di avere un
quadro da parte loro un po' più chiaro. Evidentemente abbiamo tutta
l'intenzione di intervenire in quella situazione compatibilmente
con le possibilità, perché è vero che Finaosta detiene il 27
percento del pacchetto azionario, ma è altrettanto vero che il 51
percento sta in altre mani, quindi il potere decisionale di
assemblea appartiene a qualcun altro. Di questo dobbiamo essere
tutti consapevoli, lo sono anche le organizzazioni sindacali, però
poi tornerò su un paio di questioni specifiche. Vorrei rifarmi un
po' alle domande che il Consigliere Donzel pone, che sono
sostanzialmente la politica di massima attenzione ai problemi
specifici registrati dalle aziende e le misure di sostegno da
mettere in atto.
Innanzitutto è sempre bene ricordare che l'Amministrazione
regionale non può sostituirsi alle imprese, né in tanto, né in
poco, e non può ipotizzare di mettere in campo aiuti "robusti" e
significativi interventi economici, come c'era la possibilità di
fare in passato. Oggi le regole sono note a tutti: quelle
comunitarie e statali, che hanno severamente e rigidamente regolato
gli aiuti pubblici nei confronti dei privati; è quindi necessario
individuare linee di intervento. I fattori decisivi che consentono
all'azienda di crescere e di affermarsi sono principalmente due:
poter lavorare in condizioni particolarmente vantaggiose, (costo
del lavoro, vantaggiosità delle zone insediative dal punto di vista
logistico, delle comunicazioni statali, trasportistiche e
informatiche) e possibilità di sviluppare innovazioni legate alla
ricerca e allo sviluppo. È prioritariamente attorno a questi due
temi che la Regione ha cercato di sviluppare la sua politica di
sostegno alle aziende, mettendo in campo strumenti strutturalmente
adeguati. In primo luogo, pur con i limiti posti da un'area, quella
della Valle d'Aosta, non troppo favorita per quanto riguarda gli
aspetti logistici, è necessario poter disporre di una buona offerta
infrastrutturale. Sotto questo punto di vista, si può affermare che
il patrimonio immobiliare disponibile per mezzo di Vallée d'Aoste
Structure è di qualità ed è offerto a condizioni favorevoli sotto
l'aspetto dei costi di locazione e di gestione.
Va ricordato che, per quanto riguarda le infrastrutturazioni
informatiche, che soprattutto le due aree industriali di Aosta e di
Pont-Saint-Martin offrono una qualità e una potenza di rete
eccellenti; in particolare, l'area di Pont-Saint-Martin è
praticamente senza confronti rispetto al vicino Piemonte e
Lombardia e rivaleggia direttamente con alcune eccellenze urbane di
Milano. Per quanto concerne lo sviluppo dell'innovazione, ricordo
che le aziende che hanno saputo sviluppare progetti di alto profilo
innovativo sono riuscite a conquistare mercati importanti a livello
mondiale, ne abbiamo alcuni esempi in Valle d'Aosta, che non sto a
citare, ma che sono noti a tutti, anche in caso di recenti
insediamenti. Evidentemente non tutte le imprese sono in grado di
modernizzarsi, di spingere il loro sviluppo sulla base di
innovazioni conseguite con progetti di ricerca complessi e queste
sono le aziende che soffrono maggiormente, ma qui il problema è
essenzialmente di mercato: o esse riescono ad essere inserite in
processi anche complessi che richiedono i loro prodotti o sono
destinate ad arrabattarsi e a lavorare in un clima di incertezza.
Come dicevo prima, però, possiamo offrire delle buone condizioni
contrattuali alle aziende, puntuali aiuti in campo economico,
ovviamente nel rispetto delle disposizioni. Ricordo anche che tutte
le aziende in Valle d'Aosta possono fare ricorso ai benefici della
legge n. 6, la quale, così come la legge n. 19 del commercio
ricordo, quella che è gestita dall'Assessore Marguerettaz, eroga i
contributi a sportello e non a graduatoria. Ciò significa che i
fondi disponibili lo sono per tutti coloro che chiedono di
accedervi e, sotto questo punto di vista, credo che noi si sia una
sorta di eccezione rispetto ad altre volte. Noi ovviamente non ci
possiamo sostituire alle aziende nella progettualità organizzativa
e nella capacità di trovare sbocchi di mercato per le loro
produzioni, ma, tornando al tema di prima, le possiamo aiutare in
un campo, perché è ovvio che l'innovazione è la miglior garanzia
per un successo futuro. Sotto questo punto di vista, voglio citare
alcuni dati di risultato e ricordare anche che, per poter
assicurare lo sviluppo dell'innovazione, il Consiglio ha deciso di
mettere sul tavolo non solo denaro legato alla legge sulla ricerca
e sviluppo, ma anche importanti risorse nella convenzione con il
Politecnico di Torino, che a Verrès non offre solo percorsi
formativi agli studenti, ma anche sostegno e collaborazione alle
aziende che intendono sviluppare innovazione e ricerca. Parrà
strano, perché se ne parla poco, ma l'insieme di queste misure ha
prodotto alcuni risultati che desidero citare. Tempo fa il
Consiglio regionale ha deliberato l'aumento dei massimali per il
sostegno nella ricerca dell'area di Pont-Saint-Martin, questa
semplice in sé e quasi banale iniziativa, unitamente al fatto che
quest'area sia particolarmente ambita per l'altissimo livello di
infrastrutturazione informatica, ha fatto sì che in poco meno di un
anno siano state ben otto le imprese che hanno richiesto di
iniziare il loro
start up
nella
pépinière
della bassa
Valle. Si tratta di imprese orientate allo sviluppo di nuove e
innovative attività, conseguenza ciò di quanto dicevo prima. Altre
richieste sono state annunciate; il vero problema, l'ho già detto
in questo Consiglio, è che forse non avremo spazi per ospitare
numerose richieste. Ad Aosta nell'area ex Cogne si stanno
prorogando i vecchi contratti, poiché non abbiamo lo spazio per
ospitare le imprese che, finito lo
start up
, dovranno
insediarsi a titolo definitivo e per questa ragione Vallée d'Aoste
Structure ha proceduto alla progettazione di un nuovo immobile per
ospitare le imprese che, dopo i previsti cinque anni di
accompagnamento, dovranno abbandonare la
pépinière
di Aosta.
La Regione intende favorire la riconversione delle imprese in
settori innovativi, anche qui iniziative sono in corso.
Evidentemente uno dei grandi temi riguarda il fatto che siamo tutti
consapevoli che i grandi insediamenti industriali del passato non
sono più ipotizzabili; difficilmente si ripeteranno le presenze di
concentrazioni industriali con elevati numeri di addetti, andremo
sempre più verso imprese con pochi addetti e sovente ad alta
specializzazione e noi dobbiamo fornire alle ditte la possibilità
di sviluppare tecnologie e innovazioni con l'ausilio delle
autostrade informatiche e la qualità dell'assistenza e della
ricerca, ma anche della formazione. Ho avuto modo di dire che
Vallée d'Aoste Structure ha progettato un centro per la formazione,
che è stato ora concessionato dal Comune di Aosta.
Per quanto riguarda le novità, perché questa è la seconda
domanda:
"mettere in atto delle misure di sostegno preventive e
non attendere il ricorso agli ammortizzatori sociali"
, ho due
risposte da dare. In questo momento è presente in commissione
consiliare un disegno di legge sulle nuove imprese innovative,
avremo modo di discuterlo in Consiglio, credo però che il
Consigliere Donzel qui faccia riferimento al preambolo della sua
iniziativa, ossia guardando alla Verrès cosa si potrà fare; ho
detto prima che ora la prima cosa che faremo sarà di incontrare i
sindacati e di definire con loro un'analisi e un percorso. Per
quanto concerne la Verrès - lo abbiamo detto in questo Consiglio e
penso sia parere condiviso da tutti -, credo che si debba andare
verso una diversificazione, perché quel tipo di produzione oggi ha
dei forti limiti: è legato alle gare, è legato al fatto che
l'aggiudicazione delle gare, soprattutto per i Paesi di certe zone
del mondo, non è poi necessariamente sicura dal punto di vista dei
pagamenti, quest'azienda è rimasta ferma su un'offerta che aveva un
senso fino a quando le nuove disposizioni europee non avevano
imposto anche alla Zecca dello Stato di procedere alle gare
attraverso aggiudicazione. Sappiamo che questo è un problema
grosso, è uno dei nodi ai quali bisognerà mettere mano, teniamo
conto però che, sotto questo punto di vista, la concentrazione
azionaria sta nelle mani del Poligrafico dello Stato, Finaosta
possiede il 27 percento con il quale non si decidono le strategie
delle aziende. Da tale punto di vista, dovremo immaginare quale
ruolo dovrà assumere Finaosta, soprattutto in relazione in questo
momento di crisi rispetto alla situazione della Verrès, per quanto
riguarda due temi: la possibilità di diversificare l'attività di
tale azienda potendo rilanciare la produzione o eventualmente
sciogliendo l'accordo che in questo momento esiste con il
Poligrafico per quanto riguarda l'assetto azionario
dell'impresa.
Presidente
- La parola al Consigliere Donzel.
Donzel (PD)
- Egregio Presidente, cari colleghi, non
posso non ringraziare l'Assessore per l'ampia ed esaustiva
ricostruzione dell'impegno del suo Assessorato in questo delicato
frangente: ampia ed esaustiva nonostante la scarna e umile
interpellanza che avevo presentato. Da questo quadro emerge
sicuramente un atteggiamento positivo, lo abbiamo più volte
riconosciuto, rispetto all'impegno a promuovere innovazione, a
continuare a lottare per avere insediamenti industriali. Vi è però
anche una sorta di eccessiva filosofia liberista, secondo la quale
le imprese che non vanno si chiudono, se ne aprono di nuove in un
ricambio continuo. Non è questo quello che avviene neanche nei
Paesi più liberali del mondo, che, laddove hanno delle produzioni
con un certo numero di dipendenti o che vengono individuate come
strategiche, vengono "difese con le unghie e con i denti". Ne è una
dimostrazione l'impegno "dell'Amministrazione Obama" nel difendere
l'industria automobilistica americana, che, dovesse essere esposta
ai "venti" della concorrenza internazionale, avrebbe già da mo'
rinunciato vista la competizione che anche lì arriva dal mondo
asiatico. Servono quindi anche scelte strategiche di difesa e
tutela di un patrimonio industriale che naturalmente viene
implementato costantemente, ci fa piacere che non abbiamo più spazi
per ospitare imprese e speriamo che questa cosa si traduca anche
nello
start up
di occupazione e non solo di insediamento di
imprese. Apprezzo quindi quello sforzo generale, ma mi riservo
questa piccola puntualizzazione. A ciò aggiungo una considerazione
riguardante il fatto che è vero che Finaosta ha soltanto il 27
percento, quindi non è titolata a decidere alcunché, però le faccio
notare - e magari lei lo avrà già fatto di suo - che non sarebbe
male se un azionista minoritario sollecitasse con dei documenti ed
idee l'azionista di maggioranza. Se lo ha fatto, mi piacerebbe
conoscere le proposte di Finaosta che sono state bocciate nel
Consiglio di amministrazione dall'azionista di maggioranza e quindi
dire: "miseria, Finaosta ha proposto questo e quest'altro", ma
questi non vogliono sentire ragioni, non hanno ascoltato le giuste
sollecitazioni provenienti da Finaosta. Ho invece l'impressione che
ogni volta si arrivi quando ormai è sempre troppo tardi con il
piano delle proposte.
