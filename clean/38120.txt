Classificazione
FINANZA REGIONALE E LOCALE
Finaosta



Oggetto del Consiglio n. 1727 del 20 gennaio 2016 - Resoconto
OGGETTO N. 1727/XIV - Interpellanza: "Mancata utilizzazione
dell'intera disponibilità finanziaria a valere sul fondo di
rotazione microcredito FSE, costituito presso la Finaosta nell'anno
2013".
Viérin M. (Presidente) -
Punto 14 dell'ordine del giorno.
La parola al collega Gerandin.
Gerandin (UVP) -
Merci Président.
Quest'interpellanza, un po' com'è successo per il collega
Bertschy prima, è un'interpellanza che è stata presentata prima
della proposta che abbiamo esaminato in commissione per quel che
riguarda la trasformazione del microcredito in microprestito. Per
quel che ci riguarda, è la terza iniziativa che presentiamo con
questo soggetto, per quel che riguarda quest'utilizzo del fondo di
rotazione e vorrei proprio fare alcune considerazioni: la prima è
che chiaramente dei quattro quesiti che poniamo io penso che
l'unico che desti ancora un po' di interesse sia il primo, perché
il resto bene o male è scritto nei contenuti della delibera,
pertanto quello che è importante che si sappia sono i numeri
riferiti all'importo definitivo erogato per quanto riguarda le
microimprese valdostane.
Per quello che riguarda i contenuti, io le dissi, Assessore,
all'atto del suo insediamento che non avrei avuto alcun motivo di
schiacciare il pulsante e dirle che quando un'iniziativa è posta
bene...e bisogna riconoscere che questa proposta di delibera che
lei ha presentato in commissione e oggetto di quest'interpellanza è
stata impostata nell'interesse delle imprese valdostane. Ora, a
nostro parere, non è così importante se il merito sia tutto suo,
Assessore, o dei suoi dirigenti se in qualche maniera abbiano
influito le tre interpellanze che abbiamo dovuto presentare per
arrivare ad un testo scritto bene nell'interesse delle imprese
valdostane, oppure se è derivante da esempi che arrivano da altre
Regioni o eventualmente da un'analisi di quelli che sono stati i
contenuti, purtroppo non positivi, di quello che è stato il testo.
Questa era la considerazione che intendevamo fare, era un sollecito
per arrivare ad avere un atto che andasse in questa direzione e noi
ci riteniamo soddisfatti per quello che riguarda i contenuti di
quel testo di delibera che lei ha presentato in commissione. Su
quello che è stato il passato evidentemente nella replica farò
alcune considerazioni. Grazie.
Presidente -
Grazie. La parola all'Assessore Donzel.
Donzel (PD-SIN.VDA) -
Grazie Presidente.
Grazie collega per aver posto correttamente la questione. Io mi
permetto soltanto di evidenziare che la delibera che è stata
esaminata recentemente in commissione è del 18 dicembre: questo per
dire che abbiamo cercato con una certa sollecitudine di dare gambe
ad un problema molto complesso. Trattandosi poi di una
deliberazione che prevede tre atti molto complessi, perché si
tratta di uno strumento di ingegneria finanziaria molto articolato,
è chiaro che va bene fare in fretta e innovare, però non bisogna
neanche improvvisare. La delibera è lì dal 18 dicembre ed è stata
esaminata in commissione con un confronto molto utile e costruttivo
anche per noi.
Bisogna partire da alcune considerazioni. Abbiamo a disposizione
un fondo importante, c'è stato messo dal Fondo sociale europeo, di
4 milioni e mezzo a sostegno delle piccole imprese, imprese
artigiane soprattutto e delle imprese commerciali. Il tentativo è
stato subito quello di mettere a disposizione queste risorse (4,5
milioni), ma ci si è scontrati contro delle difficoltà oggettive in
parte legate al fatto che soprattutto l'articolo 111 del decreto
legislativo n. 385/1993 (Testo unico bancario) richiedeva alle
imprese artigiane e commerciali, per poter accedere a questo
beneficio, la cosiddetta "non bancabilità", cioè una dichiarazione
molto pesante sulle condizioni economiche dell'attività, quindi in
qualche modo questo è stato il principale vincolo alla non adesione
a questo tipo di misura.
L'altra questione è che ovviamente si era pensato di mettere un
tempo limitato per dare la possibilità di accedere a queste
risorse, ma questo per via delle scadenze europee. Ora, noi
possiamo rimettere in moto una misura diversa grazie al fatto che
intanto beneficiamo di una deroga, quindi possiamo spendere queste
risorse fino al 31 marzo 2017, dunque questo è il primo concetto
fondamentale: ci è arrivata la possibilità di una deroga.
La seconda considerazione è che abbiamo guardato anche ad altre
esperienze. Come ha detto lei, si guarda anche gli altri. Siccome
in tutta Italia questo tipo di misura ha incontrato notevoli
difficoltà, il caso della Puglia ci ha fatto capire...anche loro ad
un certo punto hanno fermato la misura com'era costruita in prima
battuta e hanno corretto il provvedimento: questo ci ha offerto lo
spunto per superare l'ostacolo della cosiddetta "non
bancabilità".
Il terzo elemento è dato da un fattore di cui non nascondo aver
beneficiato: è la stretta collaborazione che si è creata tra la
struttura Attività produttive, la struttura Politiche formazione e
occupazione e la collaborazione di Finaosta. Si è creato un tavolo
con l'Assessore e i tre soggetti che ho citato e in quella
situazione si è cercato di andare incontro a tutte le difficoltà.
Credo che ci sia stato uno sforzo di sburocratizzazione che non ha
precedenti, perché abbiamo tolto un corso di formazione che era
vincolante all'accesso al credito; abbiamo posto come sportello
dove si fa la domanda direttamente presso Finaosta (poi, se avrò il
tempo, le farò notare anche una particolarità che abbiamo
introdotto per gestire l'afflusso, speriamo numeroso, di domande
rispetto a questo tipo di provvedimento), quindi sarà Finaosta il
soggetto, quindi non c'è un passaggio di carte interno; siamo
intervenuti sui tempi di risposta della misura; abbiamo tolto il
nucleo tecnico di valutazione per quelle imprese che hanno bilanci
consolidati, quindi, di fronte a tre anni di bilancio di
un'impresa, si è quindi in grado di capire se questa è ormai
fallita, che deve portare i libri in tribunale, quindi è in una
situazione di insolvibilità totale, dunque abbiamo superato anche
lì un ulteriore ostacolo burocratico rispetto alla valutazione.
Vista l'importanza di mettere subito a disposizione queste risorse,
poi abbiamo anche deciso di andare a sportello. Qui anche una
novità: per gestire le domande a sportello e dare una risposta
puntuale, si pone la domanda anche attraverso una semplice
e-mail
per fissare un appuntamento con Finaosta, quindi ogni
imprenditore, ogni artigiano, ogni commerciante non perderà del
tempo: quando verrà, avrà la sua prenotazione dal funzionario e in
un'unica seduta farà direttamente la domanda. Vi è quindi, dal
punto di vista burocratico, una collaborazione delle strutture e
un'accelerazione che non ha precedenti proprio perché riteniamo
importantissimo spendere queste risorse.
Per quanto riguarda la domanda che lei poneva su cosa è stato
fatto, intanto sono state utilizzate importanti risorse, perché
oltre 1 milione di euro è stato messo a disposizione. Ci sono
alcune realtà artigianali e commerciali che hanno avuto delle
difficoltà ad accedere a questo provvedimento, ma si pensa di
chiudere questa prima fase del microcredito con un'erogazione pari
a circa 1 milione di euro. Certo, abbiamo a disposizione 3,5
milioni di euro che sono fondamentali, perché ovviamente, essendo
dei mutui, sono fondi europei che poi vanno a rialimentare un fondo
regionale, quindi se li eroghiamo correttamente, nel rispetto di
tutte le norme, ci ritroviamo con un potenziale negli anni a venire
molto importante: questo mi dà l'opportunità anche di dire che per
questo tipo di erogazione, che è un Fondo sociale europeo, questi
mutui saranno a tasso zero.
L'altro elemento di forte innovazione e semplificazione, sulla
base dell'esperienza, è stato quello di ridurre la quota
obbligatoria di spese di investimenti, che era al 40 percento,
ridurla al 30, perché molte aziende hanno un problema soprattutto
di liquidità. Il 30 percento è la misura necessaria per rispondere
ai requisiti generali del Fondo sociale europeo e dentro la parte
delle spese di gestione si è creata una maggiore flessibilità nella
possibilità di spostare queste spese da una voce all'altra, quindi
dare anche una maggiore flessibilità all'artigiano, al commerciante
nel gestire la parte di spese di gestione, perché è vero che si fa
una sorta di mini
business plan
, però, nel momento in cui ci
si trova di fronte alla realtà, può arrivare la fattura dell'ultimo
minuto, l'incombenza dell'ultima ora e diventare quella
determinante per l'attività, quindi c'è una flessibilità anche da
questo punto di vista.
L'erogazione avviene immediatamente al 100 percento per le
imprese che sono costituite. C'è una limitazione, un'azione di
attenzione per quelle neo costituite, però per le neo costituite,
visto il numero che sarà molto più esiguo, il nucleo tecnico di
valutazione, avendo pochissime pratiche, ha garantito che si
riunirà in tempi strettissimi e darà immediatamente risposta anche
alle imprese neo costituite, per le quali comunque, avuto il parere
del nucleo di valutazione, si ha immediatamente un'erogazione del
50 percento del mutuo, quindi un'erogazione importante. Da questo
punto di vista, bisogna anche riconoscere che, al di là ovviamente
di tutte le regole bancarie che verranno assolutamente rispettate,
che sono dovute da Finaosta, c'è stata un'attenzione da parte di
Finaosta a cogliere l'esigenza importante di venire in aiuto con un
provvedimento come questo del microcredito. Grazie.
Presidente
- Grazie. La parola al Consigliere
Gerandin.
Gerandin (UVP) -
Grazie Presidente.
La ringrazio, Assessore, perché con questa proposta di delibera
e anche per quel che riguarda le modifiche riferite alle direttive
e al piano operativo avete messo nero su bianco quello che noi
sosteniamo da maggio. È da maggio che noi abbiamo detto che questa
forma di finanziamento come era stata impostata era stata ideata da
qualcuno che la Valle d'Aosta probabilmente non la conosceva,
perché arrivare dopo un risultato...perché di risultato dobbiamo
parlare, Assessore, perché, al di là di tutto, c'erano stati 389
soggetti che avevamo manifestato interesse, ne erano stati avviati
311 al percorso formativo, oggi siamo arrivati ad una sessantina di
finanziamenti per 1 milione di euro, a fronte di 4,5 milioni in
questo momento in cui c'è questa grave difficoltà di rilancio della
microimpresa, le piccole imprese, gli artigiani, le attività
commerciali e agricole sono in grande difficoltà. A nostro parere,
c'è stata un'impostazione totalmente errata e noi la ringraziamo,
Assessore, perché questo provvedimento va nella giusta direzione:
quella che noi avevamo sostenuto da maggio e bastava provare ad
interessarsi a cosa dicevano ad un imprenditore quando si recava in
una banca e chiedeva un'autorizzazione alla non bancabilità. Gli
rispondevano semplicemente: "no, ma guarda tu sei un soggetto a
credito, tu sei uno di quelli che hanno pagato regolarmente", per
cui quelli che non erano bancabili erano solo quei soggetti che
alla fine veramente avevano grosse difficoltà, erano i cattivi
pagatori. Non era questo il senso della legge, noi l'abbiamo
sostenuto da subito.
Noi non possiamo...come dire? essere più che soddisfatti, però
io dico a margine di tutto questo...non è una critica che deve fare
lei, ma almeno una critica sbagliata a quest'impostazione dobbiamo
farla, facciamola tutti assieme. Io non voglio avere nessun tipo di
merito, non ci interessa, il provvedimento va nella giusta
direzione, perché con questo provvedimento, al di là della
bancabilità, come giustamente lei ha sottolineato, è stato creato
un altro percorso totalmente diverso, perché, quando le domande
istruttorie vanno dirette alla Finaosta e non passano più alla
struttura competente, e c'è solo una valutazione di tipo formale,
questo significa semplificare la vita. Quando sparisce il
tutoraggio e il percorso formativo...è quello che in parte ha
condizionato, perché quanti si sono avviati al percorso e poi si
sono tirati indietro? Quando parliamo di nucleo di valutazione e
monitoraggio solo per le imprese costituenti, è la giusta
direzione. Quando poi arriviamo a dire che il finanziamento è al 70
percento di spese correnti e al 30 percento di investimenti, sono
le difficoltà di cassa che vive ogni comune imprenditore, ogni
comune commerciante, ogni comune agricoltore che in questo momento
magari ha mancanza di disponibilità di avere il contributo che
aspetta da anni. Questo per dire che se da parte nostra è corretto
dire quando un provvedimento è fatto bene, io continuo ad
insistere. La delibera è fatta bene, attenzione, perché nella
delibera si riprendono tutte queste scelte che erroneamente sono
state fatte nel passato. Io concludo proprio dicendo che, a nostro
parere, un po' di coraggio ogni tanto ci va. Per fortuna, che c'è
la Regione Puglia, ma non è una risposta, ogni tanto un po' più di
coraggio ci va. Noi che conosciamo la realtà valdostana,
l'imprenditorialità dei valdostani, le difficoltà che hanno i
valdostani e anche, per nostra fortuna, anche un po' di beni che
hanno avuto in eredità, che permette di dire che comunque un minimo
di bancabilità c'è, però hanno difficoltà ad avere della
liquidità...questa è la giusta direzione, per cui io concludo
dicendo: meno male che è stato fatto questo provvedimento.
Occorre più attenzione in futuro, avere un po' più di coraggio.
Sarebbe bello che fosse la Puglia a prendere esempio dalla Valle
d'Aosta. Chiudo senza voler fare nessun tipo di polemica, perché
quando noi immettiamo sul mercato, adesso saranno solo 3,5 milioni
perché 1 milione è già stato assegnato, ma 3,5 milioni di liquidità
a tasso zero per i valdostani, noi ci siamo e ci saremo sempre.
Grazie.
