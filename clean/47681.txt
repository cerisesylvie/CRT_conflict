Classificazione
TRASPORTI E VIABILITÀ
Viabilità



Oggetto del Consiglio n. 3869 del 25 luglio 2024 - Resoconto
OGGETTO N. 3869/XVI - Interpellanza: "Attuazione dell'impegno
assunto con l'approvazione di un ordine del giorno concernente la
ciclovia baltea di fondovalle".
Bertin (Presidente) -
Con 33 Consiglieri presenti
pertanto possiamo iniziare. Punto n. 47 all'ordine del giorno. Ha
chiesto la parola il consigliere Brunod, ne ha facoltà.
Brunod (RV) -
Preso atto dei contenuti previsti
all'articolo 13, contributo straordinario al Comune di Fénis per la
realizzazione di un collegamento ciclopedonale del disegno di legge
regionale 144, cioè assestamento al bilancio di previsione della
Regione Autonoma Valle d'Aosta per l'anno 2024, variazione al
bilancio di previsione della Regione per il triennio 2024-2026;
richiamato l'ordine del giorno "Ciclovia baltea di fondovalle da
Courmayeur a Pont-Saint-Martin", approvato durante la seduta del
Consiglio regionale dell'8 e 9 novembre 2023 in occasione della
discussione del documento di economia e finanza regionale per il
triennio 2024-2026... e qui è giusto anche che riprendiamo due
piccoli passaggi che vi erano all'interno di quest'ordine del
giorno, dove si era detto: "Evidenziato che durante le audizioni
dell'Assessore competente in materia di opere pubbliche, territorio
e ambiente, ci è stata fornita la situazione attuale degli
interventi effettuati sulla pista ciclabile di fondovalle e un
prospetto relativo alla situazione attuale dell'intero percorso
della ciclovia di fondovalle da Courmayeur a Pont-Saint-Martin dove
risulterebbe che a lavori attualmente previsti e ultimati si
dovrebbe disporre di una copertura di circa il 49% dell'intero
percorso, cioè 45 chilometri su 91 chilometri dell'intero percorso,
e tenendo conto che dal prospetto fornitoci risulterebbero ancora
circa 19 chilometri, cioè il 21% di tratti non progettati ma
definiti da finanziare, e circa 27 chilometri, il 30% di tratti non
definiti...". Ricordato che l'impegnativa dell'ordine del giorno
prevedeva che "il Consiglio regionale impegna gli Assessori
competenti a fare sinergia tra di loro affinché il completamento
dell'intero tracciato della ciclovia baltea di fondovalle sia una
delle priorità del Governo regionale e quindi di impegnarsi a
relazionare entro sei mesi alle Commissioni competenti in merito ai
tratti ad oggi non ancora definiti in modo tale da avere un quadro
preciso della situazione generale per poter procedere con le
successive fasi per la sua realizzazione e conseguente
completamento del tracciato"...
Inoltre è proprio di questi giorni la presentazione e la
trasmissione del piano regionale dei trasporti 2024-2026 dove nella
parte relativa al collegamento Aosta/Pré-Saint-Didier vi è un
passaggio all'interno dove si dice che "tutto ciò premesso e
considerato che l'aggiornamento del PRT ha doverosamente preso in
considerazione uno scenario che prevede l'acquisizione del sedime
ferroviario da parte della Regione ai sensi della norma di
attuazione 26 ottobre 2010 per creare un corridoio di mobilità
sostenibile, utilizzato in parte per concorrere a realizzare la
linea Metrobus (alias BHNS bus à Haut Niveau de Service) tra Aosta
e Courmayeur, in parte per completare la pista ciclabile lungo Dora
su tratta compresa tra Villeneuve e Pré-Saint-Didier...".
Tenuto conto che ad oggi l'argomento previsto dall'impegnativa e
dall'ordine del giorno non è stato ancora affrontato all'interno
della Commissione consiliare competente, quindi si ipotizza che se
tutto va bene si andrà a parlare di quest'argomento nel mese di
settembre ovviamente, si interpella l'Assessore competente per
conoscere se vi siano state delle problematiche nella
predisposizione della documentazione necessaria per relazionare
entro sei mesi alle Commissioni competenti in merito ai tratti ad
oggi non ancora definiti, in modo tale da avere un quadro preciso
della situazione generale per poter procedere con le successive
fasi per la sua realizzazione e conseguente completamento del
tracciato e se vi sia l'intenzione di ridefinire un nuovo termine
entro il quale poter relazionare alle Commissioni competenti quanto
previsto nell'impegnativa, anche alla luce di quanto è stato
inserito all'interno del PRT.
Presidente -
Risponde l'assessore Sapinet.
Sapinet (UV) -
Grazie collega Brunod. In questi mesi, tra
le varie attività della struttura che si occupa di edifici non
istituzionali, di impianti sportivi e di piste ciclabili, si è
lavorato per dotare l'Amministrazione di un supporto informatico
che consentisse poi a chiunque di poter verificare in tempo reale
lo stato dell'arte dell'avanzamento delle opere di realizzazione
dell'itinerario ciclabile di fondovalle, che, come sappiamo, è
classificato come interesse regionale. È disponibile sul geoportale
SCT della Regione un'apposita sezione cartografica, che è dedicata
e che riporta le informazioni riguardanti tale itinerario
identificando separatamente i tratti di pista ciclabile già
realizzati e regolarmente aperti, i tratti di pista in corso di
realizzazione, i tratti di pista con progettazioni già approvate e
le porzioni di territorio che sono ancora scoperte. Tale strumento
informativo, che è mediante apposita predisposizione, che permette
di differenziare i diversi itinerari, consente fin da subito agli
Enti locali interessati di caricare le piste a carattere locale di
loro competenza facendo potenzialmente assumere a detto strumento
un riferimento specifico per gli utilizzatori delle piste ciclabili
sull'intero territorio regionale. Parallelamente è in via di
definizione anche con la Protezione civile regionale la
predisposizione di una sezione informativa dello strumento qui
descritto che consentirà di agevolare e velocizzare le eventuali
operazioni di soccorso da effettuarsi sull'itinerario di rilevanza
regionale mediante la definizione degli accessi di soccorso, sia
sulla cartografia che fisicamente sul territorio, e della relativa
copertura dei tratti di pista; questo per rispondere al primo
quesito.
Sul secondo quesito si conferma assolutamente la volontà, che è
condivisa con i colleghi del Governo che sono coinvolti, di
presentare alle Commissioni competenti quanto in fase di
realizzazione come utile strumento di consultazione, era importante
andare in Commissione con l'ultimazione o comunque dopo aver fatto
parte di quanto risposto al quesito 1 e poi successivamente alla
presentazione anche del piano trasporti. Si identifica quindi, come
ha già proposto lei, nella ripresa dei lavori a settembre una prima
Commissione utile, comunque nel corso del mese di settembre,
proprio per andare a relazionare, ovviamente anche in merito ad
altre richieste su interventi e prospettive che sono in corso di
evoluzione, compresi gli interventi di ripristino dei tratti
alluvionati, come trattato ieri nell'iniziativa del collega
Restano. La volontà è quella di riportare tutte le informazioni che
eventualmente sono necessarie sullo strumento prima descritto, i
contenuti riportati saranno comunque poi aggiornati con i tratti
che verranno sviluppati in futuro, con i completamenti dei
collegamenti mancanti e con le relative progettazioni, così da
avere non solo uno strumento di consultazione, ma anche di
monitoraggio. Uno strumento, quello del geoportale, con grandi
potenzialità e soprattutto non riservato solo a tecnici ed esperti.
Non solo, queste tematiche possono essere utili anche ad
amministratori e uffici ma anche per i cittadini e per i fruitori
delle nostre ciclabili; uno strumento, tra l'altro, duttile, già
integrato con i sistemi con i siti come "lovevda" dove le
informazioni possono essere condivise con i fruitori degli
itinerari e andare a integrare la promozione turistica e
cicloturistica della nostra Regione.
Presidente -
La parola al consigliere Brunod.
Brunod (RV) -
Ringraziamo l'Assessore per averci dato
qualche dettaglio in più in merito soprattutto alle tempistiche per
riportare all'attenzione della Commissione competente questo tema.
Sappiamo tutti che l'approvazione di un ordine del giorno va bene,
poi ovviamente sta a noi anche che riproponiamo stare dietro per
quanto riguarda le tempistiche, quindi è giusto che si cerchi anche
di rispettare i tempi previsti dalle impegnative delle mozioni e
degli ordini del giorno, quindi non è poi una questione di qualche
mese che cambia le cose, però è anche giusto nei confronti di chi
le propone e poi del lavoro svolto dall'altra parte per cercare di
costruire tutti insieme delle soluzioni che vadano a beneficio
della collettività valdostana.
Sicuramente quindi a settembre, come lei ha detto, torneremo a
parlare di ciclovia di fondovalle per approfondire le problematiche
che vi sono attualmente, soprattutto in merito, come abbiamo detto
e come ha ribadito anche lei, alla trattazione del PRT, che prevede
queste nuove modalità o opportunità o idee che sono state
sviluppate per il momento all'interno di questo documento.
Condividiamo tutti, come abbiamo detto più volte, che arrivare
alla conclusione di questo iter, che ci permette di avere una pista
ciclabile che colleghi tutto il fondovalle della Valle d'Aosta, in
modo tale poi da avere un percorso principale che si colleghi e
quindi vada a interconnettersi con tutta la ciclovia, i percorsi
cicloturistici, di interesse comunale, è l'obiettivo principale,
perché in una regione come la nostra, anche se è piccola, dobbiamo
costruire questa ramificazione in modo tale da promuovere un
sistema turistico e sportivo che vada a coprire complessivamente
tutto il territorio, quindi prima riusciamo a dare seguito all'iter
di completamento della ciclovia di Fondovalle e prima riusciamo a
raggiungere questo grande obiettivo.
