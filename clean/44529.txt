Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1513 del 12 maggio 2022 - Resoconto
OGGETTO N. 1513/XVI - Relazione sulle attività di rilievo
europeo e internazionale svolte dalla Regione autonoma Valle
d'Aosta - anno 2021, ai sensi della legge regionale 16 marzo 2006,
n. 8.
Bertin (Presidente) -
In considerazione dell'ora,
sospendiamo i lavori del Consiglio di questa mattina e ci
aggiorniamo alle... Vedo fra i Consiglieri la proposta di
proseguire. Allora proseguiamo con il punto successivo: la sessione
europea internazionale, punto n. 43. Per l'illustrazione della
relazione, l'assessore Caveri a cui passo la parola.
Caveri (AV-VdA Unie) -
Immagino che debba apprezzare le
circostanze ed essere particolarmente rapido. Vorrei chiedere però
al Presidente di valutare per il prossimo anno di dare uno spazio
specifico, non in chiusura di ordine del giorno, per la semplice
ragione che altrimenti credo che questa scelta che noi abbiamo
fatto di avere una sessione europea finisca per essere ridotta al
lumicino e quindi perdere assolutamente in credibilità.
Devo dire che già lo scorso anno ci eravamo detti fra di noi che
avremmo dato un lustro diverso perché molti di noi passano il tempo
a dire che sono profondamente europeisti e poi si trovano
con la
pancia vuota
a fine seduta. Quindi, credo si debba dare
per letta la relazione che ho presentato, che è una fotografia
abbastanza aggiornata della situazione dei rapporti fra noi e le
istituzioni europee e questo avviene certamente in un momento
difficile, la pandemia non si è ancora acquietata definitivamente,
la guerra ha aperto delle prospettive politiche estremamente
diverse da quelle che potevano essere fino solamente a un anno fa.
Un anno fa, la credibilità dell'integrazione europea era ridotta a
soglie bassissime, quest'anno possiamo dire che la tragicità degli
eventi sia della pandemia, sia della guerra in Ucraina hanno creato
una forza nella scelta europeista che era anni che non si
registrava. Sono molti i Paesi che oggi chiedono l'adesione, fra
questi anche l'Ucraina, e questo finisce per avere un significato
politico molto forte.
La relazione si occupa nella sostanza, ne farò una sintesi
omeopatica dandola ovviamente per letta, dei nostri rapporti con
l'insieme delle istituzioni europee, in particolare dell'andamento
del periodo di programmazione 2014-2020 che stiamo chiudendo con
vivo successo per quel che riguarda la Valle e naturalmente delle
previsioni, sia della politica di coesione all'orizzonte 2021-2027,
che della politica agricola comune che sono strettamente legate
l'una all'altra.
Ci occupiamo, anche se poi non è materia di pertinenza stretta
degli affari europei, anche del PNRR con tutti i limiti che sono
già stati più volte illustrati in quest'aula; ci dedichiamo ad
alcuni temi specifici, gli aiuti di Stato, la ricerca e lo
sviluppo, la digitalizzazione, il problema dell'efficienza della
Pubblica Amministrazione, il cambiamento climatico, l'energia
particolarmente importante pensando che questa è una delle risorse
significative per la Valle d'Aosta e ancora l'occupazione e la
formazione professionale, l'istruzione, i giovani, le pari
opportunità, l'immigrazione. Cerchiamo insomma in questa relazione
di mettere assieme tutte le attività che in qualche maniera
assumono un significato ancora più forte, se pensiamo a questa
significativa caratteristica della Valle d'Aosta di essere
leader
e capofila, e lo è stata per tanti anni, di una
politica per la montagna in Italia e in Europa; devo dire che molti
colleghi anche qui presenti sono stati protagonisti di questo
tentativo di affermare, benché piccoli, una nostra caratteristica
importante, sia nell'ambito di ALPMED, cioè dell'Euroregione a noi
vicina, che, purtroppo, è un po' dormiente, sia in EUSALP, nella
macro Regione alpina che invece sembra avere qualche risveglio
politico importante.
Infine un ultimo capitolo riguarda la francofonia e quindi
finisce per essere anche un esercizio sull'identità della Valle
d'Aosta. Siamo in grado oggi di spendere una personalità specifica?
Molto spesso noi impieghiamo il termine "Popolo valdostano" e
dobbiamo su questo continuare, a mio avviso, ad avere anche nel
contesto europeo una nostra fierezza.
Presidente -
Grazie Assessore anche per la sintesi un po'
forzosa a cui è stato obbligato. Altri vogliono intervenire? Non
vedo altre richieste. Aggiungo soltanto due considerazioni.
Certamente la sessione europea, nell'arco degli anni, si è
caratterizzata come un momento non particolarmente significativo e
questo è tutt'altro che positivo per tante ragioni, perché il peso
delle politiche europee sui nostri territori è molto significativo,
pertanto sarebbe utile da parte del Consiglio un coinvolgimento
maggiore e che veda il Consiglio non soltanto in quest'ultima, se
vogliamo, celebrazione finale con la sessione europea ma in
generale che partecipi di più a questa parte di indirizzo politico
generale riguardante l'Unione europea.
Quest'anno, tra l'altro, la celebrazione del 9 maggio, la Festa
dell'Europa che si è appena svolta qualche giorno fa, ha assunto un
significato particolare non solo per quanto è avvenuto per il
parallelismo con la giornata di Mosca, ma anche perché ha segnato
la conclusione di quel processo partecipativo inaugurato un anno fa
alla Conferenza sul futuro dell'Europa.
Lunedì a Strasburgo i cittadini e le istituzioni che hanno
partecipato a questo processo hanno illustrato il rapporto finale
contenente quarantanove proposte e trecentoventi misure.
Vi è da parte dei Presidenti del Parlamento, della Commissione e
del presidente Macron, Presidente di turno, l'impegno di aprire un
percorso di recepimento di queste suggestioni, con anche le
modifiche e i trattati. Insomma, una nuova fase dell'Europa
potrebbe aprirsi, a iniziare dall'autunno nel quale ci dovrebbe
essere una prima verifica.
Come dicevo, è un momento importante per l'Europa che arriva
dopo la pandemia e in piena guerra e che certamente con la
conferenza sarà data un'adesione di prospettiva. In questi anni si
sono scontrate due idee d'Europa, da una parte il raggruppamento di
organizzazioni sovraniste, da Vox fino a Orban, una visione che ha
nell'Europa un atteggiamento negativo e che vede una volontà,
quella di tornare indietro a un rapporto più tra nazioni e meno a
livello federale di unione; dall'altro, un'idea di un'Europa più
unita, in grado di affrontare le grandi sfide di quest'epoca che
soltanto un continente più unito politicamente è in grado di
affrontare, garantendo ai propri cittadini i diritti, la pace e la
prosperità.
Su queste due idee di evoluzione di Europa abbiamo visto uno
scontro nelle elezioni francesi di appena un mese fa nel quale
Macron e Le Pen hanno presentato questi due schieramenti
contrapposti. Fortunatamente, lo dicevo anche questa mattina, si è
imposto Macron e per il progetto europeo non può che essere un
fatto positivo e anche per chi nell'autonomia regionale crede che
debba obbligatoriamente avere come riferimento l'Europa e
l'ordinamento dell'Unione europea.
Come dicevo, prendiamo l'impegno di avere un maggior ruolo del
Consiglio impegnandoci, come assemblea, perdendoci anche un po' di
tempo e magari anticipando anche questa sessione europea al mese di
marzo, come peraltro avviene per gli altri Consigli regionali, e
che questa sessione europea sia il finale di un lavoro per l'intero
Consiglio.
Altri interventi? Se non vi sono altri interventi, prendiamo
atto della relazione e i lavori del Consiglio di quest'adunanza si
chiudono in questo momento. Buona giornata.
---
L'adunanza termina alle ore 13:08.
