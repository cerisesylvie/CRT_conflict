Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3545 del 30 giugno 1992 - Resoconto
OGGETTO N. 3545/IX Iniziative per il potenziamento
strutturale della direttrice ferroviaria Chivasso-Ivrea.
(Approvazione di mozione)
Presidente
Do lettura della mozione presentata dal
Consigliere Riccarand.
Mozione Premesso che:
1) il potenziamento del trasporto su rotaia di persone e merci
consente di ottenere vantaggi economici, ambientali e sociali, a
differenza del trasporto su gomma che comporta costi economici
diretti maggiori, come rilevato da tutti gli studi comparativi, e
necessita di continui adeguamenti delle sedi viarie e della
disponibilità di parcheggi, che comportano costi economici
indiretti molto elevati, maggiore inquinamento atmosferico,
maggiori dispendi energetici;
2) numerose categorie sono escluse dalla possibilità di
utilizzare il trasporto privato;
Constatato che:
- nel febbraio 1989 si svolgeva a Ivrea un Convegno sulle
"Prospettive di potenziamento della direttrice ferroviaria
Chivasso-Ivrea-Aosta" promosso dalle Regioni Piemonte e Valle
d'Aosta, dalla Provincia di Torino e dai comuni di Chivasso, Ivrea
e Aosta;
- al termine di tale Convegno veniva approvato un Ordine del
Giorno che ribadiva "il ruolo centrale che il trasporto ferroviario
ha nel sistema delle relazioni nazionali ed internazionali" e
considerava "il potenziamento della direttrice ferroviaria
Chivasso-Ivrea-Aosta di grande importanza nel sistema dei trasporti
e delle vie di comunicazione delle Regioni Piemonte e Valle
d'Aosta";
- sia in occasione del Convegno, sia in successive elaborazioni,
le proposte di potenziamento riguardavano:
a) l'elettrificazione dell'intera tratta;
b) il raddoppio dei binari, almeno nella tratta Chivasso-Ivrea,
con rettifica dell'immissione sulla linea Torino-Milano;
c) la dislocazione del Genio Ferrovieri su altra linea di
interesse effettivamente locale e non interregionale;
d) l'individuazione di uno sbocco oltralpe, in relazione anche
alla necessità di spostare su ferrovia del traffico
commerciale;
Rilevato che nello stesso Ordine del Giorno, gli Enti Promotori
si impegnavano a:
a) costituire un Comitato permanente composto dagli Enti
Promotori;
b) proporre all'Amministrazione delle FFSS la formazione di una
commissione mista per l'esame delle proposte;
c) riconvocare il Convegno in rapporto ai progressi
conseguiti:
Considerato che:
- convogliare sul trasporto su rotaia quote significative di
traffico sia passeggeri che merci, diventa una necessità sempre più
urgente alla luce dei dati di inquinamento atmosferico e acustico
dei territori attraversati dalla viabilità automobilistica di
grandi vie di comunicazione;
- solo un'iniziativa forte ed non episodica da parte degli Enti
Locali può ottenere l'inserimento della tratta
Chivasso-Pré-St.Didier nei Piani di investimento dell'Ente
FFSS;
- dopo il citato Convegno di Ivrea è sorto un Comitato tra gli
utenti della linea Chivasso-Pré-St.Didier, che esso ha ottenuto dal
Compartimento di Torino un aumento delle corse, e che ciò sta
portando al limite delle capacità strutturali i traffico sulla
linea;
- i Consigli comunali di Aosta, Ivrea, Mercenasco, montanaro,
Borgofranco, Strambino, Caluso, Chivasso, Candia e la comunità
montana Dora Baltea Canavesana si sono espressi all'unanimità per
il raddoppio, l'elettrificazione e la smilitarizzazione della
linea;
il Consiglio regionale della Valle d'Aosta
delibera
1) di impegnare la Giunta ad assumere le opportune iniziative
affinché sia effettivamente dato seguito agli impegni assunti dagli
Enti Locali promotori del Convengo del 1989 e possano di
conseguenza essere ottenuti primi risultati significativi di
potenziamento strutturale della direttrice Chivasso-Ivrea-Valle
d'Aosta;
2) di esaminare la possibilità di convocare un secondo Convegno
sulla ferrovia Chivasso-Aosta-Pré-St. Didier.
Presidente
Ha chiesto di illustrare la mozione il
Consigliere Riccarand, ne ha facoltà.
Riccarand (VA)
Questa mozione dico subito che ha un
testo che è molto simile al testo di un ordine del giorno che è
stato discusso nel Consiglio regionale del Piemonte lo scorso 23
giugno ed è stato approvato all'unanimità di quel
Consiglio.
Evidentemente è una mozione che ha ricevuto una sollecitazione
dall'incidente che si è verificato a Caluso, ma che era comunque
già avviata nei mesi scorsi attraverso una serie di pronunciamenti
avvenuti a livello di vari comuni del Canavese e della Valle
d'Aosta, che si erano espressi per il rilancio di una forte
iniziativa da parte degli enti locali per un rafforzamento e un
potenziamento della linea ferroviaria Chivasso-Aosta-Pré-St.
Didier.
Questi enti locali si erano già fatti promotori nel 1989 di un
convegno che si era svolto ad Ivrea e che aveva rappresentato un
pochino il tentativo di riprendere una forte iniziativa politica
sul tema della ferrovia dopo che per anni era stato un pochino
trascurato questo argomento.
In quell'occasione, nel convegno svoltosi ad Ivrea, si riuscì a
mettere insieme una serie di enti locali; parteciparono anche le
Ferrovie dello stato, le organizzazioni sindacali e fu una prima
occasione per mettere insieme proposte, idee, suggerimenti da cui
scaturì anche un documento che venne votato nel convegno e da cui
scaturirono alcune iniziative che poi vennero attuate negli anni
successivi, in particolare alcuni miglioramenti ad esempio sugli
orari del servizio ferroviario sono in un certo senso il frutto di
quella iniziativa.
Altre cose molto importanti come la smilitarizzazione, come
l'eliminazione del programma due, come il raddoppio della linea di
elettrificazione non hanno invece potuto procedere speditamente
anche perché si tratta di questioni molto complesse.
Esiste quindi la necessità di riprendere l'iniziativa e di
rafforzarla chiamando di nuovo in un certo senso a riunione tutte
queste forze che avevano partecipato al convegno di Ivrea e
possibilmente altre ancora.
Quindi la proposta è che insieme la Regione Valle d'Aosta, la
Regione Piemonte, la Provincia di Torino, i vari comuni che sono
più direttamente interessati alla linea ferroviaria, le
organizzazioni sindacali, i comitati degli utenti della ferrovia,
ritrovino anche al più presto un'occasione di un confronto,
possibilmente preparato anche con un lavoro di un Comitato
preparatore, in modo da riproporre con forza una serie di argomenti
e riuscire a coordinare le energie.
Credo che la mozione vada un pochino nel senso di quello che
diceva ieri l'Assessore Nicco, cioè della raccolta delle forze,
delle energie che bisogna fare per muoversi a vari livelli per
ottenere dei risultati strutturali su questa linea ferroviaria.
Questo è il senso della mozione che avevo presentato e che chiedo
al Consiglio di approvare.
Presidente
Ha chiesto di parlare l'Assessore
dell'Ambiente, Territorio e Trasporti Nicco, ne ha facoltà.
Nicco (Ass. Tec.)
Solo per dire che in questi ultimi anni,
a partire dal convegno del 1989 di Ivrea, che certamente ha segnato
una tappa importante nella riflessione sullo stato della linea
Chivasso-Aosta-Pré-St. Didier, sono maturate o si sono sviluppate
ex-novo diverse iniziative per opera proprio di questo Consiglio
regionale.
Per quanto concerne la direttrice Aosta-Martigny di cui già si
parlava in quel convegno, nel quadro del Conseil Valais-Vallée
d'Aoste, il 17 dicembre 1991 è stato sottoscritto lo statuto
dell'Associazione transfrontaliera per il traforo del Gran San
Bernardo.
Il 7 aprile 1992 questo Consiglio ha indicato la necessità di
operare anche su un'altra direttrice e cioè la direttrice
internazionale del Monte Bianco con uno scopo preciso, trasferire
nel trasporto ferroviario parte del traffico commerciale che
avviene su gomma e qui è stato già dato anche un incarico
sostanzioso alla ITALECO, 31 dicembre 1991.
E poi ancora il Consiglio ha aggiunto altre iniziative quali la
promozione di un valico ferroviario intervallivo transfrontaliero
di carattere turistico tra l'alta Valle d'Aosta e
Bourg-Saint-Maurice, la trasformazione della linea Aosta-Pré-St.
Didier in metropolitana ad automatismo integrale con prosecuzione
fino a Courmayeur, e ancora, le Ferrovie ci hanno chiesto
ultimamente di costituire una Commissione mista che si occupi di
razionalizzare l'esistente e di studiare un eventuale progetto di
Società per Azioni.
Ora è chiaro che non manca la materia sulla quale compiere una
riflessione globale, anzi direi che è doveroso a questo punto che
il Consiglio regionale, tutte quante le forze che sono interessate
a questa tematica, facciano un po' il punto sulla situazione.
Penso perciò che dobbiamo essere del tutto d'accordo sulla
necessità di organizzare un secondo convegno che però proprio per
queste ragioni non limiterei allo studio dei problemi della
Chivasso-Pré-St. Didier, ma che dovrebbe a mio avviso affrontare la
questione ferroviaria in Valle d'Aosta nel suo complesso.
È chiaro a tutti che le differenti problematiche sono
strettamente intrecciate, prendere un indirizzo piuttosto che un
altro vuol dire influire poi sulle scelte concrete anche
dell'Aosta-Pré-St.Didier.
Convegno che la Giunta può perciò impegnarsi a convocare in
prima persona coinvolgendo ovviamente tutti gli altri soggetti
interessati, Regione Piemonte, comuni, comunità montane,
organizzazioni sindacali.
Chiarisco subito che questa impostazione non vuole essere un
alibi per non occuparsi direttamente dei concreti e quotidiani
problemi della linea attualmente esistente; questa è una
preoccupazione che c'è e sulla quale appunto vorrei sgombrare il
campo. Già ho ricordato ieri alcune iniziative nostre, aggiungo che
per quanto riguarda la Aosta-Pré-St. Didier abbiamo avviato un
confronto con la Direzione compartimentale sulla questione degli
orari e sull'integrazione tariffaria treno-bus con lo scopo di
agevolare l'utilizzo di entrambi i mezzi di trasporto mediante
l'introduzione di una tariffa unica. Faccio questo esempio per dire
che non vogliamo occuparci solo di grandi questioni e di grandi
problemi e non affrontare quelli minuti di tutti i giorni.
Penso che dobbiamo operare su due livelli: primo, occuparci
delle concrete necessità dell'oggi; secondo, operare per aprire
delle prospettive di lungo periodo.
Propongo perciò che la mozione presentata dal Consigliere
Riccarand sia modificata in questo senso: di impegnare la Giunta
regionale a convocare entro il 1992 un convegno in cui siano
affrontati sia i problemi della linea Chivasso-Aosta-Pré-St. Didier
sia le prospettive di collegamento internazionale attraverso la
Valle d'Aosta.
Presidente Do lettura dell'emendamento alla mozione presentato
dall'Asses-sore all'Ambiente, Territorio e Trasporti Nicco:
Emendamento "di impegnare la Giunta regionale a convocare
entro il 1992 un convegno in cui siano affrontati sia i problemi
della linea Chivasso-Aosta-Pré-St. Didier, sia le prospettive di
collegamento internazionale attraverso la Valle d'Aosta".
Presidente
Ha chiesto la parola per la dichiarazione
di voto il Consigliere Riccarand, ne ha facoltà.
Riccarand (VA)
L'emendamento credo che vada nel senso
dello spirito della mozione e quindi noi lo accettiamo con una sola
raccomandazione all'Assessore e alla Giunta, di non fare un altro
convegno sull'Aosta-Martigny, perché ne abbiamo già fatti tanti,
molta pubblicità, molti soldi spesi, però scarsamente produttivi.
Siamo d'accordo che si parli anche dei collegamenti internazionali
perché è vero che bisogna collocare il problema della linea
Aosta-Chivasso-Pré-St. Didier in un contesto anche di collegamenti
nazionali, ma che il centro sia proprio la linea
Aosta-Chivasso-Pré-St. Didier e le cose anche urgenti da fare.
Comunque va bene la proposta di emendamento presentata
dall'Assessore.
Presidente
Ha chiesto di parlare il Consigliere Ricco
per la dichiarazione di voto, ne ha facoltà.
Ricco (DC)
Il nostro gruppo, quel che è rimasto,
voterà a favore.
Presidente
Pongo in votazione la mozione presentata
dal Consigliere Riccarand con l'emendamento presentato
dall'Assessore all'Ambiente, Territorio e Trasporti Nicco.
Esito della votazione:
Presenti, votanti e favorevoli: 25
Il Consiglio approva all'unanimità
Presidente
I nostri lavori sono terminati, il
Consiglio sarà convocato a domicilio, per la successiva sessione
ordinaria.
La seduta è tolta.
L'adunanza termina alle ore 17,58.
