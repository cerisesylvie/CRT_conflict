Classificazione
AGRICOLTURA


Resoconto integrale del dibattito dell'aula
Oggetto del Consiglio n. 2967 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2967/X Situazione delle pratiche relative al rimborso
dei contributi SCAU. (Interrogazione)
Interrogazione Visto il contenuto normativo delle leggi
regionali che prevedono un sostegno alle aziende agricole che
assumono personale;
Tenuto conto degli oneri contributivi relativi a tali
assunzioni;
Preso atto delle sollecitazioni che provengono da diversi
agricoltori, datori di lavoro, in merito al ritardato rimborso dei
contributi Scau relativi all'anno 1996;
Tenuto conto della crisi economica che attanaglia ormai da
troppo tempo il mondo agricolo valdostano, rendendo dunque
necessaria una maggiore liquidità per gli agricoltori;
i sottoscritti consiglieri regionali
Interrogano
l'assessore competente per sapere:
1) a che punto è l'iter delle pratiche volte ad ottenere il
rimborso dei contributi Scau per l'anno 1996;
2) se vi sono ritardi nell'espletamento delle pratiche di
rimborso di cui sopra e, in caso di risposta affermativa, quali ne
sono le cause.
F.to: Laniece - Parisi - Dujany
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Cercherò di dare una risposta più puntuale possibile
pregando il Consigliere di prendere buona nota perché dall'esame
delle date dei numeri potrà tirare sicuramente la conclusione.
Il termine fissato per la presentazione delle domande di
rimborso relative all'anno ?96 è stato, come ogni anno, il 31
ottobre, quindi il 31 ottobre 1997.
Sono pervenute all'Ufficio entro il 31 ottobre 187 domande di
rimborso; sono poi pervenute oltre il termine fissato, comunque
entro il 31 dicembre 1997, 84 domande; in totale 271 domande, 64 in
più rispetto alle domande presentate nell'anno precedente.
Nel ?96 il rimborso delle domande relative al ?95 venne fatto
con dei provvedimenti, l'ultimo dei quali porta la data del 14
febbraio 1997. Tutte le liquidazioni sono state fatte entro il 7
marzo 1997.
Per quanto riguarda invece le liquidazioni in atto, relative
quindi alle domande di rimborso per il ?96, è già stato fatto un
provvedimento in data 16 dicembre per 49 domande che sono già state
liquidate evidentemente; è stato fatto un secondo provvedimento con
97 domande, in totale 146.
Queste sono le domande che non avevano problemi, che sono state
liquidate con le solite scadenze, quindi sicuramente senza nessun
ritardo.
Per le altre 125 domande ci sono dei problemi di due tipi. Per
46 di queste il problema riguarda i dipendenti extracomunitari;
l'INPS, sezione SCAU, ha segnalato all'Amministrazione che sono
state presentate all'INPS delle domande di rimborso dei contributi
versati per quei dipendenti che non hanno concluso il periodo di
lavoro concordato. C'è la possibilità in questo caso di avere la
restituzione dei contributi parzialmente versati.
Rispetto a questa comunicazione però, l'INPS si è rifiutata di
fornirci l'elenco di queste domande - a quanto pare per rispettare
la normativa in materia di "privacy" -; siamo comunque
nell'impossibilità di provvedere alla loro liquidazione perché si
rischierebbe di rimborsare due volte: una volta noi e una volta
l'INPS rispondendo a quella domanda.
Ad oggi abbiamo, con l'aiuto dell'Ufficio legale, definito la
procedura, nel senso che richiederemo all'interessato una
dichiarazione nella quale si dica se i suoi dipendenti hanno oppure
no concluso il periodo concordato e ci faremo allegare, nel caso
non sia stato concluso il periodo, la copia della domanda di
rimborso presentata all'INPS. Sulla base di questo sarà possibile
provvedere alla liquidazione.
Per le altre 79, il problema è di altra natura nel senso che,
fatti i controlli da parte del nostro Ufficio, i dati non
corrispondono a quanto previsto sui bollettini; questo perché i
bollettini presentano cifre che probabilmente sono comprensive
anche di eventuali sanzioni o di penalità. È evidente che non
possiamo rimborsare le sanzioni o le more in cui sono incorsi i
datori di lavoro.
La tempistica di evasione per queste 79 domande non dipende da
noi: qui serve la disponibilità degli uffici SCAU dell'INPS perché
si tratta di verificare insieme a loro qual è la cifra che
corrisponde al contributo versato e qual è la cifra che corrisponde
invece all'eventuale sanzione. C'è un impegno da parte dell'Ufficio
di eseguire queste verifiche la prima settimana di marzo.
Concludendo, credo di poter dire che per le 156 domande che non
avevano problemi non c'è stato nessun tipo di ritardo, mentre per
le 125 domande che hanno quei due tipi di problemi che ho cercato
di spiegare, il ritardo non è assolutamente dipeso
dall'Amministrazione regionale.
Presidente Ha chiesto la parola il Consigliere Lanièce.
Lanièce (Aut) Ringrazio l'Assessore Vallet per la dettagliata
spiegazione. Quest'interrogazione è stata presentata anche perché
alcuni dei 125 che non hanno ancora avuto la pratica conclusa si
erano lamentati, tenuto conto che in questi giorni sono arrivati i
bollettini per il pagamento dei contributi, insieme ai quali negli
anni passati arrivava anche il rimborso che gli agricoltori
utilizzavano per, in parte, pagare i contributi. Visto che la
situazione, per quanto riguarda la liquidità, non è delle più
favorevoli in questo periodo, alcuni agricoltori hanno sollevato
questo problema chiedendomi di portarlo in aula.
Dopo aver sentito quanto ha detto l'Assessore e che c'è da parte
dell'INPS un impegno, per quanto riguarda le 125 pratiche, di
cercare di dare una risposta nel più breve tempo, invito nuovamente
l'Assessore a seguire questo problema in modo da poter risolvere al
più presto queste 125 pratiche inevase.
