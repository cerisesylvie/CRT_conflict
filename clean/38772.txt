Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 2241 del 14 luglio 2016 - Resoconto
OGGETTO N. 2241/XIV - Interrogazione: "Azioni intraprese per
migliorare la sicurezza sulla strada statale 26 nel comune di
Sarre".
Viérin M. (Président) -
Point n° 12 de l'ordre du jour.
La parole à l'Assesseur Baccega.
Baccega (SA) -
In realtà già dal 2005 l'Amministrazione
regionale aveva stanziato importanti risorse per il miglioramento
della sicurezza sulla statale 26. A tal fine, in particolare
proprio nel tratto di Sarre, in accordo con l'Anas e con il Comune
sono state individuate come prioritarie le due rotatorie in
località Maillod e Saint-Hélène.
La Giunta regionale, in data 17 luglio 2015, ha approvato una
specifica convenzione che è stata sottoscritta dalla Regione e dal
Comune in data 3 settembre 2015; la convenzione prevede che la
progettazione e la realizzazione delle opere siano a carico del
Comune, il quale può delegare questi impegni ad Anas con apposito
atto da stipulare tra le parti. Quindi ieri (13 luglio 2016) Anas e
Comune di Sarre hanno sottoscritto la convenzione con la quale
vanno a disciplinare le reciproche competenze e attività da
svolgere per completare la progettazione e la realizzazione delle
due rotatorie. Anas ha comunque già predisposto le progettazioni
esecutive delle rotatorie, nonché ha acquisito i pareri necessari
per la realizzazione degli interventi. In ordine a questi lavori, a
conferma dell'intesa Stato-Regione per la rotatoria di Saint-Hélène
all'imbocco della strada regionale di Cogne (SR 47), si è anche
favorevolmente espressa la Giunta regionale con delibera del 3
giugno 2016.
A seguito della sottoscrizione della convenzione avvenuta
proprio ieri, il Comune di Sarre procederà nel giro di un mese a
completare gli espropri delle aree necessarie e, di conseguenza,
Anas prevede di avviare la gara di appalto per il mese di
settembre. Evidenzio anche che, in attuazione degli impegni a suo
tempo assunti e tenuto conto della previsione di avvio della gara
d'appalto, questi due interventi sono stati inseriti nel piano
operativo dei lavori pubblici per il 2016 che è stato recentemente
approvato. Si sono infatti completati proprio ieri con la firma di
questa convenzione.
Président -
La parole à la collègue Morelli.
Morelli (ALPE) -
Assessore Baccega, con questa iniziativa
abbiamo voluto ritornare su un argomento che avevamo sollevato
esattamente un anno fa in occasione di un incidente grave,
sfortunatamente uno dei tanti incidenti gravi che si verificano in
quel tratto di strada che interessa il comune di Sarre, un tratto
di strada particolarmente trafficato, molto complesso, dove ci sono
tanti accessi e dove si riversano, in particolare nelle ore di
punta, molti veicoli: si parla di ventiduemila veicoli. Abbiamo
voluto ritornare su questo argomento proprio in assenza di
informazioni su quanto di tangibile è stato fatto in questo arco di
tempo. Ora lei ci comunica che ieri c'è stata la firma della
convenzione tra il Comune e l'Anas, e diciamo: alla buon'ora, c'è
voluto tanto tempo! Sappiamo che il Comune ha incontrato non poche
difficoltà per arrivare alla sigla di questa convenzione, e
immaginiamo che da parte della Regione siano state messe in atto
tutte le azioni possibili per facilitare; comunque dobbiamo
constatare che c'è voluto molto tempo.
Da parte dei cittadini che si erano costituiti in un comitato vi
era anche la richiesta di posizionamento di dissuasori, di sistemi
che facciano sì che da parte degli automobilisti vi sia una
riduzione della velocità, che è praticamente sempre la causa degli
incidenti: quanto a questo, di tangibile in questo anno di tempo
non si è visto niente. Sappiamo tra l'altro - perché l'abbiamo
letto dai giornali - che anche con il comitato è stato fatto un
incontro proprio nei giorni scorsi. Non vogliamo avere la
presunzione di avere né sollecitato, né facilitato questo incontro,
però dobbiamo constatare che fino ad ora risposte concrete e
tangibili i cittadini non ne hanno viste. Lei ci ha ricordato che è
ben dal 2005 che si parla delle rotonde, che sono considerate opere
prioritarie: undici anni di attesa ci sembrano un tempo un po'
lungo. Sono opere che risolvono in realtà solo in parte il problema
della sicurezza, in particolare quella della zona di Saint-Hélène
andrà sicuramente a rendere più fluida la circolazione, ad evitare
la formazione di code principalmente nei giorni di rientro, nelle
domeniche, nei giorni di grande afflusso turistico, ma dal punto di
vista della sicurezza inciderà in maniera meno pesante.
Assessore, noi continuiamo a seguire e, per quanto possibile, a
sollecitare affinché si arrivi a soluzioni che effettivamente
vadano a risolvere o, quanto meno, a migliorare la sicurezza su
quel tratto di strada, problema che viene poi regolarmente evocato
e sottolineato quando avvengono gli incidenti, ma che poi non viene
sempre preso nella giusta considerazione. Il nostro invito è quindi
a seguire con incisività e con sollecitudine questa questione,
affinché si giunga a delle soluzioni.
