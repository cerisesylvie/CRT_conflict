Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 2477 del 20 febbraio 2002 - Resoconto
OGGETTO N. 2477/XI Impegno alla Giunta regionale per un
mandato all’ARPA per il monitoraggio sui terreni
confinanti con la Savoia. (Ritiro di mozione)
Mozione Atteso che recenti avvenimenti, quale la chiusura di
un inceneritore a Gilly-sur-Isère, presso Montpellier, nella vicina
Savoia, hanno dimostrato che la Valle d’Aosta non è
esente da eventuale pericolo di inquinamento da diossina;
Ritenendo presumibile che in tutti questi anni di attività
dell’inceneritore e di conseguente rilascio di
diossina, tracce di tale sostanza siano giunte nelle zone
confinanti con la Savoia, e si siano depositate in terreni
adiacenti al colle del Piccolo San Bernardo;
Considerando utile acquisire informazioni e dati in tal
senso;
Ritenuto inoltre che sarebbe opportuno predisporre una mappatura
del terreno di tutta la regione, per individuare
l’assenza o la presenza più o meno diffusa di tracce
di elementi contaminanti, ivi compresa la diossina, così da poter
valutare, in caso di rilievi puntuali e mirati a fronte di
possibili incidenti, il livello di pericolo esistente;
Ritenendo che questi compiti rientrerebbero nelle competenze
specifiche dell’Arpa Valle d’Aosta,
anche se finora tale Azienda non si è dotata di programmi ad
hoc;
Impegna
la Giunta regionale a dare all’ARPA un mandato
specifico, insieme alle eventuali risorse necessarie per
l’espletamento del mandato, affinché:
- nell’immediato, si proceda ad un monitoraggio
sui terreni confinanti con la Savoia circa
l’eventuale presenza di diossina.
- nel breve-medio periodo, si giunga a costruire una mappa dello
stato di fondo del terreno, a livello regionale.
F.to: Squarzino Secondina - Curtaz - Beneforti
Presidente
La parola alla Consigliera Squarzino
Secondina.
Squarzino (PVA-cU)
L’episodio della
chiusura dell’inceneritore in Savoia a
Gilly-sur-Isère, a causa del fatto che è stata rilevata la presenza
di molta diossina, ci pone una serie di questioni, che possiamo
riassumere con alcuni interrogativi e relative considerazioni.
Prima domanda: la Valle d’Aosta, regione confinante
con la Savoia, ha subito le conseguenze di tali emissioni di
diossina? Non sarebbe importante conoscere questi dati, specie
nelle zone confinanti?
Seconda questione: questo episodio attira la nostra attenzione
sullo stato del suolo nella nostra regione; abbiamo noi allora una
mappa dello stato di salute del suolo? Abbiamo mappe rispetto
all’acqua, all’aria, ma non per il
suolo: qual è il suo stato di salute?
Terza questione: come mai non siamo stati informati su quanto è
accaduto nelle zone a noi confinanti? Sono queste le tre domande
che mi pare importante porre di fronte a questo episodio. Rispetto
a questa ultima domanda è già stata data una risposta da parte
della Giunta, da parte del Consiglio con delle indicazioni precise,
che sono quelle di attivarsi nei confronti del ministero italiano e
di attivarsi con contatti e rapporti informativi nelle diverse sedi
istituzionali; quindi, diciamo che a questa domanda è stata data
una risposta, una risposta chiara, precisa ed anche tempestiva. Le
precedenti due domande invece non hanno avuto ancora una
risposta.
La prima domanda era: le regioni confinanti con la Savoia hanno
subito conseguenze da tali emissioni di diossina? Questo ci
indurrebbe a programmare, nell’immediato, un
monitoraggio dei terreni confinanti con la Savoia, le zone del
Piccolo San Bernardo, Col du Mont, e quando si dice
"nell’immediato" è chiaro che non si dice dopo
domani, perché credo che qualunque rilevamento di campionatura del
terreno debba aspettare che almeno le nevi si sciolgano, ma sta a
significare che questa andrebbe fatta come prima azione. Se questa
decisione fosse già stata presa, si potrebbe rivedere la mozione,
nel senso che si mette questo come uno dei dati ormai acquisiti,
per cui non è più un impegno, ma è la constatazione che questo
impegno è già stato preso, e che probabilmente anche per la seconda
domanda posta sta per attivarsi una risposta. La terza domanda
chiedeva qual è lo stato di salute dei suoli.
Noi non abbiamo una mappa sullo stato di salute dei suoli; di
conseguenza, in tempi non brevissimi chiaramente, perché quando ci
si pone in questa prospettiva bisogna pensare a tempi di
breve-medio termine, ci si pone il problema di pensare a progettare
un percorso che veda come risultato finale la costruzione di una
mappa dello stato dei suoli, al fine di conoscere il livello di
fondo del terreno, per conoscere qual è lo stato di salute del
terreno.
È vero che ci sono diverse indagini in atto, diversi aspetti che
vengono analizzati; se prendiamo la relazione che
l’ARPA ha presentato, vediamo che c’è
un capitolo sul suolo e sui rifiuti, ma se andiamo a vedere il
contenuto, questo è essenzialmente centrato sui rifiuti e, per
quanto riguarda il suolo, si parla solo di bonifiche dei suoli
contaminati; è quindi una visione parziale rispetto alla tematica
più importante della salute dei suoli. Ci sono anche indagini che
riguardano la radioattività ambientale e le radiazioni ionizzanti;
ma sono, ripeto, tutte indagini settoriali, mentre quello che manca
è un'analisi complessiva del terreno.
Ci sono, è vero, delle analisi geologiche del terreno, cioè si
sa come è fatto il terreno; ma il problema non è sapere la
composizione, ma che cosa è penetrato, anche a livello
superficiale, nel terreno. Credo che sarebbe opportuno iniziare un
approccio conoscitivo di massima. È chiaro che non si può dire, se
ci mettiamo nell’ottica del breve-medio periodo di
avere dei risultati, dall’oggi al domani; è un
progetto che va costruito pezzo per pezzo e, come ogni progetto, si
prevede in genere un approccio conoscitivo di massima del
problema.
Nell’immediato possiamo dire che si analizza la
diossina eventualmente nelle zone confinanti; qui però il problema
non è solo della diossina, ma anche di altre sostanze inquinanti
che si sono depositate sul terreno. Sarebbe interessante procedere
ad un approccio conoscitivo, dicevo, di massima perché prima
bisognerà fare un progetto, cominciare a vedere la zona del fondo
valle con una serie di campionature nelle valli laterali, ma solo
per avere una verifica di alcune zone, cercando di analizzare per
esempio il fondo valle e vedere se ci sono delle zone più sensibili
all’inquinamento.
Di fronte a questo primo approccio conoscitivo di massima, si
potrebbe poi tracciare una possibile mappa più approfondita, che si
costruisce poco per volta sulla base di queste indicazioni. Credo
che un approccio simile possa essere condivisibile. Qui do atto
all’Assessore che anche per il modo con cui la
mozione è stata presentata, l'impegno indicato può sembrare
categorico; probabilmente anche noi, nel momento in cui prepariamo
le nostre iniziative, ci poniamo un obiettivo e non sempre
riusciamo a tradurlo in modo efficace.
Poi nel momento in cui ci torniamo sopra e ci lavoriamo con più
calma, siamo anche in grado di individuare dei percorsi più
precisi. Ripeto, il nostro obiettivo è quello di cominciare a dare
una risposta a quelle tre domande, e visto che a una domanda è già
stato risposto, e ad un’altra sembra che ci si stia
avviando a rispondere, allora eventualmente se fosse così, possiamo
riformulare tale domanda come una constatazione. Mi sembra
importante però cominciare a rispondere alla terza domanda, quella
relativa allo stato di salute del suolo.
Rispetto a questo problema si può procedere in modo molto più
graduale, si può procedere prevedendo delle tappe, quindi
suddividendo nel tempo le eventuali spese. Teniamo conto che
c’è un elemento importante da tener presente, e non
è solo un inciso, anche se è una frase che abbiamo messo fra due
virgole, là dove chiedendo di affidare all’ARPA un
mandato specifico, si aggiunge:
"insieme alle eventuali risorse
necessarie per l’espletamento del mandato"
.
Credo che questo sia un punto da prendere in considerazione per
costruire, comunque, un punto di partenza necessario; se si chiede
l’attivazione di una mappa del suolo, che è
probabilmente un obiettivo in più rispetto a quelli previsti nel
programma generale dell’ARPA, occorre anzi
individuare alcune risorse aggiuntive. Sarebbero risorse aggiuntive
che vanno nella logica dell’investimento, perché
andrebbero a costruire conoscenza, andrebbero a favorire
l’acquisizione di informazioni, consentirebbero di
mettere in cantiere una banca data, un insieme di informazioni.
Lei ha visto, Assessore, come quella serie di informazioni che
sono state via via accumulate nel tempo per quanto riguarda la
qualità dell’aria, abbia consentito poi di giungere
ad un modello interessante ed efficace; allora, sì, è vero che si
sono spese molte risorse per attivare tale rete, ma ora che è
attivata questa rete funziona in modo autonomo o quasi, il modello
è stato costruito e, sulla base di pochi dati, si è in grado di
conoscere la realtà!
Qui forse si tratterebbe di fare un po' la stessa cosa, cioè di
cominciare a raccogliere una serie di dati che possono consentire
di giungere, poco per volta, ad una conoscenza approfondita del
suolo. È vero, ripeto, che si tratterebbe di un costo aggiuntivo -
che credo al momento nessuno sia in grado di prevedere - ma si
potrebbe chiedere all’ARPA di predisporre un
progetto e di capire quali sarebbero i costi. Sarebbe un costo che
produce cultura e lei sa meglio di me che i costi che producono
cultura, che consentono di avere elementi per poi prendere le
decisioni adeguate, sono risorse che vanno nel senso della qualità
della vita e anche nell’ottica della
prevenzione.
Non dimentichiamoci che la prevenzione non è solo fare delle
campagne informative; la prevenzione a lungo termine è una
prevenzione che si può costruire, se uno preventivamente ha i dati
di conoscenza. Questo è il senso della nostra iniziativa. Siamo
disponibili a emendarla, a cambiarla, a modificarla, ma la cosa che
ci sembra importante è che si cominci a rispondere a queste domande
di fondo.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Nessuno di noi disconosce la validità delle
affermazioni fatte dalla Consigliera Squarzino sia
sull’aspetto preventivo che
sull’aspetto culturale, siamo sulla stessa linea. Ci
sono però alcuni problemi di tipo operativo. Inizio con il dire che
sul primo punto della mozione l’Assessorato ha dato
indicazioni al direttore dell’ARPA con nota del 5
febbraio u.s. di eseguire un piano di monitoraggio sulle matrici di
accumulo sul terreno al fine di verificare i livelli di
inquinamento: questo sulla scia di quanto è stato discusso in
questo Consiglio e, a questo proposito, l’ARPA si
sta attrezzando per iniziare questa attività, non appena le
condizioni meteorologiche lo permetteranno.
L’ARPA segnala che per la campagna di
monitoraggio si possono fare i seguenti rilievi. Per i terreni è
necessario effettuare campionamenti che non siano influenzati dalle
diossine depositate per altre cause, quindi occorre procedere in
territorio lontano da altre fonti inquinanti: traffico ed emissioni
industriali o da riscaldamento; il territorio più adatto a
ricercare diossine di provenienza francese è la zona di confine
nelle valli di La Thuile, Piccolo San Bernardo, Valgrisenche, Col
du Mont, zone che attualmente sono innevate e che non sono
raggiungibili con l’attrezzatura necessaria per i
campionamenti fino a primavera inoltrata, salvo interventi limitati
alle acque o alla neve.
L’esperienza maturata con
l’analisi dei laghi alpini, per ricercare inquinanti
provenienti dalla Francia (piogge acide), ci ha convinti - dice
l’ARPA -
"che il trasporto transfrontaliero
Francia-Italia non ha ricadute sulla zona di confine con la Valle
d’Aosta".
Per il latte il problema principale è
quello di trovare bovine alimentate esclusivamente da foraggio
nostrano, pascolato e raccolto possibilmente nelle zone già citate,
al fine di evitare interferenze con seguenti dubbi
interpretativi.
Per quanto riguarda i prelievi, si ritiene indispensabile la
collaborazione del Servizio veterinario dell’Azienda
USL, sia per questioni di competenza in merito agli alimenti, sia
per la migliore conoscenza delle problematiche relative alla
alimentazione bovina. Un problema, anche se di costo relativamente
elevato, è l’effettuazione degli esami, per i quali
occorrerebbe rivolgersi, salvo diverse indicazioni da parte del
laboratorio, all’esterno: ARPA del Piemonte per il
terreno e Istituto zooprofilattico di Teramo per il latte.
Queste sono le considerazioni che ha fatto l’ARPA
a proposito di questa campagna, per cui una mappatura, anche se non
limitata agli aspetti della diossina, comporta un impegno
multidisciplinare, complesso, che vede la compresenza dei servizi
veterinari, dei servizi di igiene ambientale
dell’USL, dell’Assessorato regionale
al territorio e di quant’altro, e comunque
successivo alla piena conoscenza della presenza delle diverse fonti
che possono essere alla base di una contaminazione dei terreni.
Può iniziarsi un'attività di questo genere, previa
predisposizione di un programma multidisciplinare, ma ripeto che a
monte va fatta questa analisi di cui si parlava. Non sto a
ricordare quanto già la Consigliera ha citato, cioè che è in fase
di avanzata costituzione il Sistema informativo territoriale
regionale, che darà una fotografia della situazione del territorio
della regione Valle d’Aosta in materia di ambiente,
sia dal punto di vista del monitoraggio dei fattori di qualità:
aria, acqua, suolo, radioattività e quant’altro, che
dal punto di vista dei vincoli ambientali, urbanistici, paesistici
e forestali.
Sarà una vera e propria "mappatura di rischio", che costituirà
la base per una serie ulteriore di approfondimenti, ma certamente
la Valle d’Aosta, appena concluso questo lavoro,
sarà all'avanguardia sotto l’aspetto della
fotografia della situazione esistente, tenendo conto - ripeto - che
questa è e sarà una semplice fotografia da cui dovranno essere
tratti gli spunti per continuare.
Sotto questo punto di vista non ci sentiamo di accogliere la
mozione, a meno che non venga tolto il secondo punto, perché stiamo
trattando con l’ARPA i programmi di attività del
2002 e questi programmi sono già delineati dalla finanziaria
regionale, che ha stanziato fondi e risorse e ha definito, a grandi
linee, le attività che deve concludere e quelle che deve
iniziare.
Non si è mai parlato di questa attività, non possiamo impegnarci
"sic stantibus rebus", cioè con queste risorse finanziarie
stanziate, con queste risorse umane utilizzate
dall’ARPA e con le priorità che sono state date
all’ARPA - una delle quali quella di raggruppare le
sedi che comporteranno un intervento finanziario non indifferente -
non ci sentiamo di impegnare l’ARPA a mettere in
piedi, oggi, questa attività che non è sicuramente una priorità, di
cui però - lo dico per evitare equivoci - non disconosciamo la
validità. Ciò significa che, sicuramente, l’impegno
che posso prendere nel corso dell’anno è di
discutere con l’ARPA la possibilità da parte loro di
presentare un'idea, un progetto, che significa
un’altra cosa rispetto a impegnarsi tout court in
questa sede, sia perché non saremmo in grado, oggi, di dare risorse
finanziarie senza modificare il bilancio, senza avere altre risorse
aggiuntive, sia perché all’ARPA sono state date
altre priorità.
Se è sufficiente questo impegno, che prendo di fronte al
Consiglio regionale nel chiedere all’ARPA di
studiare il fenomeno e di discuterlo nelle sedi competenti - una
sede potrebbe essere anche la commissione consiliare, con la
presenza dell’ARPA perché potrebbe essere
un'occasione interessante per capire tutti noi a che punto sta il
sistema territoriale e sullo studio del suolo -, chiediamo che
venga ritirata la mozione. In caso contrario, ci asterremmo.
Presidente
C’è una richiesta di ritiro
della mozione da parte dell’Assessore.
La parola alla Consigliera Squarzino Secondina.
Squarzino (PVA-cU)
Lei sa bene, Assessore, che non siamo
formali, a noi interessa la sostanza.
Lei oggi ha preso pubblicamente un impegno: io avrei preferito
che fosse formalizzato, nel senso che potevamo per esempio chiedere
l’impegno all’ARPA di presentare un
progetto che consentisse di giungere alla costruzione di una mappa.
Credo però che la sua parola, presa in questa sede, valga, e noi
possiamo prendere atto del suo impegno, prendere atto del fatto che
l’ARPA è già stata attivata per un monitoraggio nei
terreni confinanti con il territorio francese in cui è stata
rilasciata la diossina, prendere atto che è volontà
dell’Assessore di chiedere all’ARPA
che presenti uno studio in cui indichi le risorse, i tempi e le
tappe necessarie.
Chiederemmo eventualmente all’Assessore che prima
dell’estate, nel giro di due o tre mesi, sia
possibile avere un riscontro di questo progetto. Sulla base di
questa assicurazione fatta qui, pubblicamente,
dall’Assessore, ritiriamo la nostra mozione e ci
diamo l’appuntamento nel momento in cui, fra alcuni
mesi, lei ci presenterà il risultato di questo lavoro.
Presidente
Prendiamo atto del ritiro della mozione da
parte della Consigliera Squarzino Secondina.
Il Consiglio prende atto.
