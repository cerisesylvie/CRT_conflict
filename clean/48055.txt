Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE



Oggetto del Consiglio n. 4196 del 12 dicembre 2024 - Resoconto
OGGETTO N. 4196/XVI - Continuazione della trattazione
congiunta delle Relazioni della Sezione regionale di controllo
della Corte dei conti, del D.L. n. 168 (Legge di stabilità
regionale per il triennio 2025/2027) e del D.L. n. 169 (Bilancio di
previsione finanziario per il triennio 2025-2027). (Reiezione di
nove ordini del giorno. Ritiro di cinque ordini del giorno)
Bertin (Presidente)
- Con 33 Consiglieri presenti
possiamo iniziare. Ha chiesto la parola il consigliere Marguerettaz
per mozione d'ordine, ne ha facoltà.
Marguerettaz
(UV)
- Abbiamo fatto una Capigruppo
in attesa di poter incontrare la delegazione degli NCC, dei
noleggiatori. Non siamo riusciti ad avere questo incontro, ma avrei
immaginato che nella Capigruppo sarebbe stata affrontata anche
l'organizzazione dei lavori. Io credo che, sulla scorta di quello
che è accaduto ieri - abbiamo fatto 16 ordini del giorno -, sia
indispensabile convocare il Consiglio anche per la giornata di
domani. Ovviamente questa è una decisione che dovrà essere presa
dalla Capigruppo, ma, proprio ai fini del Regolamento, credo che
questa decisione debba essere presa tempestivamente per dar modo
poi di mandare le comunicazioni e di fare tutte le cose che devono
essere fatte, perché non credo che la notturna di oggi, visti i
tempi - ammesso che si voglia fare la notturna - ci permetta di
concludere l'ordine del giorno, quindi questo argomento deve essere
affrontato subito.
Presidente
- Nella mattinata affronteremo anche questa
questione. Intanto iniziamo con gli ordini del giorno. Ordine del
giorno n. 4 di PCP. Ha chiesto la parola la consigliera Minelli, ne
ha facoltà.
Minelli (PCP)
- Abbiamo ascoltato ieri le gravissime
parole del Presidente della Regione che ha annunciato il voto di
astensione su tutte le iniziative dell'opposizione prima ancora di
ascoltarne l'illustrazione e le motivazioni, arrivando addirittura
ad accusare la minoranza di insinuarsi in un provvedimento già
definito. A fronte delle dichiarazioni fatte dal Presidente,
prendiamo atto di quanto scarsa sia la sua considerazione
dell'intera Istituzione del Consiglio Valle, nonché di tutte le
parti audite in Commissione. Noi non siamo stupiti dall'ennesima
sua dimostrazione di arroganza, Presidente, però forse a questo
punto lei dovrebbe tener conto di quanto espresso anche da alcuni
componenti della sua maggioranza.
L'ordine del giorno che presentiamo è un argomento di cui ha
parlato in parte l'assessore Marzi anche nel suo intervento in
replica l'altro ieri, quando ci ha ricordato una serie di
iniziative che la Regione ha messo in campo e sta mettendo in campo
in favore delle persone con disabilità. Iniziative che sono anche
state citate, presentate nei giorni che hanno preceduto e seguito
il 3 dicembre, Giornata internazionale delle persone con
disabilità. Si è fatto in particolare riferimento all'importante
legge delega sulla disabilità: la legge 227 del 2021 e ai decreti
attuativi che ne sono seguiti. Si tratta di strumenti legislativi
che hanno introdotto degli importanti cambiamenti sia nella
valutazione, ma poi anche nelle varie azioni di assistenza alle
persone con disabilità.
Quello che viene in qualche modo ora pensato, programmato, messo
in campo deve portare a un vero e proprio cambio di paradigma
nell'approccio alla disabilità, dove le esigenze delle singole
persone diventano non esigenze loro, ma bisogni e necessità della
comunità di appartenenza, che vuole essere - e non deve essere -
inclusiva. Sembra una sottigliezza ma in realtà dietro a questi due
verbi - volere e dovere - c'è tutta una diversa visione nei
confronti di queste persone. Questa nuova impostazione - lo abbiamo
sentito molto bene anche nel convegno che è stato organizzato
proprio qui a Palazzo dall'USL, dall'Assessorato, dalle famiglie
che fanno parte di associazioni per i diritti delle persone con
disabilità - del progetto di vita individuale, personalizzato e
pienamente partecipato delle persone con disabilità, assume ora un
valore centrale anche per quello che riguarda le Pubbliche
Amministrazioni, che devono, naturalmente attraverso un'adeguata
programmazione dei servizi, garantire quel diritto costituzionale
all'autodeterminazione anche a questi cittadini. Nel progetto - lo
abbiamo sentito spiegare molto bene - dovranno essere inserite le
volontà, i desideri e le richieste della persona con disabilità. In
quella giornata, ma non soltanto in quell'occasione, anche leggendo
molta della letteratura che c'è in materia, ci siamo resi conto che
ci sono grandi preoccupazioni. Ci sono delle preoccupazioni anche
da chi ha direttamente lavorato alla riforma e due dei relatori che
erano presenti qui hanno collaborato a scrivere i decreti
attuativi. Ci sono delle preoccupazioni per quello che riguarda la
reale possibilità che le persone con disabilità possano veramente
di qui in avanti decidere come, dove, con chi vivere e non
limitarsi a dover accettare soluzioni di assistenza, soluzioni
abitative, lavorative che vengono confezionate e precostituite da
chi poi deve effettivamente erogare dei servizi o sovrintendere a
questi servizi.
Un'altra delle preoccupazioni - e la capisco bene perché l'ho
vissuta anche solo da insegnante nel momento in cui bisognava
predisporre i piani educativi individualizzati - è che c'è un
rischio che tutto si riduca a un adempimento burocratico, cosa che
dovrebbe assolutamente - e con la volontà e il concorso di tutti -
essere evitata. La riforma dovrà essere applicata a partire dal 1°
gennaio 2026, quindi fra un anno. Ci sono molte azioni da mettere
da mettere in atto, c'è bisogno di una programmazione articolata e
a questa programmazione so che si sta lavorando, però bisogna anche
focalizzare l'attenzione sul fatto che non si possono dare delle
risposte univoche. È davvero diversa la filosofia che sta dietro a
questa nuova legge. In particolare per quello che riguarda il "dopo
di noi", ma anche il "durante noi", come ci hanno sottolineato
alcune famiglie e alcuni operatori in quelle occasioni.
Crediamo che tutta questa tematica meriti un'attenzione da parte
di ognuno di noi, anche da parte della Comunità e siamo convinti
che sia necessaria una puntuale informazione circa l'iter
dell'applicazione della riforma a livello locale, che passa anche e
soprattutto, ma non solo, attraverso la riforma della legge
regionale 14 del 2008 di cui abbiamo parlato e di cui anche
l'Assessore ci ha detto che sono in corso i lavori, che si sta
procedendo in quel senso.
L'ordine del giorno che presentiamo impegna il Governo a
predisporre - di concerto con le associazioni che si occupano di
disabilità, con l'USL, con i medici di medicina generale, gli
assistenti sociali e più in generale con i soggetti che a vario
titolo si occupano di disabilità - una campagna di informazioni che
sia rivolta sia a queste persone che alle loro famiglie circa
l'importanza della riforma in atto. Lo dico perché ci sono tante
famiglie che fanno riferimento a delle associazioni, che aderiscono
a delle associazioni, ma sappiamo anche che ce ne sono molte altre
nella nostra regione che sono un po' isolate, magari anche per
volontà loro, perché c'è ancora un po' - purtroppo - questo stigma
in alcune zone delle difficoltà di salute fisiche o mentali.
L'altro impegno è prevedere fin da ora delle attività di
formazione del personale scolastico e del personale della Pubblica
Amministrazione in relazione alle modifiche dei servizi in funzione
dei progetti di vita, comprese le risorse necessarie.
C'è poi un secondo impegno che è al Presidente della V
Commissione consiliare, sentito l'Assessore di riferimento, ad
aggiornare periodicamente i componenti della Commissione sull'iter
di applicazione della riforma che ho citato.
Aggiungo in conclusione soltanto una cosa: noi sappiamo e siamo
perfettamente coscienti che c'è un lavoro in corso, lo dimostrano
anche tante delle cose che abbiamo sentito, le risposte che sono
state date in molte occasioni, però qui ci sembra che siamo di
fronte a un momento che deve coinvolgere in maniera veramente più
ampia e capillare tante persone e deve anche essere comunicato
all'intera Comunità, da qui la richiesta di questo impegno.
Presidente
- Assessore Marzi, a lei la parola.
Marzi (SA)
- Ringrazio anche per questa miglioria. Stiamo
lavorando, come da lei richiamato, insieme a tutti gli attori
coinvolti proprio nel senso auspicato dall'ordine del giorno, in
piena condivisione con le associazioni, le famiglie e gli attori
sul territorio.
Riteniamo, nella comune consapevolezza che ci sia ancora molto
da fare, di essere comunque al passo rispetto ad altre realtà
regionali come peraltro c'è stato riconosciuto anche dagli esperti
nazionali che hanno lavorato alla definizione dei decreti attuativi
e che lo scorso 28 novembre hanno relazionato al convegno che
abbiamo organizzato sul tema della legge delega in materia di
disabilità e dei decreti attuativi legati alla 227.
In occasione di questo appuntamento, parte degli 8 totali che
abbiamo organizzato per celebrare la Giornata internazionale dei
diritti delle persone con disabilità, si è trattato il tema del
progetto di vita che assume una valenza assolutamente centrale non
solo nella normativa nazionale, ma anche nel lavoro di revisione
della legge regionale che abbiamo già avviato. Il progetto di vita
riguarda infatti la vita delle persone a 360° e quindi coinvolge
nella sua costruzione tutti gli ambiti della Pubblica
Amministrazione e dei vari enti che dovranno porre al centro
l'esigibilità dei diritti di cittadinanza. In tale contesto la
nuova norma nazionale prevede l'istituzione in tutte le Regioni
dell'UVMD. A tal proposito è bene evidenziare - come, tra l'altro,
richiamato durante la replica, e lei lo ha ricordato - che la Valle
d'Aosta è stata tra le Regioni pioniere in tal senso avendo
istituito l'UVMD già nel 2018.
Conosciamo i temi della deistituzionalizzazione del "dopo di
noi", che lei cita e che saranno attenzionati nell'ambito della
revisione della legge regionale 14 del 2008, il cui percorso
partecipato assicura il raccordo con le organizzazioni
rappresentative delle famiglie e delle persone con disabilità, che,
come da lei riportato, pongono questi temi all'attenzione.
Rispetto a quanto da voi richiesto, si ipotizza di poter partire
con questo percorso di informazione e sensibilizzazione già dal
prossimo mese di marzo. Questo percorso terrà conto anche di quanto
emerso nel corso degli eventi organizzati nell'ambito della
giornata del 3 dicembre.
Gli uffici e l'UVMD stanno già delineando - in collaborazione
con associazioni, dipartimenti regionali, Azienda USL, esperti
della comunicazione, figure professionali sanitarie e educative -
una serie di eventi informativi che stimolano una riflessione
collettiva sul diritto all'autodeterminazione delle persone con
disabilità, a prescindere dal bisogno di sostegno e dalla tipologia
di disabilità. I temi di tutto valore evidenziati nell'ordine del
giorno sono, in ogni caso, ricompresi nelle azioni da programmare
all'interno dei diversi tavoli interistituzionali e regionali di
coprogrammazione, quali il Tavolo interistituzionale per la
programmazione integrata delle politiche sociali e delle politiche
del lavoro e della formazione, il Tavolo per la promozione
dell'inclusione delle persone con disabilità in ambito lavorativo,
il Gruppo interistituzionale sulla disabilità, istituiti ai sensi
dell'articolo 4 della legge regionale 14/2008, piuttosto che al
gruppo di lavoro interistituzionale per l'inclusione scolastica per
il coordinamento e integrazione dei servizi di inclusione
scolastica degli alunni con disabilità delle istituzioni
scolastiche regionali e paritarie di ogni ordine e grado. Tutto
questo sotto l'egida della cabina di regia per la riorganizzazione
dei sistemi dei servizi a favore delle persone con disabilità e per
la revisione della legge 14/2008. Interventi formativi, anche
rivolti ai familiari, e iniziative di sensibilizzazione sono anche
compresi in progetti come "Io Vado" e "Mi Progetto" che tratta il
tema della vita indipendente per persone con disabilità.
Indipendentemente dall'assoluta e legittima possibilità che c'è
naturalmente di trattare questi temi durante la discussione del
bilancio - lei lo sa, collega Minelli, io la ringrazio, non lo
faccio di solito per le iniziative -, noi le chiediamo di ritirare
l'iniziativa altrimenti ci asterremo. Nel caso specifico però non è
una richiesta politica, è di fatto che, come richiamato
nell'incontro trattato e organizzato proprio dal Comitato 162 sul
tema della deistituzionalizzazione per i processi normativi di
attuazione dei decreti attuativi della legge delega, i due
professori universitari, con i quali poi, tra l'altro, ho avuto
anche occasioni di passare varie ore nel trattare questo tema
proprio durante quella giornata, hanno chiaramente detto che il
percorso che la Valle d'Aosta ha avviato di revisione della 14 del
2008 in questo momento storico, ai sensi degli ultimi decreti
attuativi sulla deistituzionalizzazione che sono stati approvati
proprio nel 2024, è il percorso tipo che dovrebbe essere attuato da
tutte quante le Regioni. Questo però si incastra anche con le
attività che noi stiamo già facendo: quando parliamo del fatto che
nel 2018 in Valle d'Aosta è stata istituita a livello regionale
l'UVMD, quindi l'Unità di Valutazione Multidimensionale - che
organizza, tra l'altro, tutta una serie di professionalità in un
rapporto tra le politiche sociali, la sanità e anche l'Azienda USL
- può sembrare tautologica come affermazione, ma, da un punto di
vista amministrativo, è concretissima ed è già di fatto un grande
passo avanti che naturalmente non potrà che rafforzarsi con queste
strutture amministrative e politiche che dalla 221 sono andate
componendosi.
Aggiungo un altro aspetto. Quest'anno, assieme proprio all'UVMD
e al Dipartimento politiche sociali e alla struttura che si occupa
di questi temi, presieduta dalla dottoressa Furfaro, abbiamo
previsto numerose attività, a maggior ragione, raccogliendo anche
il testimone di una grande attenzione che da sempre questa Regione
riversa nei confronti della giornata del 3 dicembre... Questa
Regione ha sempre fatto molta attenzione sia a livello informativo
che a livello di condivisione alla giornata del 3 dicembre, quindi
la Giornata internazionale dei diritti delle persone con
disabilità. Questa giornata, guarda caso, quest'anno in particolar
modo, è diventata un percorso fatto da 8 tappe: partita a ottobre,
è arrivata e si è conclusa venerdì scorso, il 6 di dicembre, tra
l'altro, proprio con un'altra giornata dedicata anche al Comitato
162 e quindi proprio in seno alla sensibilità espressa da questo
ordine del giorno.
Durante questi 8 appuntamenti il tema della
deistituzionalizzazione, ma soprattutto il tema della condivisione,
della formazione, della partecipazione attiva da parte di tutto il
mondo delle persone con disabilità, a partire dalle persone con
disabilità stesse, passando per i loro familiari per arrivare a
tutte le associazioni del caso con l'Azienda USL, la scuola, il
dipartimento politiche sociali, il dipartimento sanità è stato un
continuum
. In questa Regione pertanto, auspicandoci di
continuare a essere tra le migliori Regioni in tal senso,
soprattutto per il bene della nostra Comunità e delle persone con
disabilità che vivono in Valle, questo
modus operandi
- che,
come sempre, sulla terra è assolutamente perfettibile - è già ad
oggi quello che viene applicato. Di fatto i fondi stanziati per le
persone con disabilità anche da questo bilancio, così come da
quelli che verranno, sono dei fondi assolutamente cospicui. Stiamo
parlando di circa 40 milioni di euro dedicati alle persone con
disabilità. Sono delle cifre assolutamente rilevanti che vengono
confermate dal bilancio in discussione. Per questo motivo le
chiediamo di ritirare l'iniziativa, altrimenti ci asterremo e
ringrazio per questa asta lunga perché serve.
Presidente
- Ha chiesto la parola il consigliere
Padovani, ne ha facoltà.
Padovani (FP-PD)
- Solo per dare ovviamente la
disponibilità della Commissione a trattare il tema nei modi e nei
tempi necessari per affrontarlo con informazioni e dati utili,
quindi la disponibilità c'è, come c'è sempre stata, a discutere di
temi così importanti per la nostra Comunità.
Presidente
- Ha chiesto la parola la consigliera Minelli,
ne ha facoltà.
Minelli (PCP)
- Assessore, io credo che lei abbia capito
che non ci fosse un intento polemico in questo ordine del giorno,
tant'è vero che ho sottolineato il fatto che proprio recentemente
sono state tante le iniziative. Lei ha ricordato 8 appuntamenti e
poi so che non ci sono stati solo questi nell'ambito della
settimana di attenzione nei confronti delle persone con disabilità,
nel corso dell'anno ci sono state altre iniziative.
Lei ha giustamente ricordato che la Valle d'Aosta dal 2018 si è
dotata delle Unità per la Valutazione Multidisciplinare (le UVMD).
Io le ricordo però, Assessore - non credo che fosse lei in quel
momento a ricoprire quella carica -, che abbiamo già discusso qui
di queste unità con un'iniziativa che avevo portato in Consiglio e,
nonostante la presenza, l'istituzionalizzazione di questo
organismo, avevamo rilevato che però fosse molto carente,
soprattutto per quello che riguardava le risorse anche umane, che
devono poi occuparsi di costruire insieme alle persone e alle loro
famiglie i progetti di vita, che non sono un semplice adempimento
burocratico, ma richiedono molta attenzione, molto tempo, molta
disponibilità. Capiamo benissimo che non sia semplice affrontare
questo tema, questo argomento, questa incombenza, perché poi è
anche un'incombenza.
Ha detto giustamente l'Assessore che c'è molto da fare, ma la
nostra Regione è al passo. Ora sicuramente lei ha più informazioni
riguardo a quelle che ho io sul percorso che si sta compiendo. Io
mi auguro che sia veramente così, dai riscontri che abbiamo qualche
volta questo ottimismo è un po' frenato. Importante è quello che
lei ha detto sul fatto che da marzo si partirà con una serie di
eventi informativi e con un percorso più strutturato.
Le richieste che noi facevamo al riguardo, per esempio, alla
campagna di informazione... le volevo precisare, ci possono essere
e sono importanti gli incontri come quelli recenti. Lei ha detto:
"la nostra Regione ha sempre dedicato molta attenzione alla
Giornata per i diritti delle persone con disabilità". Io rilevo che
una giornata non può bastare, nemmeno 8, nel senso che questo è un
tema che le famiglie e le persone in questione devono affrontare
tutto l'anno, quindi quello che io pensavo è una forma di
informazione anche molto spicciola se vogliamo.
È in corso una riforma che nelle intenzioni dovrebbe essere
epocale. È importante che negli ambulatori medici, nelle
biblioteche, nelle ludoteche, nelle scuole si dica questa cosa, si
dica che si sta cambiando il modo di affrontare la questione e che
questi progetti di vita dovranno essere completamente diversi
rispetto al passato. Proprio perché non ho nessuna intenzione di
fare su un tema come questo della polemica, perché credo sia
necessaria la collaborazione di tutti, ma veramente di tutti, di
chi occupa dei ruoli istituzionali, di chi lavora nel mondo della
sanità, della scuola, delle politiche sociali, delle politiche del
lavoro, io accolgo questa sua volontà di far sì che questa campagna
informativa diventi più forte, più incisiva. Raccolgo anche la
disponibilità del Presidente della V Commissione a fare un percorso
in questo senso, magari anche a predisporre delle audizioni perché
questo anno, 2025, che sta per aprirsi e che dovrà portare la
nostra Regione ad avere anche lei gli strumenti per mettere a terra
la riforma che - lo ricordo - dal 1° gennaio 2026 dovrà essere
operativa... appunto è necessario fare un lavoro collettivo,
ritiriamo l'ordine del giorno con l'auspicio veramente che così sia
e che non ci dobbiamo ritrovare, come purtroppo è successo tante
volte, a dover fare dei
rappel
e magari anche a pentirci di
aver dato fiducia, ma io spero proprio che non sia così.
Presidente
- L'ordine del giorno è ritirato. A questo
punto sospendiamo brevemente i lavori del Consiglio per incontrare
una delegazione di autonoleggiatori NCC. Ci raggiunge con una
delegazione. È convocata la Conferenza dei Capigruppo.
La seduta è sospesa dalle ore 09:35 alle ore 10:14.
Bertin
(
Presidente)
- Riprendiamo i lavori. Ordine
del giorno n. 5 della Lega. Ha chiesto la parola la consigliera
Foudraz, ne ha facoltà.
Foudraz (LEGA VDA)
- L'ordine del giorno che presentiamo
riguarda la possibilità di poter attivare dei progetti di
cohousing
e
caring
fra generazioni, ovvero
coabitazione e premura, cura tra generazioni diverse.
La realizzazione di uno studentato individuato presso il Palazzo
Cogne sito nel capoluogo regionale, in Corso Battaglione d'Aosta,
che dovrebbe ospitare circa 70 studenti universitari, vedrà
probabilmente la sua totale realizzazione con una tempistica che
andrà sicuramente oltre i due anni di corsi accademici a differenza
di quanto prospettato circa un anno fa ai rappresentanti degli
studenti universitari. È nota la difficoltà e l'onerosità economica
di trovare alloggi per questa categoria di studenti, siano essi
valdostani, che provengono dalle vallate laterali, ma anche siano
provenienti da altre Regioni italiane che si iscrivono
all'Università della Valle d'Aosta. Sono ovviamente ragazzi e
ragazze che hanno deciso di proseguire il loro percorso di studi
per aumentare le loro conoscenze, per crescere dal punto di vista
culturale, per poi riversare le competenze acquisite nel successivo
ingresso nel mondo del lavoro. Spesso questi soggetti non hanno la
capacità economica di poter affittare in autonomia un alloggio.
Accanto a questo aspetto si evidenzia il fatto che sul nostro
territorio sono presenti numerose persone
over
65 che vivono
sole e che potenzialmente potrebbero ospitare studenti
universitari. In alcune Regioni italiane i Governi regionali hanno
adottato delle politiche sociali a duplice valenza, vale a dire
offrire ospitalità agli studenti universitari presso alloggi
privati abitati da persone sole over 65 dietro accordi stipulati
tra Amministrazione regionale e università, dove agli studenti
viene offerto l'affitto nelle case delle persone anziane e a queste
ultime viene quindi dato un aiuto dal punto di vista economico, ma
anche dal punto di vista di evitare l'isolamento sociale. Vorrei
citare l'esempio della Regione Lombardia che ha appena avviato un
progetto di cohousing, ovvero coabitazione, e caring, ovvero
premura, attenzione, tra studenti universitari e persone oltre i 65
anni. Ai primi viene pagato l'affitto per abitare con chi vive da
solo e a coloro che cedono una parte del loro appartamento viene
data l'opportunità di non isolarsi, di ricevere un aiuto non solo
dal punto di vista economico, ma soprattutto dal punto di vista
sociale. Si sta assistendo ai giorni nostri a quello che si
potrebbe definire un dramma generazionale, dove si vede un divario
tra giovani e anziani, dove coloro che non hanno figli o parenti
corrono il rischio di essere lasciati soli e rimanere tagliati
fuori dalla vita sociale. Quando si è giovani, non si pensa a tutto
questo. Come si dice, si ha tutta la vita davanti, sempre di corsa,
da una parte all'altra, incastrando pezzi di vita altamente
frenetica, ma, quando si arriva a una certa età, ecco che il
problema si presenta e spesso le giornate, purtroppo, sono scandite
dai programmi televisivi in completa solitudine. Proprio per
ovviare a questi disagi sociali, occorre cercare delle soluzioni
che permettano a due mondi apparentemente distanti di trovare un
punto di congiunzione. È una condivisione che porta crescita e
benefici a entrambe le generazioni, poiché con iniziative di questo
tipo le persone sole sopra i 65 anni, oltre alla compagnia,
ricevono aiuti, ad esempio, nel fare le commissioni piuttosto che
nella prenotazione di visite o accompagnamento a visite e ai
ragazzi viene pagato l'affitto.
Aggiungerei anche che sarebbe un
atout
per la nostra
Università e attirerebbe sicuramente numeri importanti e, se non
sbaglio, è in quella direzione che si vuole andare: rendere
attrattiva la nostra Università.
Ritenuto meritevole, dal punto di vista sociale, adottare delle
azioni che vadano nella direzione indicata, con questo ordine del
giorno il Consiglio regionale impegna il Governo regionale a
valutare la possibilità di intraprendere, in accordo con
l'università della Valle d'Aosta, un percorso che porti alla
realizzazione di progetti di
cohousing
e
caring
tra
generazioni, rivolto a studenti universitari sino al
venticinquesimo anno di età, che frequentano l'Università della
Valle d'Aosta e persone che vivono sole e che abbiano compiuto i 65
anni.
Presidente
- Ha chiesto la parola l'assessore Marzi, ne
ha facoltà.
Marzi (SA)
- La proposta presentata è sicuramente di
interesse ed evidenzia l'importanza di promuovere azioni sociali
innovative volte a ridurre l'isolamento sociale e a sostenere
economicamente diverse categorie della popolazione, in particolare
i giovani studenti universitari e le persone anziane, in un patto
intergenerazionale.
Il tema del
cohousing
e del
caring
intergenerazionale rappresenta quindi una prospettiva preziosa per
favorire l'inclusione sociale e la creazione di legami tra
generazioni, con potenziali benefici sia economici che sociali,
anche in un'ottica di promozione dell'invecchiamento attivo. Le
strutture competenti si erano già attivate in tal senso ipotizzando
delle possibili soluzioni alloggiative innovative, infatti
l'Assessorato ha iniziato a sviluppare il progetto di cohousing per
anziani autosufficienti, ad esempio "Aquilegia", in un immobile
adattato dal Comune di Sarre, progetto che attraverso la
coprogettazione ha messo in rete il terzo settore, la realtà
presente nelle comunità locali. Questo servizio è strutturato in
modo da poter essere progressivamente integrato con la presenza di
studenti universitari in un'ottica intergenerazionale. Anche altre
strutture del Comune di Aosta stanno operando in tal senso.
Inoltre l'Università della Valle d'Aosta, già nel corso di
quest'anno, ha contribuito in maniera attiva a promuovere presso la
popolazione studentesca, attraverso le bacheche delle sedi e il
profilo Instagram, progetti di cohousing attivati da cooperative
operanti sul territorio regionale e intende proseguire in futuro
con tali attività. Si riconosce quindi il valore sociale e il
potenziale innovativo della proposta e, come stiamo già facendo,
continueremo a esplorare tutte le opportunità che possano favorire
l'attuazione di progetti di coabitazione e solidarietà
intergenerazionale.
Per questo motivo le chiediamo di ritirare l'iniziativa,
altrimenti ci asterremo.
Presidente
- Ci sono interventi? Ha chiesto la parola la
consigliera Foudraz, ne ha facoltà.
Foudraz (LEGA VDA)
- Grazie assessore Marzi per la
risposta. Annuncio già subito che non ritireremo l'ordine del
giorno perché, sebbene lei, Assessore, mi abbia detto che comunque
si stanno già adottando alcune progettualità, di questo non c'è
traccia, non se ne è a conoscenza, quindi probabilmente
bisognerebbe andare anche nella direzione di pubblicizzare
maggiormente questi tipi di iniziative. Per quello che mi riguarda,
non credo che si sia arrivati proprio ancora alla realizzazione
della progettualità che ho appena esposto. Per questo motivo
porteremo l'ordine del giorno alla votazione.
Presidente
- Ha chiesto la parola la consigliera Minelli,
ne ha facoltà.
Minelli (PCP)
- Abbiamo ascoltato l'esposizione della
collega Foudraz e la risposta dell'Assessore. Condividiamo quanto
detto dalla collega, nel senso che si staranno facendo delle cose,
come ci avete detto in molte risposte, però pensare - così come
chiedere impegnativa - a intraprendere in accordo con l'Università
questo progetto che porti alla realizzazione del
cohousing
e
del
caring
nelle generazioni giovani e quindi per gli
studenti ha un senso, anche perché significa mettere in campo delle
risorse diverse in più e tentare una strada che può essere anche
semplicemente complementare. Anche noi voteremo questo ordine del
giorno.
Presidente
- Consigliere Aggravi, a lei la parola.
Aggravi (RV)
- Tempo fa era stato presentato un ordine
del giorno o una mozione relativamente a problematiche che erano
state rappresentate da studenti universitari proprio su questo
punto. Sicuramente lo studentato che si sta realizzando in parte
potrà aiutare, così come all'epoca si era anche parlato
eventualmente di accordi o comunque di convenzioni, anche con la
possibilità e la disponibilità di trovare alloggi. Ora io rimango
anche abbastanza stupito, ma ormai non mi stupisco, perché, tra
l'altro, l'impegnativa è anche molto alta e giustamente dice: "a
valutare la possibilità di intraprendere", quindi è un'impegnativa
anche molto
easy
, quindi neanche stringente o sistematica.
Questo forse è uno di quegli ordini del giorno che potevano anche
essere accettati da parte della maggioranza.
Io ci tengo a ringraziare i Capigruppo di maggioranza per aver
dato in qualche passaggio di Capigruppo una sorta di disponibilità
a trovare una soluzione rispetto invece ad altri che si ostinano ad
andare avanti sul muro contro muro. Non è certo l'opposizione che
ha fatto saltare i ponti, perché i ponti ce li siamo già fatti e
trovati come sono in queste condizioni.
Questo ordine del giorno noi lo sosterremo, anche perché,
ripeto, c'era stata un'impegnativa, se non erro, da parte del
Presidente che mi rispose all'epoca di affrontare il tema o in
Commissione, o in un'altra sede, o comunque a organizzare anche
degli incontri per comprendere effettivamente le necessità e le
disponibilità di alloggio e quindi noi riteniamo che l'ordine del
giorno sia da sostenere.
Presidente
- Altri interventi? Non vedo richieste. Metto
in votazione. La votazione è aperta. Tutti hanno votato? La
votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
L'ordine del giorno non è approvato.
Presidente
- Ordine del giorno n. 5 di RV. Ha chiesto la
parola il consigliere Aggravi, ne ha facoltà.
Aggravi (RV)
- L'ordine del giorno nasce da due momenti:
il primo proviene dall'esame del Documento di Economia e Finanza,
l'ultimo che è stato discusso, in particolare la parte che riguarda
gli indirizzi dati alla SIV. Per quanto attiene all'attività
riguardante il settore educativo, si danno questi obiettivi:
l'attualizzazione progettuale relativa alle Palazzine Beltricco e
Giordana, nell'ambito dell'incarico complessivo del servizio è
finalizzato alla progettazione del nuovo polo universitario della
Valle d'Aosta; l'avvio delle attività di recupero funzionale delle
palazzine Beltricco e Giordana, come previsto nel secondo lotto dei
lavori del nuovo polo universitario della Valle d'Aosta e vi è
anche l'avvio della realizzazione dei lavori di sistemazione delle
aree verdi presso l'ex piazza d'armi della caserma Testafochi e
presso le zone limitrofe agli immobili presenti.
In precedenza - e vedo che si è prenotato l'assessore Sapinet -
avevamo già avuto modo con l'Assessore di affrontare un po' più nel
dettaglio questi passaggi con un'interpellanza del 3 ottobre del
2024 dal titolo: "Valutazioni del Governo regionale in merito
all'ulteriore potenziamento dell'area ricompresa nel polo
universitario". L'interpellanza aveva una visione un po' più ampia
di tutta l'area, non soltanto della parte universitaria, ma di
quelle che potevano essere le interrelazioni con altri progetti che
si stavano portando avanti, si stanno portando avanti o si
vorrebbero portare avanti da parte del Comune di Aosta e, in
particolare, si era appurato con la risposta ricevuta
dall'Assessore e... nell'analisi della relazione si evidenziava
che, per quello che riguardava, in particolare la palazzina
Beltricco questa non fosse contemplata nella convenzione di marzo
2023. Nella risposta dell'Assessore si confermava che la Beltricco
sarà oggetto di un secondo stralcio dei lavori del secondo lotto
perché, di fatto, non è finanziata, così era stato risposto.
Andando a vedere all'interno delle pieghe del bilancio quelli che
oggi sono gli stanziamenti, troviamo sulla voce che parla in
generale del polo universitario uno stanziamento previsto sul 2025
di 9.600.000 euro e sul 2026 di 900.000 euro.
Non abbiamo ovviamente la conoscenza precisa dei capitoli di
bilancio, però troviamo questi riferimenti e dall'altro lato
abbiamo la risposta dell'Assessore e abbiamo anche l'ultima
relazione disponibile della SIV. Considerato che l'area è un'area
estremamente importante non soltanto per il Comune di Aosta e non
soltanto per festeggiare il Capodanno, ma anche per andare a
recuperare un'area della città importante e dare delle ulteriori
disponibilità in termini di spazi all'Università della Valle
d'Aosta; non parlerò delle perdite d'acqua - lo hanno già fatto
altri colleghi - sulla struttura che è stata realizzata.
Chiediamo all'Assessore competente di individuare nella
definizione del prossimo assestamento al bilancio di previsione le
risorse finanziarie necessarie per completare i lavori di
realizzazione del polo universitario e, in particolare, gli
interventi di recupero sulla palazzina Beltricco proprio perché, a
meno che non ci siano novità, le evidenze che erano state date
nella risposta del 3 ottobre confermavano che sulla Beltricco tutto
doveva ancora essere definito, mentre in realtà sulla Giordana -
vado a memoria, ma dovrebbe essere così - l'Assessore aveva
confermato che le fasi erano già state avviate.
Presidente
- La parola all'assessore Sapinet.
Sapinet (UV)
- Grazie collega Aggravi per l'ordine del
giorno che ci permette di trattare questo argomento decisamente
interessante. Tra i principali obiettivi previsti dal DEFR
2025-2027 va evidenziato il completamento della struttura ex
caserma Testafochi per rendere Aosta un polo universitario con la
realizzazione del secondo lotto dei lavori, che prevede la
ristrutturazione della palazzina Giordana, che è già finanziata
mediante uno stanziamento pari a 16 milioni di euro, il cui avvio
dei lavori è già previsto nella programmazione triennale. Lo
ricordava ieri anche il collega Chatrian, la delibera era la 199
dell'8 marzo 2023. La delibera venne portata nella prima Giunta
Testolin, alla quale ha lavorato il collega Marzi e dal quale io ho
preso il testimone, quindi il cosiddetto "secondo lotto".
Ovviamente poi si parla della Beltricco, che, di fatto, è
l'intervento successivo. Per tale ultimo intervento invece risulta
prematuro allocare le risorse per l'anno 2025, in ogni caso sono
già state allocate al bilancio sull'annualità 2027 risorse pari a
circa un milione di euro per realizzare le attività propedeutiche
all'avvio del recupero della palazzina Beltricco. Per avere
completezza dei dati e dei numeri, lei probabilmente li ama e se li
ricorda, ma nuovamente per aggiornare l'Aula, quando citiamo il
terzo lotto del recupero Beltricco, parliamo di un importo di oltre
20 milioni di euro.
Si rileva infatti che alla luce del prossimo avvio dei lavori
sulla palazzina Giordana e sull'infrastruttura civile destinata a
ospitare la centrale a energie rinnovabili sotto l'ex piazza d'armi
della Testafochi, non sia opportuno intervenire congiuntamente
anche sulla palazzina Beltricco, quindi, oltre a un discorso di
risorse, un discorso di operatività del cantiere, al fine di non
infierire in maniera massiva con lo svolgimento delle attività
didattiche dell'Università della Valle d'Aosta. Ringraziando ancora
per l'iniziativa, io ribadisco che ci sarà un'astensione nel caso
questo ordine del giorno non venga ritirato.
Presidente
- Ha chiesto la parola il consigliere Aggravi,
ne ha facoltà.
Aggravi (RV)
- Mi allaccio sulle considerazioni o,
meglio, sul nuovo quadro aggiornato che ha fatto l'Assessore
relativamente a quello che avevo già detto in replica e anche nelle
finalità dell'interpellanza di ottobre, così come anche in parte a
quello che ho detto nella relazione di minoranza, cioè, se ho
capito bene, nel complesso l'intervento sulla Beltricco peserà sui
20 milioni di euro, se ho capito bene. C'è circa un milione di euro
per la progettazione. Sostanzialmente per l'ennesima volta abbiamo
un dato di fatto, ovvero che le progettazioni o comunque il
completamento di determinate opere complesse non è ancora certo o,
meglio, non abbiamo ancora tutte le risorse a disposizione. Faccio
un parallelismo con quello che ho detto sul tema del Maria Adelaide
per capirci, dall'altro lato non so se ha senso a questo punto dare
degli obiettivi, perché poi è quello che traspare dalla relazione
che si legge dalle interlocuzioni con la SIV e non separare perché
gli obiettivi continuano a dare in modo congiunto l'attualizzazione
progettuale sia di Beltricco e di Giordana e poi ci troviamo che
però una è finanziata e l'altra no, una ha già il progetto e
l'altra no. Poi ci troviamo la relazione della società partecipata
che ci dice: "no, quello non è parte della convenzione, no, quello
andrà in un altro lotto". Io questo lo dico soprattutto dal punto
di vista del raggiungimento degli obiettivi, sennò non li
raggiungeremo mai da un lato e dall'altro anche definire le
modalità complessive non soltanto di finanziamento, perché sappiamo
benissimo ci possono poi essere delle situazioni in corso d'opera,
non va detto sull'Università perché purtroppo le abbiamo viste,
però, come diceva anche lei, relativamente all'altro progetto
complesso della centrale elettrica. Riuscire ad andare a definire
in maniera completa non solo gli obiettivi e i finanziamenti ma
anche il
modus operandi
.
Rinnovo la necessità di capire su quest'area cosa nel complesso
si intende realizzare e fare considerato che, tra l'altro, un'altra
importante realizzazione lì, che poteva essere il parcheggio
sotterraneo che si poteva realizzare in modo completo, purtroppo è
stato realizzato soltanto in parte, ripeto, in un'area estremamente
strategica della Valle. Tra l'altro, ripeto - e mi sembra una
considerazione corretta da fare e concludo -: forse anche questo
ordine del giorno, che comunque contiene degli elementi che sono
stati inseriti da questa maggioranza nel documento di economia e
finanza e fanno parte degli indirizzi che vengono dati alla SIV, o
con un emendamento in altre maniere, poteva essere accettato e
poteva essere votato visto che comunque sostanzialmente dice e va
anche nella direzione che vi siete prospettati. Dico questo perché
a volte noi sappiamo riconoscere e parlo soprattutto - visto che
sono il Capogruppo - del mio gruppo, ma penso anche altri
dell'opposizione potrebbero dire: "ci sono delle impegnative o
degli ordini del giorno che potrebbero essere votati a più larga
maggioranza".
Detto questo, ringrazio l'Assessore e chiederò il voto segreto
per quanto riguarda l'ordine del giorno a nome del gruppo
Rassemblement Valdôtain.
Presidente
- Ha chiesto la parola la consigliera Erika
Guichardaz, ne ha facoltà.
Guichardaz E. (PCP)
- Il dibattito si è concentrato molto
sulla questione della palazzina Beltricco, ma non ho compreso
invece rispetto al completamento dei lavori, rispetto a quello che
è già stato inaugurato, non so se me lo sono perso. Ieri ci sono
state delle lauree, non è ancora stata usata l'Aula Magna.
Evidentemente i problemi permangono perché la palazzina è stata
inaugurata a settembre, oggi non abbiamo ancora la disponibilità di
quell'Aula. Io di questa parte qui non ho compreso nulla, mentre mi
è sembrato di leggere dalle premesse del consigliere Aggravi che,
sì, si chiedeva in particolare della Beltricco, ma si chiedeva
anche rispetto alla questione del completamento e soprattutto anche
dell'accessibilità e della fruibilità dell'esterno, perché chi di
noi frequentava la sede di viale dei Cappuccini si ricorda
benissimo che i ragazzi nello spazio antistante, essendoci dei
tavoli, avevano anche momenti di convivialità che invece nella
nuova sede universitaria non sono assolutamente previsti.
Non so se l'Assessore vuole magari intervenire come gruppo e
farci sapere anche le motivazioni della continua chiusura dell'Aula
Magna e se si pensa anche di completare il polo universitario in
maniera più fruibile, se vuole intervenire poi noi voteremo con
convinzione questo ordine del giorno.
Presidente
- Ci sono altri interventi? Ha chiesto la
parola il consigliere Manfrin, ne ha facoltà.
Manfrin (LEGA VDA)
- Solo per dire una cosa, annunciando
ovviamente il voto favorevole del nostro gruppo a questo ordine del
giorno. A beneficio del Presidente, come il Presidente si sarà
accorto nella giornata di ieri e anche oggi, abbiamo letto una
frase che è: "abbiamo ascoltato le gravissime parole del presidente
della Regione che ha annunciato il voto di astensione su tutte le
iniziative dell'opposizione, prima ancora di ascoltarne
l'illustrazione e le motivazioni, arrivando addirittura ad accusare
la minoranza di insinuarsi in un provvedimento già definito. A
fronte delle dichiarazioni fatte dal Presidente, prendiamo atto di
quanto scarsa sia la sua considerazione dell'intera Istituzione del
Consiglio Valle, nonché di tutte le parti audite in Commissione.
Noi non siamo stupiti dall'ennesima sua dimostrazione di arroganza,
Presidente, però forse a questo punto lei dovrebbe tener conto di
quanto espresso ieri anche da alcuni componenti della sua
maggioranza".
Nella riunione della Conferenza dei Capigruppo di poco fa
abbiamo sostanzialmente concordato sul fatto che non riusciremo a
terminare probabilmente la seduta nella giornata di oggi e che
quindi chiaramente l'opinione e l'idea di molti è quella di
concentrarsi anche sui temi che sono in discussione. In questo
momento, a nome dei gruppi di minoranza, le consegnerò questo
incipit
, questo piccolo comunicato che abbiamo fatto, non lo
leggeremo ulteriormente, ma questo ovviamente rimarrà su beneficio
per ricordarle quello che lei ha dichiarato in quest'aula e per
ricordarle che il nostro Consiglio e che la massima Assise
regionale merita il rispetto, così come le iniziative di ogni
Consigliere all'interno di quest'aula.
Presidente
- Non vedo altre richieste di intervento,
metto in votazione. È stata richiesta la votazione segreta. La
votazione è aperta. Tutti hanno votato? La votazione è chiusa.
Presenti: 35
Votanti: 25
Favorevoli: 17
Contrari: 8
Astenuti: 10
L'ordine del giorno non è approvato.
Ordine del giorno n. 5 di Forza Italia. Ha chiesto la parola il
consigliere Baccega, ne ha facoltà.
Baccega
(FI)
- Mesi fa in un'interrogazione che
avevo presentato, che aveva un po' la stessa forza e la stessa
energia, conclusi il mio intervento sulla modifica della legge 3
del 2013 dicendo: "ci ritorneremo" ed eccoci qua, nuovamente qui.
C'è qualcuno che si lamenta perché sottolinea il fatto che
ritorniamo sulle cose già dette. Lo facciamo perché sono passati
tre anni da quando abbiamo sollecitato alle due o tre maggioranze
che si sono succedute e abbiamo verificato con tutte le forze
politiche presenti in Consiglio regionale che era necessario
modificare questa legge 3, graduatoria 2013 sull'edilizia
residenziale pubblica.
Recentemente abbiamo avuto un incontro in Commissione con la
presentazione del documento "Le politiche abitative in Valle
d'Aosta", presentato dal professor
(omissis)
, "Prime
analisi e spunti di riflessione, novembre 2024". È un'analisi
sicuramente che può essere utile, che parla del disagio abitativo
in Valle d'Aosta, che parla delle politiche abitative in Valle
d'Aosta in prospettiva comparata con altre Regioni del Paese: parlo
dell'Emilia-Romagna, del Friuli-Venezia Giulia, della Liguria,
della Lombardia, del Piemonte, della Toscana e della Provincia
autonoma di Trento.
Ora, paragonare la nostra Regione con queste altre Regioni, che
hanno un PIL e caratteristiche completamente diverse dalla Valle
d'Aosta è un azzardo secondo noi, però riteniamo che comunque
questo documento abbia in parte una sua validità. Quello che noi
non abbiamo capito da questo primo confronto che c'è stato è che
cosa si vuol fare, quali indirizzi sono stati dati all'Università
della Valle d'Aosta per elaborare o modificare questa legge ed è
quello che ci interessa, in particolare conoscere cosa si farà
dell'articolo sulla morosità incolpevole, sulla risoluzione dei
contratti, che non è attualmente nella legge 3, ma che deve
rientrare, secondo noi, nella legge 3 che si andrà a
realizzare.
Sul tema dell'emergenza abitativa saranno rivisti i POA, i
termini dei requisiti e le garanzie, oltre che le priorità. Che si
fa rispetto alla nozione di alloggio adeguato all'articolo 16? Ci
sono ancora i monolocali nella legge 3. Nell'audizione l'ARER ci ha
sottolineato che le future progettazioni non prevederanno più i
monolocali e questo è un successo che noi riteniamo di poterci
arrogare perché i monolocali non hanno più ragione di esistere,
vedi ex Casa Gagliardi. La scelta degli alloggi e le modalità di
assegnazione. La nozione di alloggio improprio antigenico, anche
questo è un elemento fondamentale che va evidenziato nella nuova
legge. Se verranno modificati i requisiti di accesso all'ERP anche
sulla base del documento che ci è stato presentato; se verranno
modificati i requisiti oggettivi e soggettivi per definire i
punteggi e le norme di assegnazione. I subentri... i subentri nella
domanda e nell'assegnazione, le mobilità, i cambi consensuali. Come
migliorare anche questi percorsi? C'è tanta roba da fare, di questo
non se ne è parlato, non c'è neanche l'ombra.
Ora, noi vogliamo con questo ordine del giorno impegnare il
Governo regionale a presentare alla Commissione competente entro il
30 marzo la nuova legge regionale sull'edilizia residenziale
pubblica. Se il 30 marzo è troppo vicino, potrebbe andar bene anche
il 30 giugno, però l'auspicio è che, entro il 2025, si possa andare
ad approfondire queste tematiche che sono significative rispetto ai
risultati che la popolazione si aspetta.
Presidente
- Ha chiesto la parola l'assessore Marzi, ne
ha facoltà.
Marzi (SA)
- Come avevamo anticipato, entro il mese di
novembre abbiamo presentato nella competente V Commissione la prima
parte di studio di ricerca commissionato all'Università della Valle
d'Aosta. Lo studio, come da lei richiamato, è stato presentato in
aula e riguarda il disagio abitativo in Valle d'Aosta e pone
l'attenzione su alcuni punti salienti. Le soglie di accesso alle
graduatorie per l'edilizia residenziale pubblica - e quindi per
l'ERP - sono su base ISE nella nostra attuale 3 e sono
comparativamente molto più basse rispetto ad altre Regioni del
centro-nord, Regioni che, tra l'altro, non applicano l'ISE ma
l'ISEE e quindi un indicatore più reale rispetto alla situazione,
ad esempio, dei componenti il nucleo familiare. Nella nostra legge
3/2013 non esistono soglie di reddito per la permanenza in ERP, il
che crea potenziali squilibri nel sistema e quindi processi di
uscita accompagnata dall'ERP stessa. Di fatto la nostra 3 del 2013,
a una prima comparazione, risulta essere una delle poche leggi che
si occupano di disagio socio-abitativo che non prevedono un'uscita
quando si vengono a verificare alcune situazioni dove il nucleo
presente all'interno delle case popolari socialmente si emancipa o
la sua situazione migliora.
L'anzianità di residenza di accesso inoltre nella nostra attuale
legge 3 ha un peso significativo nella formazione delle
graduatorie, sino al 45/50% del punteggio totale, quindi a volte va
a discapito di altri criteri più legati al fabbisogno effettivo
quale, ad esempio, la situazione del nucleo piuttosto che i
componenti del nucleo familiare stesso. Pur con una soglia di
accesso bassa, la Valle d'Aosta investe una spesa totale per il
sostegno alla locazione invece di circa 5.4 milioni di euro. In
questo bilancio, tra l'altro, sul triennio vengono stanziati un
milione e mezzo di euro in più.
Come riferito, tra l'altro, dati alla mano in Commissione, si
tratta di un impegno che, in rapporto alla popolazione, è molto più
alto rispetto a quello profuso da altre Regioni. Abbiamo avuto
durante anche la mia replica la possibilità di fare un esempio,
visto che è stato citato in alcuni ordini del giorno, col vicino
Piemonte che a fronte di una popolazione di 4.600.000 abitanti
stanzia per il sostegno alla locazione 12 milioni di euro, noi con
123.000 abitanti stanziamo 5.4 milioni di euro.
Ribadiamo quindi nuovamente che la nuova legge regionale non si
limiterà a trattare esclusivamente l'edilizia residenziale
pubblica, ma questo lo abbiamo già condiviso, collega Baccega. La
stessa disciplinerà in modo molto più articolato temi come
l'emergenza abitativa, il sostegno alla locazione, l'edilizia
convenzionata e altri aspetti fondamentali per il settore
abitativo. Come già affermato più volte, tra l'altro, in aula il
processo di elaborazione della legge è lungo e complesso in quanto
vede coinvolte più strutture regionali, l'ARER e, attraverso il
CELVA, il Comune di Aosta, le realtà territoriali. La prima parte
dello studio di ricerca dell'Università della Valle d'Aosta,
costruita sulla mappatura dei fabbisogni e sull'analisi
approfondita della criticità del sistema, consente infatti di
finalizzare proposte e suggerimenti per individuare un quadro di
misure nuove. La redazione del testo legislativo è attualmente in
fase di elaborazione e questa prima fase di attività, conclusasi
col novembre 2024 rappresenta lo spunto necessario alla definizione
di un intervento legislativo strutturato e sostenibile nel tempo. È
quindi evidente che il processo di revisione normativa, data la sua
complessità e il suo impatto sul sistema abitativo regionale, non
possa essere completato rispetto ai tempi di questo ordine del
giorno, però, rispetto alla sua presentazione, la proposta
definitiva di legge sarà presentata nel corso del 2025, rispettando
i tempi necessari per garantire un intervento legislativo di
qualità e rispondente in modo puntuale e duraturo alle esigenze
della popolazione e anche a quelle del Consiglio, ad esempio, anche
per suo tramite, vista la sua attenzione a questo tema.
Ribadiamo quindi il nostro impegno a completare questo processo
con la massima attenzione, consapevoli dell'importanza di fornire
alla Valle d'Aosta una normativa aggiornata che vogliamo sia
efficace e capace di affrontare con concretezza il disagio
socio-abitativo, ovviamente da adesso in poi. Per questo motivo le
chiediamo di ritirare l'iniziativa altrimenti ci asterremo.
Presidente
- Altri interventi? La parola al consigliere
Manfrin.
Manfrin (LEGA VDA)
- Ringrazio ovviamente per la
presentazione di questo ordine del giorno i colleghi di Forza
Italia.
C'è da dire una cosa: avevo già dei dubbi rispetto ad alcuni
segnali che pervenivano circa l'elaborazione della nuova legge
3/2013 rispetto ad alcuni spunti che arrivavano durante il
dibattito, dubbi che non sono stati fugati dall'audizione del
professor
(omissis)
, audizione che - per inciso, lo dico
anche a beneficio dell'Aula - è avvenuta in coabitazione con i
"parenti" o di chi ne fa le veci, perché ovviamente il Professore è
arrivato qui scortato da Dirigente, Assessori e funzionari, chi più
ne ha più ne metta, pronti a placare le eventuali uscite dai
margini che il Professore avrebbe potuto fare, e una di queste
uscite dai margini, per esempio, è stata quando gli è stata rivolta
la domanda: "ma secondo lei, professor
(omissis)
, visto che
lei ha studiato il tema - sempre che
(omissis)
si possa
dire, questo a beneficio di verbale -, il contributo affitti
conviene darlo alla fine dell'anno quando uno ha maturato 14
mensilità di ritardo nei pagamenti col suo proprietario di casa o
forse è meglio darglielo prima?". Ecco, questa domanda molto
semplice è stata preceduta da un fitto colloquio politico,
tecnico-amministrativo messo in piedi per evitare che il Professore
dicesse che effettivamente forse era meglio darglieli prima questi
rimborsi per il contributo affitti. Era stato fatto perché
ovviamente si dovevano presentare i risultati dello studio ma non
dare opinioni - che in teoria per un esperto dovrebbero essere il
pane quotidiano - su altre cose che riguardano sempre l'edilizia
residenziale: ecco perché un po' di sfiducia rispetto a quello che
è stato fatto sorge, anche rispetto alle domande che sono state
giustamente effettuate e l'approfondimento in Commissione.
La domanda che ci facciamo sempre - e che mi faccio
personalmente - è: ma questa legge che è in lavorazione sarà
migliorativa o peggiorativa rispetto all'esistente? Ecco, noi ci
auguriamo in maniera fervente che possa essere migliorativa, ma
devo dire che, quando penso e quando guardo il futuro, un po' di
brividi mi vengono a immaginare cosa verrebbe partorito nelle
segrete stanze degli incarichi di consulenza che vengono erogati.
Nonostante questo però ovviamente il nostro gruppo voterà
coerentemente questo ordine del giorno, perché la necessità di
aggiornare questa norma è quanto mai impellente. Quello che
vorremmo - e che speriamo possa essere accolto - è una norma che
finalmente possa andare a mettere dei paletti rispetto alle
assegnazioni, mettere al primo posto le persone che su questo
territorio vivono e risiedono da più tempo rispetto a chi magari
sbarca domani - questa è sempre stata una delle battaglie che la
Lega ha portato - perché ovviamente non vogliamo che chi non ha
minimamente contribuito col proprio lavoro e con le proprie tasse a
mantenere e a costruire questi alloggi poi nei benefici, ma
soprattutto non vogliamo che le persone che ricevono queste
assegnazioni poi vengano abbandonate a sé stesse e, come viene
fuori peraltro anche nelle valutazioni che si leggono tra le righe
di questo bilancio, si carichino dei costi a carico degli utenti,
che alla fine, sostanzialmente, vi dicono: "sai che c'è? Tu hai 386
euro di pensione di accompagnamento al mese e va bene, però la
bolletta che devi pagare è 400 euro" e, se va bene, va bene, sennò
tu hai una disabilità e noi ti buttiamo in mezzo alla strada perché
non puoi pagare. Questo sistema è il sistema che va spezzato e che
va cambiato. Se la proposta che farete ovviamente non andrà in
questa direzione, evidentemente non sarà una buona proposta.
Presidente
- La parola al consigliere Baccega.
Baccega (FI)
- L'assessore Marzi ci aveva chiesto di
ritirare l'ordine del giorno, noi lo mettiamo al voto, ma facciamo
ancora due riflessioni. Io per formazione non amo denigrare il
lavoro altrui e quindi in premessa ho detto che questo lavoro che è
stato fatto, questo documento "Le politiche abitative in Valle
d'Aosta" può avere una sua valenza, ma quello studio è una
fotografia dell'esistente che compara Regioni che sul tema non
hanno alcun parallelismo e quindi direi che è tutto
discutibile.
Una novità interessante di questo approfondimento, di questo
studio è la permanenza in ERP, che non vede alcuna norma. Questa
sottolineatura è una sottolineatura importante perché tende a
prevedere che chi avrà l'alloggio popolare prima o poi dovrà
lasciarlo. Questa parte sarà sicuramente complicata e difficile da
portare avanti e chi la porta avanti dovrà assumersi la
responsabilità soprattutto rispetto a certe categorie di
popolazione.
Noi crediamo che, secondo quello che ci ha detto l'Assessore, il
2025 vedrà l'approvazione della nuova legge 3, noi lo auspichiamo,
ma avremmo piacere di approfondire con grande attenzione questo
percorso, perché, come ho detto, è da oltre tre anni che chiediamo
questa modifica, arrivate con questi spunti di riflessione a
novembre 2024 dopo che l'inizio effettivo del lavoro, del progetto
è stato affidato a gennaio 2024. È tutto scritto ovviamente,
quindi, se i tempi sono questi, saremo attenti e vigili su questo
percorso. Mettiamo al voto ovviamente l'ordine del giorno.
Presidente
- Metto in votazione. La votazione è aperta.
La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
L'ordine del giorno non è approvato.
Ordine del giorno n. 5 di PCP. Ha chiesto la parola la
consigliera Minelli, ne ha facoltà.
Minelli (PCP)
- Torniamo su un argomento che abbiamo già
affrontato; nel maggio del 2023 avevo presentato un'iniziativa che
riguardava questo tema ed era poi stata discussa a giugno del 2023.
Riguarda in particolare la situazione legata alle dimissioni da
parte di lavoratori valdostani con figli. Abbiamo visto le
statistiche dell'Ispettorato del lavoro circa il terzo trimestre
del 2024 e nel periodo dei 9 mesi ci sono state 96 dimissioni da
parte di lavoratrici madri e 37 di lavoratori padri. Già questa
differenza è un dato su cui è opportuno soffermarsi, ma poi sono
importanti soprattutto le motivazioni che vengono indicate da chi
lascia il lavoro. Per ben 47 donne le voci che vengono indicate
sono: assenza di parenti di supporto, organizzazione e condizioni
di lavoro particolarmente gravose e/o difficilmente conciliabili
con le esigenze di cura della prole. Queste stesse voci vengono
invece indicate soltanto da tre uomini che hanno presentato le loro
dimissioni e le motivazioni invece per il genere maschile sono in
stragrande maggioranza la decisione e la scelta di cambiare lavoro
e quindi non di lasciare il lavoro. È un dato chiaramente
preoccupante, perché conferma che il tema della genitorialità e i
problemi che vi sono connessi meritano sicuramente un'attenta
analisi e valutazione.
Abbiamo visto che sia all'interno del piano politiche del lavoro
e poi anche da parte di altri soggetti che si occupano di questi
temi c'è stata e c'è un'attenzione. Recentemente abbiamo anche
visto un impegno da parte sia della Consigliera di parità, dei
sindacati, delle associazioni datoriali per mettere al centro delle
politiche del lavoro la questione della genitorialità, che non è
una questione che riguarda le donne per definizione, ma riguarda la
famiglia, riguarda più in generale poi anche la società.
Dicevo che abbiamo visto le azioni già presenti nel piano delle
politiche del lavoro, nella normativa e nei progetti regionali che
sono in essere. Cito soltanto i
voucher
di conciliazione
perché già ieri l'assessore Marzi ha posto l'accento anche su
questa misura che è allo studio e che si sta progettando di portare
avanti. Riteniamo però che siano necessari anche ulteriori
interventi e di azioni di supporto nell'ambito anche del contrasto
al calo demografico che, come abbiamo rilevato più volte anche in
quest'aula, sta assumendo nella nostra regione dei contorni
preoccupanti. Una cosa che le statistiche ci dicono a livello
generale è che molto spesso l'abbandono del lavoro delle donne a
seguito di una gravidanza le allontana poi più o meno
definitivamente da un impiego retribuito, con chiaramente la
conseguenza di incidere sul loro futuro, che è un impoverimento non
soltanto per quello che riguarda la condizione economica, ma anche
un impoverimento, perché poi si deve dipendere da altri, da
familiari e in futuro, in un futuro più remoto, anche le pensioni
potrebbero essere più basse. Sappiamo tutti che l'Unione europea
sostiene e promuove l'attuazione della parità di genere e delle
pari opportunità. È considerata uno degli elementi fondamentali
dello sviluppo sostenibile promosso anche dall'agenda dell'ONU, a
cui sono chiamate naturalmente pure le Regioni. Sappiamo che ci
sono delle Regioni e delle Province italiane che hanno scelto di
promuovere dei piani di conciliazione vita-lavoro che prevedono un
sistema di interventi che va a sostegno delle famiglie proprio per
conciliare le esigenze della vita privata con quelle della vita
lavorativa. Vengono messe in campo in alcune realtà del nostro
Paese delle reti di conciliazione, delle alleanze locali di
conciliazione, che valorizzano anche la dimensione territoriale,
quindi coinvolgono direttamente altri soggetti che fanno parte
ovviamente della società e questo con un occhio di riguardo alla
valorizzazione dell'occupazione femminile.
Abbiamo anche appreso che il Governo avrebbe affidato a una
società uno studio relativo alle misure di conciliazione, che è
sicuramente una cosa interessante. Io ho provato a cercare se
trovavo questo atto nelle delibere, non l'ho visto. Immagino che
stia all'interno del piano più ampio delle politiche del lavoro,
quindi sappiamo benissimo che c'è tutto un pregresso, che ci sono
dei lavori in corso, che alcune misure sono già messe in atto, ma
quello che vorremmo chiedere con questo ordine del giorno è un
invito che credo che naturalmente potrebbe essere accolto: quello
di proseguire con convinzione tutte quelle azioni volte alla
promozione delle pari opportunità lavorative nel rispetto di una
genitorialità condivisa.
La seconda cosa, che è un po' più ampia, credo, rispetto a
quello che si sta facendo o comunque un po' più strutturata, è
porre le basi entro la fine di questa legislatura, cioè un anno,
per un piano regionale di conciliazione, un po' sulla scorta di
quelli che abbiamo visto in altre realtà, che coinvolga le
associazioni, le organizzazioni sindacali, le associazioni
datoriali, chi si occupa, in questo caso la Consigliera di parità,
ma poi tutti i soggetti che a vario titolo sono già impegnati nel
tema delle pari opportunità e nel sostegno alla genitorialità.
Sappiamo che sono comunque tanti soggetti. È qualcosa che
sicuramente come discorso generale è già stato affrontato
nell'ambito del Consiglio delle politiche del lavoro, però qui si
tratterebbe, a nostro avviso, di entrare un po' più nel dettaglio e
davvero di porsi un obiettivo da qui a ormai 9 mesi, o poco più, di
avere almeno le linee guida per questo piano regionale di
conciliazione.
Presidente
- La parola all'assessore Bertschy.
Bertschy (UV)
- Grazie consigliera Minelli. Condivido
completamente la presentazione dell'ordine del giorno, anche le
motivazioni a supporto. Sull'impegno, lavorando ormai da tempo su
questo obiettivo e avendo una strategia diversa da quella di dover
costituire un ulteriore piano, stiamo lavorando proprio all'interno
del Consiglio politiche del lavoro. Nell'ultimo Consiglio delle
politiche del lavoro c'è stato un momento di confronto proprio su
questo tema tra tutti gli attori, compresa la Consigliera di parità
e si sta andando nella direzione di costruire questo piano che è
fatto di tre pilastri, innanzitutto un aspetto culturale che deve
appartenere a tutti: alle imprese, a chi organizza i servizi, al
sistema lavoro nel suo complesso e a tutto quello che deve
sostenere un'innovazione importante che deve entrare nel mondo del
lavoro e in questo caso nel mondo lavoro valdostano.
Gli strumenti sono fondamentali, non è solo una questione di
risorse. Molto più importante per noi sono però le opportunità di
utilizzare gli strumenti, perché gli strumenti li andremo a
costruire e abbiamo assegnato - non si tratta di una delibera ma di
un pd, se vuole, poi io glielo posso fare avere - inizialmente si
voleva lavorare con l'Università della Valle d'Aosta, non c'è stato
modo, quindi si è andati all'assegnazione di un incarico per avere
ulteriori informazioni per andare oltre a questo piano.
Il pilastro più importante è che - e qui conta il terzo settore
- possiamo anche dotarci di strumenti, di assegni, di voucher, ma
poi ci deve essere la possibilità di utilizzarli attraverso una
rete dei servizi che, in una Regione come la nostra, di montagna,
deve essere distribuita sul territorio perché altrimenti rischiamo
anche di avere delle sperequazioni, voucher utilizzati dove c'è una
grande concentrazione di popolazione e poca possibilità di
distribuirli sul territorio.
Io non vi chiedo di ritirarlo perché non mi sembra corretto. Vi
direi: in primavera magari ci si confronta sul lavoro che è stato
realizzato, sui documenti ulteriori che sono pervenuti e insieme
proviamo a trovare una mediazione tra una visione vostra e quello
che invece si sta lavorando insieme a tutti gli attori per dare
quegli strumenti necessari a tutti per compiere delle scelte e fare
dei passi in avanti, perché è un obiettivo da raggiungere.
Rispetto ai dati forniti dalla Consigliera, abbiamo chiesto
all'Ispettorato del lavoro alcune informazioni in più per avere
anche qui delle informazioni definitive e dettagliate che metteremo
a disposizione perché ci sono alcune discrasie che vogliamo
verificare.
Presidente
- Ha chiesto la parola il consigliere
Chatrian, ha facoltà.
Chatrian (UV)
- Per accogliere le considerazioni del
nostro Assessore, creeremo le condizioni per organizzare all'inizio
del prossimo anno, nelle varie Commissioni di competenza,
l'approfondimento a seguito proprio degli elementi che lei ci ha
messo in evidenza e quindi penso che si possa fare il punto della
situazione nelle Commissioni competenti, poi lo decideremo
tranquillamente.
Presidente
- Ha chiesto la parola la consigliera Minelli,
ne ha facoltà.
Minelli (PCP)
- Ho ascoltato l'intervento dell'Assessore.
Noi non abbiamo dei problemi a ritirare l'ordine del giorno,
soprattutto se c'è questo impegno ad affrontare l'argomento in
Commissione.
Giustamente, come diceva adesso il collega Chatrian, è un
argomento che coinvolge più Commissioni, perché sicuramente si
parla di sviluppo economico, ma si parla di politiche sociali e
quindi credo che potrebbe essere un lavoro trasversale che
coinvolge sia la IV che la V, forse proprio per il tema legato alla
conciliazione è quasi più un tema da politiche sociali, quindi si
potrà vedere come affrontarlo se c'è la disponibilità. Io devo dire
anche che, quando ho preparato l'ordine del giorno, ho aggiunto
l'ultimo punto della premessa, perché è un'informazione che da
livello sindacale ho ricevuto proprio
in extremis
e quindi
non ho trovato il provvedimento dirigenziale, avevo cercato la
delibera. Credo però che, se si va, come ha detto l'Assessore,
nella direzione di un vero e proprio piano di conciliazione che
giustamente deve poggiare su questi tre pilastri che sono stati
evidenziati... è una cosa assolutamente importante. Lo dico anche
perché in altre Regioni... io ho visto la situazione della
Lombardia all'interno del piano... anche loro hanno un piano di
politiche del lavoro, forse non si chiama esattamente così, ma
insomma è l'equivalente, hanno poi però declinato, secondo le varie
Province che ci sono, il discorso legato alle reti di conciliazione
e alle alleanze locali di conciliazione. Ho visto l'esperienza
della Provincia di Brescia che mi sembra particolarmente
interessante. Non è una grande Provincia dal punto di vista anche
degli abitanti, certo sempre più grande della Valle d'Aosta, però
ci sono cose che potrebbero essere simili, quindi potrebbe anche
essere uno dei tanti punti di partenza da considerare in un lavoro
di questo tipo. Ritiriamo quindi l'ordine del giorno.
Presidente
- Ordine del giorno ritirato. Ordine del
giorno n. 6 della Lega. Ha chiesto la parola il consigliere
Sammaritani, ne ha facoltà.
Sammaritani
(LEGA VDA)
- È un ordine del giorno
molto sintetico e direi in parte anche esplorativo, perché non
abbiamo tutti i dati che ci consentono di escludere che magari non
ci sia stato già un pensiero analogo a quello che è venuto a noi in
ordine alle progettazioni che sono previste per completare tutte le
costruzioni e i servizi accessori alla nuova Università, nonché
allo studentato, dove verranno avviati nei prossimi anni. Visto
però che si tratterà di un polo universitario scolastico,
frequentato da molti giovani, abbiamo pensato che sarebbe
assolutamente opportuno, anzi necessario che si prevedesse anche
l'esistenza naturalmente di strutture sportive, in particolare la
palestra visto che il clima nella nostra Regione non è sempre così
favorevole o così caldo e quindi sarebbe opportuno che nelle
vicinanze proprio di queste strutture scolastiche ci fosse anche un
luogo dove i ragazzi, gli studenti possano svolgere varie attività
sportive.
Pertanto l'impegnativa sta proprio in questo, cioè che, qualora
non previsto, abbiamo messo questa condizione, naturalmente questa
premessa... nel progetto della NUV del nuovo studentato si
prevedesse la realizzazione di una struttura sportiva annessa agli
edifici citati.
Presidente
- Ha chiesto la parola il presidente Testolin,
ne ha facoltà.
Testolin (UV)
- Domanda molto sintetica, risposta
altrettanto sintetica, ma spero puntuale, nel senso che è di buon
senso. Lo abbiamo valutato in termini generali, considerando anche
che nelle vicinanze insiste la
salle de gymnastique
, che è
di recente assegnazione alla DISVAL, che sta procedendo in un
percorso di valorizzazione dell'immobile. Con essa ci si è
interfacciati per fare delle valutazioni proprio in merito alla
nascita dello studentato e alla possibilità di utilizzo che è stata
accolta in maniera benevola da parte dell'associazione anche per
una sua utilizzazione, diciamo al massimo del suo potenziale.
Al netto di questo, evidentemente nella caserma Giordana non
potrebbe trovare spazio una struttura di quel tipo perché nella
stessa sono previsti locali amministrativi, biblioteca, spazi
studio e poi la parte del sacrario, così come è stato concordato.
Non è ancora definitiva la progettazione complessiva dello
studentato, quindi un'ipotesi potrebbe ancora esserci, ma crediamo
che la massimizzazione dello spazio da parte della ristrutturanda
struttura, che era sostanzialmente una palestra, potrebbe essere
veramente una ciliegina sulla torta anche per creare quei momenti
di legame e di socializzazione con il tessuto urbano già
esistente.
Presidente
- Ha chiesto la parola il consigliere
Sammaritani, ne ha facoltà.
Sammaritani (LEGA VDA)
- Anche noi eravamo partiti dal
ragionamento della struttura già esistente e dell'assegnazione a
DISVAL, quindi avevamo immaginato che forse non ci fosse la
possibilità di coordinare le cose, quindi diciamo che, se il
pensiero c'è, comunque lo spunto c'è, e noi abbiamo voluto portare
questo nostro contributo, direi che posso ritirare l'ordine del
giorno.
Presidente
- L'ordine del giorno è ritirato. Passiamo
all'ordine del giorno n. 6 di RV. Ha chiesto la parola il
consigliere Brunod, ne ha facoltà.
Brunod (RV)
- Quest'ordine del giorno ha come titolo:
"Sport Commission Valle d'Aosta". Considerando i disegni di legge
168 e 169... e ricordiamo che all'interno del documento di economia
e finanza del 2024-2026, all'interno della sezione relativa allo
sport, veniva riportato quanto segue: "Alla luce della rilevanza
dei grandi eventi sportivi quale strumento di incremento dei flussi
turistici, ci si propone infine di elaborare un progetto
finalizzato alla costituzione di un ente o organismo dedicato alla
gestione delle attività di cabina di regia e di attrazione e
coordinamento dei grandi eventi sportivi, nonché di supporto agli
organizzatori nella gestione di
dossier
di candidatura,
nelle attività di comunicazione, nella gestione delle relazioni
pubbliche e nella ricerca di sponsor"... poi ci siamo riferiti al
DEFR 2024-2026, ma già anche nel DEFR 2023-2025 vi era lo stesso
passaggio. Richiamiamo anche l'ordine del giorno avente il titolo:
"La gestione dei grandi eventi sportivi" che era stato approvato
durante la trattazione del DEFR 2024-2026 nella seduta consiliare
del novembre 2023 e abbiamo anche rilevato che nel mese di giugno
2024 il Governo regionale ha approvato la delibera n. 659 avente
come titolo: "Approvazione della progettazione e dello sviluppo
mediante il supporto specialistico di affiancamento tecnico di
iniziative sportive di interesse professionale e turistico" volta
ad approfondire e a lavorare nell'ottica di arrivare alla
realizzazione di questo ente, organismo, come abbiamo citato nelle
premesse.
Tenendo conto delle considerazioni espresse dall'Assessore
competente allo sport e turismo e commercio durante la discussione
del documento di economia e finanza 2025-2027 avvenute nel mese di
ottobre 2024, dove in modo particolare facciamo riferimento al
passaggio dove citiamo la parte in cui si parlava del lavoro che è
stato portato avanti in questi mesi sul tema Sport Commission,
lavoro che si stava portando avanti e immaginiamo si stia ancora
portando avanti, si impegna quindi l'Assessore competente a
prevedere entro 60 giorni, in collaborazione con il Presidente
della Commissione competente, un'audizione per illustrare e
approfondire il lavoro svolto in questi mesi dall'Assessorato
relativo all'elaborazione di un progetto finalizzato alla
costituzione di un ente, organismo, dedicato alla gestione delle
attività di cabina di regia e di attrazione e coordinamento dei
grandi eventi sportivi.
Presidente
- La parola all'assessore Grosjacques.
Grosjacques (UV)
- L'intendimento espresso nel DEFR
2024-2026, riportato nelle premesse dell'ordine del giorno, ha
trovato concreta attuazione con l'adozione da parte della Giunta
regionale della delibera 659, come da lei citato, con la quale è
stato deciso di approvare la progettazione e lo sviluppo mediante
un supporto specialistico di affiancamento tecnico di durata
biennale di iniziative sportive di interesse
promozionale/turistico, funzionale a perseguire i seguenti
obiettivi: attrarre, coordinare e organizzare grandi eventi
sportivi in Valle d'Aosta, promuovere la Valle d'Aosta come sede
ideale per ritiri e allenamenti di squadre sportive anche
nazionali, in particolare di sport invernali, effettuare un'analisi
e valutazione dell'operato delle principali Sport Commission
italiane con la finalità di verificare la sussistenza dei
presupposti necessari per la realizzazione di un organismo similare
in Valle d'Aosta, in linea con l'obiettivo strategico inserito nel
DEFR.
L'incarico è stato affidato nel corso del mese di novembre e la
decorrenza del servizio di supporto specialistico in argomento è
cominciato il primo di dicembre. Si tratta quindi di attendere le
risultanze del lavoro che il soggetto incaricato dovrà svolgere per
il perseguimento dell'obiettivo, analisi e valutazione, motivo per
cui è da ritenere che l'impegnativa richiesta non possa essere
accolta pur confermando che i lavori preparatori relativi alla
ricerca della documentazione di quello che è stato fatto in altre
Regioni proprio per arrivare alla verifica della sussistenza dei
presupposti per la creazione di un analogo servizio in Valle
d'Aosta sono in corso e sono stati comunque effettuati, come le
avevo dato in risposta in Consiglio, anche nelle more della
formalizzazione dell'incarico.
Al momento non ci sono elementi sostanziali che giustifichino
un'audizione di Commissione in quanto siamo ancora a un lavoro di
ricerca e non di predisposizione, quindi le chiederei di ritirare
l'ordine del giorno, naturalmente con l'impegno di venire a
relazionare in Commissione - non posso fissare una tempistica - nel
momento in cui ci saranno degli elementi per portarlo alla
Commissione e raccogliere ovviamente anche i suggerimenti che
arriveranno dai Consiglieri.
Presidente
- Consigliere Brunod, a lei la parola.
Brunod
(RV)
- Ringrazio l'Assessore per la
risposta, per i passaggi, soprattutto più che altro per quanto
riguarda le tempistiche. Noi avevamo ripreso questo ordine del
giorno che era stato votato durante il DEFR 2023 e, avendo poi
notato la delibera di giugno, pensavamo che qualcosina si potesse
sapere, poi ovviamente adesso abbiamo appreso che effettivamente
l'incarico è stato affidato e quindi partito da pochissimo tempo,
quindi è più che naturale che non ci siano ancora dati e strumenti
alla mano per poter approfondire meglio l'argomento. Comunque in
ogni caso ringraziamo per la disponibilità quando si avranno
maggiori dettagli o comunque si sarà nella fase di procedura in
questa direzione, per approfondire l'argomento nella Commissione
competente e quindi non c'è nessun problema a ritirare l'ordine del
giorno.
Presidente
- L'ordine del giorno è ritirato.
Il Consiglio prende atto,
Ordine del giorno n. 6 di FI. Ha chiesto la parola il
consigliere Ganis, ne ha facoltà.
Ganis (FI)
- Mi rivolgo a tutti voi per sottolineare
l'importanza cruciale di affrontare la tematica del reinserimento
lavorativo degli
over
50 nella nostra regione, un tema che
non riguarda solo l'aspetto economico, ma anche quello sociale e
culturale. Come sappiamo, la nostra Regione sta invecchiando e, di
conseguenza, cresce il numero di persone che, pur essendo in
possesso di competenze e professionalità, si trovano ad affrontare
difficoltà nel trovare un'occupazione stabile e adeguata. È
fondamentale che la nostra Regione si ponga all'avanguardia
promuovendo politiche attive del lavoro che valorizzino il capitale
umano degli over 50. A tal fine, come gruppo, proponiamo di
istituire un programma regionale di riqualificazione professionale
dedicato a questa fascia d'età, un programma che offra percorsi
formativi mirati, in linea con le esigenze del mercato del lavoro e
che consenta agli over 50 di aggiornare le proprie competenze e di
acquisire nuove abilità. Allo stesso tempo è necessario incentivare
le aziende a scommettere sulle potenzialità degli over 50.
Come gruppo proponiamo quindi l'introduzione di incentivi
fiscali per le imprese che assumono lavoratori con più di 50 anni,
nonché di contributi a fondo perduto per finanziare progetti di
formazione aziendale che coinvolgano questa categoria. I vantaggi
di tali misure sono molteplici. Valorizzazione del capitale umano:
gli over 50 portano con sé un bagaglio di esperienze e competenze
che possono essere di grande valore per le aziende. La riduzione
della disoccupazione: un reinserimento lavorativo degli over 50
contribuisce a ridurre il tasso di disoccupazione complessivo e a
contrastare il fenomeno della povertà lavorativa. La sostenibilità
del sistema pensionistico: un allungamento della vita lavorativa
contribuisce a garantire la sostenibilità del sistema
pensionistico. L'innovazione: gli over 50 possono essere un volano
per innovazione portando nuove idee e prospettive all'interno delle
aziende.
Concludo sottolineando che investire sugli over 50 non è solo un
atto di giustizia sociale, ma anche una scelta strategica per
rendere la nostra Regione più competitiva e attrattiva. Per queste
ragioni il nostro gruppo impegna il Governo regionale a istituire
un programma regionale di riqualificazione professionale dedicato
agli over 50 e a prevedere incentivi fiscali per le aziende locali
che assumono persone over 50.
Presidente
- Ha chiesto la parola l'assessore Bertschy,
ne ha facoltà.
Bertschy
(UV)
- Grazie consigliere Ganis. Anche
qui credo che la cosa più opportuna sia quella di fornirvi tutte le
informazioni a riguardo delle politiche che stiamo già mettendo in
atto su categorie di persone... Come giustamente lei ha
evidenziato, il tema del rientro del lavoro dopo magari una
carriera lavorativa svolta in un'unica azienda o con mansioni che
si sono ripetute negli anni è un tema molto attuale che appartiene
a questo momento di riorganizzazione del mondo del lavoro e proprio
per questo lavoriamo da tempo su più misure che vanno in questa
direzione.
L'obiettivo deve essere quello di essere vicino a tutte le
persone che hanno necessità di rientrare nel mondo del lavoro, ma
nello specifico alle fragilità maggiori, quindi io mi prendo
l'impegno sull'ordine del giorno... ci asteniamo di inviarle il
lavoro che si sta facendo, i corsi che si stanno mettendo in campo,
gli incentivi che sono a disposizione delle persone più fragili,
come nel caso specifico di chi deve recuperare le competenze di un
mondo del lavoro che oggi necessita di tutta una serie di
formazione o di riorganizzazione della propria competenza
attraverso dei corsi dedicati. Soprattutto gli incentivi e le
assunzioni sono proprio legati a questo tipo di obiettivo. Inoltre,
quest'anno verrà attivata sperimentalmente per la prima volta nella
nostra regione la misura dell'accompagnamento alla pensione per le
persone over 58. Si tratterà di una misura sperimentale che anche
qui permetterà di completare la carriera lavorativa con un supporto
e con un'organizzazione del lavoro insieme agli Enti locali.
Ringraziandola per l'iniziativa, dichiarando la nostra
astensione, mi prendo anche l'impegno di fornirle tutte le
informazioni necessarie perché possa avere tutta la documentazione
a supporto degli obiettivi che si pone di raggiungere con questo
ordine del giorno.
Presidente
- Ha chiesto la parola il consigliere Ganis,
ne ha facoltà.
Ganis (FI)
- Ovviamente ringrazio l'Assessore per la
risposta e per la sua attenzione a questo problema e anche per il
suo impegno. Mi permetta però alcune considerazioni. Ricordo a
tutti i colleghi che azioni simili erano già state adottate negli
anni passati e ricordo un supporto alla ricollocazione del mondo
del lavoro da parte dell'assessore Marquis e parliamo del lontano
2014, quindi qualcosa è stato fatto, qualcosa si farà, quindi da
parte nostra diciamo che il reinserimento al lavoro per gli over 50
è un dato di fatto. Tutti noi abbiamo amici, conoscenti che dopo i
50 anni fanno difficoltà a reinserirsi nel mondo del lavoro. Le
cause sono molteplici, legate magari anche a dei pregiudizi legati
all'età, alla mancanza di aggiornamento professionale o anche alla
rigidità del lavoro.
Sono contento che lei, Assessore, si stia interessando a questo
problema con delle possibili soluzioni che sono anche gli incentivi
alle imprese. È chiaro che tutti gli attori presenti devono dare il
proprio contributo affinché gli over 50 possano trovare una giusta
collocazione nel mondo del lavoro. Noi però porteremo al voto
questo ordine del giorno. Grazie Assessore.
Presidente
- Non vedo richieste. La votazione è aperta.
Tutti hanno votato. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
L'ordine del giorno non è approvato.
Ordine del giorno n. 6 di PCP. Ha chiesto la parola la
consigliera Minelli, ne ha facoltà.
Minelli (PCP)
- Ritorniamo anche qui su un argomento che
è già stato affrontato. Abbiamo visto recentemente i dati che sono
stati forniti in occasione della giornata del 25 novembre scorso,
la Giornata contro le violenze sulle donne, dati forniti dal
Sostituto Procuratore di Aosta che ci dicono che il fenomeno ha
registrato anche in Valle d'Aosta un'impennata. Dall'inizio
dell'anno i casi di violenza sulle donne classificati come codice
rosso sono aumentati del 37%, +30% per violenze sessuali, +46% per
atti persecutori, +42% per maltrattamenti in famiglia, +34% per le
lesioni, +6% per il divieto di avvicinamento. Anche i dati del
Centro donne contro la violenza ci dicono che quest'anno ci sono
stati 63 nuovi accessi e c'è anche un aumento di violenza nelle
fasce più giovanili.
Abbiamo visto proprio in queste settimane un'importante ricerca
che è stata condotta dall'Associazione Differenza Donna; questa
associazione è quella che gestisce il numero nazionale 1522. La
ricerca è stata condotta sui giovani tra i 14 e i 21 anni, quindi
la fascia proprio più giovane della popolazione, tranne i bambini,
naturalmente. I dati sono altrettanto preoccupanti perché il 30%
dei giovani, che sale al 45% se si prendono in considerazione
soltanto i quindicenni crede che la gelosia sia una dimostrazione
di amore, il 19% considera la geolocalizzazione del partner una
cosa accettabile, il 39% dice di aver subito violenza, parliamo di
gente tra i 14 e i 21 anni. I responsabili delle violenze risultano
essere nell'87% del caso dei conoscenti, nel 30% familiari, nel
29,5% dei casi amici, il 27,2% partner o ex partner, di queste
persone soltanto 1% si rivolge ai centri antiviolenza, il 25% non
parla di questa situazione, di queste violenze gravi con
nessuno.
Noi sappiamo che vengono messe in campo delle azioni
naturalmente anche nella nostra Regione anche a livello
istituzionale. Nel bilancio abbiamo visto che sono previsti degli
interventi di prevenzione e di contrasto alla violenza di genere
per le misure di sostegno a donne vittime di violenza. Sappiamo che
la legge 4 del 2013 è in fase di revisione. Ci è stato detto che
sarà pronta per l'estate, una data che, secondo noi, è troppo
avanzata, ma di questo abbiamo già parlato. Recentemente sono state
messe in campo tante azioni di sensibilizzazione sul tema della
prevenzione e del contrasto della violenza di genere e sono state
destinate anche a istituzioni scolastiche regionali. Abbiamo visto
in quella settimana del 25 novembre varie iniziative. È stata, tra
l'altro, presentata anche in anteprima perché poi partirà a marzo
la campagna "Mia fino alla fine", che vede coinvolto anche il
Consiglio Valle, l'Assessorato della sanità, eccetera. Noi pensiamo
che una forte azione preventiva debba essere svolta anche
attraverso la formazione del personale docente, attraverso la
presenza e il supporto non estemporaneo di psicologi che seguano
alunni e genitori anche nell'affrontare delle possibili situazioni
a rischio. Ci sono scuole che normalmente mettono nei loro fondi e
nel loro piano dell'offerta formativa la presenza di uno psicologo,
altre che lo fanno per determinati periodi. Noi crediamo che sia
necessaria un'azione in questo senso più strutturata e capillare di
quanto si sia fatto finora per creare i presupposti di una cultura
improntata maggiormente al rispetto delle differenze di genere e
dei corretti rapporti tra i sessi.
Pur sapendo che già vengono messe in campo delle azioni,
chiediamo che ci sia un impegno nell'ambito di questi interventi
per prevedere opportune e specifiche risorse da destinare alle
istituzioni scolastiche regionali al fine di consentire un'azione
continuativa e strutturale di supporto ai docenti nell'educazione
all'affettività. Insisto su questo: continuativa e strutturale,
perché crediamo che non possa essere limitata a certi momenti. Poi
chiediamo anche, visto che siamo in fase di revisione di questa
legge, la legge 4/2013, di prevedere fin d'ora all'interno del
pacchetto che ci sarà con questa legge delle risorse specifiche che
garantiscano lo svolgimento di azioni educative relative
all'affettività in tutte le istituzioni scolastiche e nei servizi
educativi.
Presidente
- Ha chiesto la parola l'assessore Marzi, ne
ha facoltà.
Marzi (SA)
- In relazione all'attività di prevenzione
alla violenza di genere nell'ambito della revisione della legge
regionale 4/2013 - revisione della quale abbiamo parlato in replica
martedì - saranno certamente valutate azioni ulteriori di
informazione e formazione per i giovani al fine di rafforzare
l'impegno già intrapreso su questi temi.
Si evidenzia come nel mese di agosto 2024 sia stato
esternalizzato all'Istituto di Ricerca Sociale di Milano un
servizio di accompagnamento a una revisione partecipativa della
norma, come da lei richiamato e come ricordato anche nelle varie
iniziative su questo tema. Nel mese di novembre sono stati
organizzati i primi quattro incontri con gli
stakeholder
istituzionali e il 13 dicembre, quindi domani, è stato organizzato
l'incontro con enti del terzo settore, enti pubblici, ordini
professionali e associazioni. Seguiranno quindi i tavoli di lavoro
nei mesi di febbraio e marzo, con il rimando conclusivo alla
primavera 2025.
Tuttavia è importante sottolineare che già al netto di questa
revisione vengono realizzate numerose attività significative per la
prevenzione e la sensibilizzazione: tra queste rientrano gli
interventi promossi sia nell'ambito del Forum permanente contro le
molestie e la violenza di genere, che ringraziamo, sia di
coordinamento e confronto tra enti pubblici e privati del terzo
settore, finalizzati a promuovere azioni condivise di prevenzione e
contrasto alla violenza di genere, sia tramite i bandi dedicati ai
progetti antiviolenza che consentono di sviluppare iniziative
rivolte sia agli studenti sia all'intera comunità educante. Un
esempio concreto di tale azione è rappresentato inoltre dalle
attività coordinate dal Tavolo tecnico permanente "legalità e
intergenerazionalità" anche in collaborazione con i firmatari del
protocollo d'intesa per la prevenzione e il contrasto delle
violenze della Procura che promuove iniziative in occasione di
ricorrenze come il 25 novembre, cioè la Giornata internazionale per
l'eliminazione della violenza contro le donne. Quest'anno siamo
andati anche oltre: ricordiamo l'incontro di venerdì scorso "Plus"
nell'ex Cittadella dei giovani di Aosta, sempre con il sostituto
procuratore D'Ambrosio. Questi interventi includono percorsi
educativi volti a sviluppare l'intelligenza emotiva, la
consapevolezza delle emozioni, delle relazioni interpersonali e
positive, coinvolgendo gli studenti di ogni ordine e grado. Inoltre
sono stati avviati progetti specifici come "SOS Orfani" che mira a
sensibilizzare e formare docenti e studenti ai sospetti legati alla
violenza di genere e altri percorsi laboratoriali e formativi
realizzati con il supporto delle istituzioni scolastiche, del
sistema sanitario e di altre associazioni territoriali. Tali
attività, che si integrano con il piano "Educarsi ed educare
all'affettività", perseguono l'obiettivo di promuovere i valori
come uguaglianza, dignità, rispetto reciproco e contrasto a
qualsiasi forma di abuso o violenza, anche attraverso eventi
culturali e laboratori e campagne di sensibilizzazione. Questo
impegno costante, che sarà ulteriormente rafforzato e ampliato con
la revisione della legge regionale 4 del 2013, rappresenta già oggi
una base solida per la costruzione di una cultura improntata alla
parità e al rispetto. Per quanto espresso, se l'ordine del giorno
non verrà conseguentemente ritirato, il nostro voto sarà di
astensione.
Presidente
- Ha chiesto la parola la consigliera Minelli,
ne ha facoltà.
Minelli (PCP)
- Assessore, io le ho detto anche in
premessa che sappiamo che sono in campo delle azioni. Sappiamo
anche che ci sono delle buone prassi. Le giornate come quella del
25 novembre o quella dell'8 marzo sono giornate importanti perché
permettono di discutere, di evidenziare dei problemi, di parlare di
alcune realtà, anche di mettere in luce le azioni positive che
tutti i vari soggetti coinvolti portano avanti, non soltanto in
quelle giornate, ma tutto l'anno, però non ritiriamo l'ordine del
giorno proprio perché già più volte abbiamo parlato di prevenzione,
di azioni specifiche anche nei confronti delle scuole. Sappiamo che
sono state fatte alcune cose ma in maniera più estemporanea e
quello che chiedeva l'ordine del giorno era una cosa diversa ed era
proprio di destinare risorse alle istituzioni scolastiche al fine
di consentire un'azione continuativa e strutturale di supporto ai
docenti. È qualcosa, a mio avviso, di estremamente importante
perché bisogna poter contare su risorse e strumenti certi e
chiaramente le istituzioni scolastiche questi soldi non li hanno.
Io credo anche che, se si ritiene - come mi sembra di capire - che
questo sia un tema che vada affrontato con grande incisività,
occorre predisporre azioni più concrete di quelle che già in parte
sono state messe in campo e si intendono mettere in campo.
Non ritiriamo l'ordine del giorno. Confidiamo comunque che
all'interno di quella legge che dovrà essere rivista, riscritta,
risistemata e che richiede così tanto tempo... perché ricordo che
ne abbiamo parlato fin dall'inizio della legislatura e lo studio a
cui lei ha fatto riferimento è stato affidato soltanto ad agosto
2024, quando evidentemente ci si è resi conto che all'interno delle
competenze delle risorse, dei numeri legati al personale di cui
l'Assessorato dispone non c'era la possibilità di fare un lavoro
completo e adeguato. Io penso che forse di questo ci si poteva
accorgere anche prima, ma mi auguro comunque che si lavori in quel
senso e che questo studio ci dia delle buone risposte perché poi le
esamineremo nel corso del tempo.
Nell'ambito anche di quello che lei ha detto e del lavoro che si
sta facendo credo che l'ordine del giorno su questi due punti
potesse essere comunque recepito, quindi in ogni caso lo portiamo
al voto.
Presidente
- Ha chiesto la parola il consigliere Manfrin,
ne ha facoltà.
Manfrin (LEGA VDA)
- Intervengo perché abbiamo già
ovviamente trattato di questo tema tanto a livello locale quanto a
livello nazionale e avremo modo anche di parlare ulteriormente in
occasione di una mozione che è depositata e che con tutta
probabilità si discuterà la prossima settimana. Ecco, devo dire che
questo ordine del giorno si divide in due parti: una parte è
assolutamente condivisibile fino a "Il Consiglio regionale
impegna". Tutta la parte di premesse evidenzia alcuni dei dati
statistici relativi alle violenze e nello specifico violenze contro
le donne.
Per quanto poi ci sia un dato, e questo mi si consenta di
sottolinearlo, cioè la statistica dove si parla di partner e dove
si dice che il 39% dice aver subito violenza, con picchi tra le
persone non binarie, quindi le persone non binarie hanno un picco
di violenza. Su questo ovviamente andrebbero fatte delle
valutazioni, ma questo, ripeto, è un dato che viene dato da
un'associazione e non è un dato ufficiale dell'Istat e quindi ne
avremo modo di parlare.
Tutta la parte di premesse si può anche in larga parte
condividere, però la parte impegnativa svolta rispetto al tema
della violenza introduce un concetto che è quello dell'educazione
all'affettività. Ecco, il problema vero è che su tutto questo non
si parla di contrasto alla violenza e mi permetto di ribadire
un'altra volta che il contrasto dovrebbe essere dato a tutte le
violenze, perché non c'è una violenza più importante o una violenza
meno importante, ma il contrasto della violenza va dato contro
tutte le violenze, qualsiasi tipo di violenza. Il problema è che si
parla di violenza nelle premesse e poi dopo cosa si fa? Si mette il
cappello di educazione all'affettività. Il cappello di educazione
all'affettività è quello che viene utilizzato purtroppo da una
certa Sinistra come cavallo di Troia per inserire ovviamente la
parte di educazione sessuale e introdurre la parte di educazione
sessuale anche in bambini molto piccoli, come sappiamo, a partire
anche dai sei anni di età o anche al di sotto. È evidentemente un
mezzo che la Sinistra utilizza per cominciare a imporre una propria
ideologia e cominciare a introdurre alcuni libri di testo che
parlano, sappiamo benissimo di che cosa, al netto di introdurre le
pratiche sessuali in un'età così tenera, che evidentemente è
assolutamente sbagliato. La sessualizzazione della nostra società
fin dall'età precoce è un gravissimo errore. Anche perché, e lo
sappiamo bene, da questo punto di vista, le nostre disposizioni
normative assegnano alla famiglia il compito di educare i figli da
questo punto di vista. Se io fossi genitore, di certo non
permetterei che arrivi un'associazione, magari un'associazione
arcobaleno nella scuola di mio figlio a insegnare cos'è il sesso
per quell'associazione; sarebbe una cosa assolutamente
sbagliata.
Oltre alla sessualizzazione precoce, c'è anche il rischio,
purtroppo gravissimo, di cominciare a ideologizzare i bambini fin
dalla tenera età con dei libri di testo che abbiamo visto circolare
con i quali si introduce proprio la questione e il problema di
tutto quel prisma, definiamolo così, di comportamenti, di azioni
che i bambini non dovrebbero mai subire, ma dovrebbero poter
scegliere liberamente una parte fondamentale della propria vita. È
quindi evidente che andare a parlare di violenze in tutta la parte
dell'ordine del giorno - attenzione, il contrasto alle violenze ci
vede assolutamente concordi in questo - e poi finire con il cavallo
di Troia dell'educazione all'affettività non meglio specificata
educazione all'affettività non ci può assolutamente trovare
d'accordo.
Come Lega, abbiamo combattuto questa tipologia di educazione in
tutte le sedi. Ricordo che è stato approvato un ordine del giorno,
a prima firma dell'onorevole Rossano Sasso, che proprio vieta
l'educazione all'affettività ed espelle qualsiasi educazione di
questo tipo di queste teorie dalle scuole italiane. È stata
approvata dalla maggioranza di Governo, quindi evidentemente c'è
anche una concordia nel Governo nazionale ed è per questo che,
coerentemente con quello che è già stato affermato e col voto che è
stato dato a livello nazionale, ovviamente voteremo in maniera
contraria. Ovviamente sarà divertente vedere cosa voterà la
Sinistra, alla vostra sinistra, su questo... Ci divertiremo
particolarmente a vedere chi è più di Sinistra e io sono pronto a
fare una scommessa al netto della mancata contrarietà: io scommetto
su di voi e scommetto che voi vincerete il premio della Sinistra
più Sinistra, mentre l'altra Sinistra dovrà accontentarsi di subire
l'imposizione dell'astensione e ovviamente dichiararsi non
d'accordo con una battaglia che invece tendenzialmente dovrebbero
condividere.
Presidente
- Metto in votazione. La votazione è aperta.
Tutti hanno votato? La votazione è chiusa.
Presenti: 33
Votanti: 8
Favorevoli: 2
Contrari: 6
Astenuti: 25 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Di Marco, Ganis, Grosjacques,
Guichardaz Jean-Pierre, Jordan, Lucianaz, Malacrinò, Marguerettaz,
Marquis, Marzi, Padovani, Planaz, Restano, Rosaire, Sapinet,
Testolin)
L'ordine del giorno non è approvato.
Ordine del giorno n. 7 della Lega. Ha chiesto la parola il
consigliere Perron, ne ha facoltà.
Perron (LEGA VDA)
- Veniamo all'ordine del giorno sul
tema scuola e in particolar modo riguardante gli insegnanti.
Premetto che la riforma della scuola ha introdotto nuove
disposizioni in vigore dal 30 giugno 2022 per l'arruolamento dei
docenti e la loro formazione obbligatoria e un nuovo sistema per
l'abilitazione alla docenza, sottolineato che il sistema di
formazione iniziale di accesso ai ruoli a tempo indeterminato degli
insegnanti è suddiviso in tre modalità: la prima, un percorso
universitario e accademico di formazione iniziale comprendente
almeno 60 crediti formativi CFU o accademici CFA da svolgere per
acquisire le competenze teorico-pratiche dopo la laurea o durante
il percorso formativo; due, un concorso pubblico nazionale indetto
su base regionale o interregionale con cadenza annuale; tre, un
periodo di prova in servizio di un anno con test finale,
valutazione conclusiva anche sulle competenze didattiche acquisite
dal docente.
Preso atto che è prevista una fase transitoria fino al 31
dicembre 2024, in attesa che il nuovo sistema vada a regime,
sappiamo inoltre che tali percorsi docenti sono organizzati ed
erogati attraverso centri universitari e accademici di formazione
iniziale degli insegnanti, che comprende un periodo di tirocinio
presso le scuole e la prova finale con una lezione simulata per
esaminare la capacità di insegnamento.
Considerato che ad oggi la formazione degli insegnanti viene
erogata da strutture collocate fuori dalla regione, concorsi a
numero chiuso che costringono i docenti che necessitano
dell'abilitazione a consumare ferie e permessi per seguire i corsi,
oltre a sobbarcarsi il costo di trasferimento, temi di cui avevamo
già parlato in precedenti iniziative, questo ordine del giorno
impegna il Governo regionale a predisporre, di concerto con
l'Università della Valle d'Aosta - stiamo generici -, ogni azione
utile a organizzare i corsi necessari all'abilitazione degli
insegnanti valdostani.
Presidente
- Ha chiesto la parola l'assessore Jean-Pierre
Guichardaz, ne ha facoltà.
Guichardaz J. (FP-PD)
- Grazie collega. Come ha già
ricordato lei, collega Perron, del tema abbiamo discusso ampiamente
in aula, in ultimo rispondendo a un'interpellanza del collega
Manfrin del 20-21 novembre. Non mi resta che riconfermare quanto ho
detto in quell'occasione e in altre occasioni, cioè che
l'Università della Valle d'Aosta sta lavorando nell'ambito del
CIFIS per creare le migliori condizioni a favore dei docenti
valdostani, che è un po' quello che chiedete voi.
Ricordo altresì che da pochissimo - ma l'ho già detto anche in
occasione dell'interpellanza - abbiamo stipulato anche il primo
contratto integrativo regionale con le organizzazioni sindacali
della scuola nella direzione di riconoscere i corsi di abilitazione
a tutti gli effetti nell'ambito del diritto allo studio, sia CFU
che i TFA. Le chiederei quindi di ritirare l'ordine del giorno con
l'impegno, come ho già ribadito rispondendo l'altra volta, di
fornire man mano le informazioni utili al Consiglio e naturalmente
ai lavoratori interessati.
Presidente
- Ha chiesto la parola il consigliere Perron,
ne ha facoltà.
Perron (LEGA VDA)
- Grazie Assessore per la risposta. Non
accogliamo la sua proposta in quanto nuovamente riportiamo sul
tavolo un tema delicato. Quanto state facendo ci auguriamo che
funzioni, però, finché non lo vediamo applicato, proseguiamo con la
nostra politica, quindi mettiamo ai voti.
Presidente
- Metto in votazione. La votazione è aperta.
Tutti i presenti hanno votato. La votazione è chiusa.
Presenti: 33
Votanti: 15
Favorevoli: 15
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Malacrinò, Marguerettaz, Marzi, Padovani, Rosaire, Sapinet,
Testolin)
L'ordine del giorno non è approvato.
Ordine del giorno n. 7 di RV. Ha chiesto la parola il
consigliere Aggravi, ne ha facoltà.
Aggravi (RV)
- Come abbiamo potuto vedere o, meglio,
partecipare nella scorsa settimana, è iniziato il percorso in
Commissione di un importante provvedimento, ovvero quello dello
schema del decreto legislativo recante modificazioni al decreto
legislativo 136.
Volevo segnalare che c'è un errore nella premessa, cioè il
decreto di cui è iniziata la trattazione in I Commissione è quello
relativo alla riattribuzione delle concessioni di energia
idroelettrica. Mi ero segnato di segnalare che nella premessa è
stato riportato un passaggio non corretto ma dal titolo e
dall'impegnativa penso che si sia compreso. Un decreto legislativo
molto importante che ci consente, ma ci consentirà soprattutto e
consentirà al Consiglio di discutere relativamente all'applicazione
e a legiferare sul tema delle procedure di riassegnazione o
riattribuzione delle concessioni di grande derivazione
idroelettrica. In realtà, in senso lato questo ordine del giorno
vuole fare allargare un pochettino più gli orizzonti e il perimetro
di riferimento non soltanto alle grandi concessioni, ma in generale
a tutti gli impianti di produzione di energia, che ovviamente, dal
punto di vista della conformazione anche del nostro territorio,
sono sicuramente quelli più oggi impattanti dal punto di vista
della grandezza, sono quelli relativi alla produzione di energia
idroelettrica. Come abbiamo potuto vedere nel recente passato e
anche qualche anno fa, il tema delle compensazioni a favore dei
territori interessati dalla presenza di grandi impianti di energia
era andato alla ribalta delle cronache e anche dei contenziosi
quando si è parlato dei famosi rigassificatori. È un tema
estremamente complesso che, se da un lato ha avuto anche nel
passato tutta una serie di interventi, io ne cito uno che è la
decisione della Corte costituzionale 383 del 2005, dove
sostanzialmente si riconosce come illegittima l'esclusione di
misure di compensazione in caso di concentrazioni territoriali di
attività, impianti, infrastrutture a elevato impatto
territoriale... non voglio arrivare a tanto, ma voglio specificare
un principio, non voglio neanche sostenere quelle che in alcune
situazioni vengono definite situazioni in "
nimby
" ("non nel
mio cortile"), soprattutto lo abbiamo visto per altri impianti non
soltanto di produzioni di energia, ma anche quando si parla di
trattamento di rifiuti, anche di stesse produzioni industriali.
Certo è che questi impianti hanno sicuramente un'importanza
fondamentale per la Comunità, per ovviamente i concessionari, per
l'Ente pubblico che incassa, ad esempio, in questo caso i canoni di
derivazione, ma sicuramente hanno un impatto in certi passaggi
positivo, ma che comunque cambia la conformazione dei territori.
Possiamo anche dire, perché è capitato in alcune situazioni e noi
lo vediamo in maniera un pochettino più diffusa, in particolare con
riferimento alle derivazioni d'acqua, laddove ci sono degli effetti
che si generano a cascata anche sugli utilizzi civili, quindi di
uso agricolo, di fabbisogno di acqua... sono situazioni che in
realtà magari non vanno all'onore delle cronache, come è stato il
caso dei rigassificatori, non a caso perché hanno riempito paginate
di giornali, ma che comunque impattano sui territori di riferimento
che non riguardano spesso soltanto ambiti definiti o comuni
definiti, perché sappiamo, soprattutto laddove magari c'è un
ru
o comunque un utilizzo condiviso di più territori
dell'acqua, in questo caso gli effetti sono diffusi.
Tra le considerazioni che vengono fatte sugli effetti e sugli
impatti che i territori subiscono o hanno relativamente a questi
impianti - e parlo anche di impianti già esistenti perché comunque,
al di là delle nuove autorizzazioni, ci sono anche impianti già
esistenti - si parla spesso non soltanto di misure di
compensazione, ma anche di principi di riequilibrio ambientale o
territoriale, cioè cercare di mantenere un'uniformità e non
squilibrare l'equilibrio ambientale del territorio. In questo caso
ci sono e l'impegnativa ne dà delle esemplificazioni ma, per far
capire l'obiettivo dell'ordine del giorno, ci sono due tipologie di
compensazioni: quelle dirette e quelle indirette. Quelle dirette:
sostanzialmente a fronte della presenza o della realizzazione di un
nuovo impianto, c'è la corresponsione di un canone di derivazione,
in questo caso, e quindi si può discutere della destinazione.
Quella indiretta non deriva direttamente dalla realizzazione o
dalla concessione, ma poi dalla sua messa in opera e quindi di
solito si considera questo passaggio o comunque lo si esemplifica
in termini dei benefici di utilità.
L'ordine del giorno... vedendo anche e ricordando che
nell'ambito del bilancio c'è uno stanziamento specifico che è stato
anche oggetto di mia domanda ai referenti, all'assessore Sapinet
durante l'audizione, ma solo per capire a cosa servisse quello
stanziamento... uno stanziamento specifico che sarà utile per poi
dar corso alla legge che emetterà le previsioni dello schema di
norma di attuazione sulle grandi derivazioni.
L'ordine del giorno impegnerebbe il Governo regionale a
prevedere, nell'ambito della definizione della legge regionale per
la riattribuzione delle grandi concessioni di derivazione d'acqua e
in particolare nelle modalità di espletamento delle procedure di
riassegnazione, l'introduzione di misure di compensazione a favore
dei territori interessati dagli impianti, consistenti, ad esempio,
in interventi economici come la destinazione specifica dei canoni
di derivazione e/o i benefici di utilità come la fornitura gratuita
di energia per strutture di interesse pubblico. Relativamente a
questo ultimo punto, io non voglio entrare nei contenuti diretti
dello schema di attuazione ed è per quello che si citano le
modalità di espletamento delle procedure di riassegnazione. Tra
l'altro, ci sono tutta una serie di leggi che hanno già prodotto in
particolare Regioni a statuto ordinario e ci sono, tra l'altro,
soprattutto sulle piccole derivazioni, perché ci concentriamo
sempre sulle grandi, perché sono quelle che ovviamente impattano di
più sia in termini di bilancio, sia in termini di produzione di
energia, ma anche il grande tema delle piccole derivazioni non è di
secondo piano sia perché impattano su determinati territori che a
volte hanno già un equilibrio particolare e quindi devono essere
gestiti e soprattutto possono essere l'occasione di introiti per
realtà che hanno grosse difficoltà di reperimento di risorse
finanziarie presso i consorzi di miglioramento fondiario, quindi
non sono assolutamente da sottostimare.
Presidente
- Ha chiesto la parola l'assessore Sapinet, ne
ha facoltà.
Sapinet (UV)
- Grazie collega. Con l'arrivo in I
Commissione dello schema di decreto legislativo recante norme di
attuazione dello Statuto speciale per la Regione Autonoma Valle
d'Aosta/Vallée d'Aoste in materia di concessione di derivazioni
d'acqua - e qui ringrazio il collega Marguerettaz per il lavoro che
sta portando avanti all'interno della Commissione paritetica -, qui
entra nel vivo la discussione su un tema che è per noi importante.
Poi, una volta approvata la norma di attuazione, sarà disciplinata
da una legge regionale su cui il Dipartimento programmazione
risorse idriche e territorio e la struttura Gestione del demanio
idrico stanno lavorando; strutture che ringrazio, così come
ringrazio il Dipartimento legislativo che sta dando il necessario
supporto.
Con valutazione preliminare occorre ovviamente attendere anche
l'approvazione della norma da parte del Consiglio dei ministri. La
disciplina vigente già prevede un canone specifico a favore degli
Enti locali interessati da una derivazione idroelettrica e si
tratta dei cosiddetti "sovracanoni" che vanno a favore del BIM che
vengono poi redistribuiti tra i Comuni. La disciplina prevede
l'erogazione di una quantità di energia elettrica a favore degli
Enti locali da definirsi con legge regionale. ARERA ha già previsto
che questa quota possa essere monetizzata a favore degli Enti
locali, quota che è intenzione definire prima dell'avvio della
procedura di riattivazione delle grandi concessioni.
Con la legge regionale, che, come detto, sarà portata
all'attenzione del Consiglio dopo l'approvazione della norma, ci
sarà quindi l'occasione di approfondire questi temi, di individuare
la migliore declinazione possibile, costituendo questi elementi
fondamentali della disciplina di valutazione delle offerte. È un
impegno ad approfondire e affrontare la questione che questo
Governo si prende. D'altra parte poi lo schema di norma di
attuazione prevede già le istanze promosse dall'ordine del giorno,
che ovviamente, come detto, andranno declinate nella normativa di
recepimento e così sarà. Infatti, successivamente all'approvazione
della norma di attuazione, le strutture preposte lavoreranno - e
tutte le azioni preliminari in merito alle valutazioni e alle
possibili implicazioni sono già in corso - alla legge regionale su
cui questo Consiglio sarà coinvolto, e lo speriamo, nei primi mesi
del 2025. Sarà quindi possibile definire le misure di compensazione
ambientale e territoriale, anche di natura finanziaria, a favore
dei territori in cui si trovano le centrali idroelettriche, nonché
a individuare i servizi pubblici e le categorie di utenti cui i
concessionari di derivazioni dovranno fornire gratuitamente
l'energia elettrica secondo quanto previsto dal comma 5
dell'articolo 3 della norma di attuazione in questione, un
confronto quindi che continuerà e che sarà aperto nei tempi che
speriamo siano questi, che li ho anticipati. Pertanto invitiamo al
ritiro, in alternativa ci sarà un'astensione.
Presidente
- Ci sono interventi? Ha chiesto la parola il
consigliere Aggravi, ne ha facoltà.
Aggravi (RV)
- Sì, ringrazio l'Assessore anche per alcuni
passaggi che integrano in realtà quello che era stato chiesto in
audizione, che ci permettono di avere anche una comprensione un po'
più strutturata rispetto a quello che è già stato detto in
Commissione. Quello che mi sento di dire è che le confermo che non
ritirerò l'ordine del giorno. Io mi ricordo in due incontri con la
popolazione durante la campagna elettorale del 2020, in due zone su
cui insistono degli impianti, i principali impianti di produzione
di energia idroelettrica della Valle d'Aosta, delle sollecitazioni
da parte soprattutto di amministratori locali di esperienza, quindi
qualcuno purtroppo che nel frattempo ci ha lasciato; sollecitazioni
a prendersi un impegno concreto, dire: "ma voi che siete venuti qui
a fare il comizio vi prendete l'impegno un domani di riconoscere al
Comune interessato o sul quale c'è questo impianto anche una
maggior quota parte di queste assegnazioni, un'assegnazione
diretta?". Dirò che in un caso chi me lo chiedeva aveva una
connotazione politica chiara, che è più vicina in questo momento a
lei che al sottoscritto, nel senso che era un esponente della
locale sezione dell'Union Valdôtaine...
(interruzione da parte di alcuni Consiglieri)
...sì, locale abbiate pazienza...
(ilarità da parte di alcuni Consiglieri)
...adesso cerchiamo di mantenere la calma... della sezione
dell'Union Valdôtaine del Comune, così almeno... in quella sede...
ovviamente non è una domanda facile per chiunque... Ovviamente,
ripeto, io sono a favore - chi mi conosce lo sa - della
realizzazione di impianti importanti, ovviamente cercando le
migliori soluzioni possibili, perché comunque il no a prescindere
non ha senso, però è anche giusto in una logica anche di
riconoscimento di quelle che possono essere delle giuste
compensazioni sulle esternalità negative che si generano perché non
ci sono solo esternalità positive o, meglio, su impianti di questo
genere, ma di tutte le produzioni energetiche anche industriali;
sicuramente il territorio ha dei benefici, ma sono maggiori in
proporzione i benefici che ha l'intero sistema rispetto al
territorio interessato, per quanto poi, soprattutto per quello che
riguarda l'acqua, i grandi invasi generano e genereranno in
prospettiva in realtà anche un altro tipo di utilità finale, perché
con le prospettive che abbiamo il trattenere l'acqua sappiamo che,
oltre a degli utilizzi del territorio, può anche permettere un
maggior governo del territorio, di quelle che sono - e lo si è
visto in alcuni casi - situazioni di piena, sia situazioni
emergenziali, sia situazioni di contenimento della forza della
natura in alcuni casi. In realtà, io penso che questi impianti
dobbiamo sempre vederli più non solo per l'utilizzo di energia, ma
anche in generale come fonte di governo del territorio e in qualche
modo anche di mitigazione del microclima di determinate aree,
perché sappiamo che comunque queste realtà le portano. In
prospettiva io l'ho anche detto quando abbiamo parlato del piano
energetico ambientale, se lo ricorderà l'Assessore competente:
forse bisognerà valutare che certi impianti non si fanno più da
tanto tempo, però forse in prospettiva dovremo fare delle
considerazioni diverse rispetto a quelle che stiamo facendo fino a
adesso, perché la produzione sappiamo che è più efficiente in certi
tipi di impianti rispetto che in un numero maggiore di piccoli
impianti. Una diga idroelettrica produce enormemente più energia
rispetto a tanti impianti solari, ma non è solo il tema della
Valle, è il tema in generale del
green deal
, perché basta
vedere altri Paesi quello che stanno facendo, ma non voglio
allargarmi troppo.
Manteniamo quindi l'ordine del giorno anche per dare contezza di
un principio che riteniamo molto importante relativamente alle
misure di compensazione e da riconoscere ai territori interessati e
a quelli che possono essere anche degli spunti legati al proseguo
di un percorso legislativo estremamente importante. Su questo
ordine del giorno il mio gruppo chiederà il voto segreto.
Presidente
- Metto in votazione. Ci sono altri
interventi? Non vedo altri interventi. La votazione è aperta. Tutti
i presenti hanno votato? La votazione è chiusa.
Presenti: 34
Votanti: 29
Favorevoli: 15
Contrari: 14
Astenuti: 5
L'ordine del giorno non è approvato.
Ordine del giorno n. 7 di Forza Italia. La parola al consigliere
Marquis.
Marquis (FI)
- Con questo tema all'ordine del giorno
abbiamo portato all'attenzione del Consiglio regionale il piano
regionale dei trasporti e, in particolare, le tematiche che
afferiscono alla rete autostradale.
Un piccolo
excursus
su come si è arrivati a questo nuovo,
aggiornato piano regionale del traffico. Il primo piano regionale
del traffico che è stato presentato è stato nel 2022, a seguito del
quale c'è stata un'approvazione in sede di VAS favorevole con tutta
una serie di condizioni; condizioni che hanno sostanzialmente
evidenziato che occorre tener conto della pianificazione
comunitaria nazionale - che sono sopravvenute nel frattempo - in
tema di sviluppo sostenibile e sulla base dei rilievi dei soggetti
che sono stati consultati, in particolare si doveva ancora tener
conto delle mutate condizioni generali che attengono al tema della
mobilità a seguito della pandemia, che ci ha visti coinvolti per
alcuni anni, anche a seguito dei cambiamenti dovuti alla crisi
energetica, ai cambiamenti climatici, vi è tutto quello che, di
fatto, ha portato l'esigenza di rivisitare una situazione che era
consolidata. È con il 15 luglio 2024 che è stato approvato dal
Governo regionale il nuovo piano regionale dei trasporti, adeguato
alle esigenze che ho poc'anzi evidenziato. Nella delibera di
approvazione si dice che sono stati fatti alcuni incontri con i
portatori di interesse per conoscere i loro punti di vista.
Quello che volevamo evidenziare con questa iniziativa è che il
piano regionale dei trasporti contiene tutta una serie di proposte
che riteniamo siano non ardite o coraggiose, ma che siano tutte da
verificare prima di fare delle valutazioni di prospettiva con chi
effettivamente conosce questo settore e chi gestisce le società
autostrade e concessionarie perché le reti sono assoggettate a
delle norme stringenti sotto il profilo tecnico, che soprattutto,
anche a una realtà come la Valle d'Aosta, non consentono poi delle
grandi iniziative innovative perché viviamo in una regione di
montagna e bisogna anche calare la situazione sul nostro
territorio, con tutti i limiti che questo mette di fronte. In
particolare abbiamo anche letto in una delle iniziative ispettive -
nel resoconto - che è stata presentata e discussa nei mesi scorsi -
e qui si faceva un ragionamento sulla realtà di Morgex - che veniva
evidenziato dall'Assessore che il piano regionale dei trasporti è
un documento dove sostanzialmente vengono avanzate le idee che poi
dovranno essere sottoposte a uno studio di fattibilità per
verificare poi effettivamente quali possono essere le prospettive
sotto il profilo tecnico e se possono essere trasferite in
iniziative concrete, nella sostanza.
Il passaggio che volevo evidenziare è questo: quando si presenta
un documento di così alta strategia come può essere un piano
regionale ne discende poi tutta una serie di comportamenti delle
Comunità locali, dove, da una parte, si creano delle aspettative
laddove si evidenziano delle situazioni che possono magari
concorrere a dare sviluppo a un'area, ma dall'altra parte si
evidenziano tutta una serie di vincoli che poi determinano queste
prospettazioni allo stato di idee. Pertanto tutto questo va anche a
influire sul recepimento o meno da parte delle pianificazioni di
carattere locale. È questo il ragionamento che vogliamo fare sulla
delicatezza dell'evidenziare delle situazioni che poi non si sa se
possono essere messe in atto o meno.
La realtà autostradale, visti i miei trascorsi, ho avuto modo di
conoscerla, proprio per questa ragione, assieme al gruppo, ho
presentato questa iniziativa. Soprattutto per quanto riguarda la
situazione dell'alta Valle, se l'autostrada è stata realizzata in
una determinata maniera, se è stata realizzata come sistema aperto
e non chiuso, ci sono delle ragioni oggettive che hanno portato a
realizzare questa cosa in deroga rispetto all'approccio che veniva
fatto nel resto del Paese. Da allora a oggi il territorio è ancora
stato utilizzato maggiormente, ha quindi ancora dei vincoli
superiori e quindi riteniamo che ci possano essere delle oggettive
difficoltà a intervenire in modo diverso di come si era intervenuti
all'epoca. Ci sta che ci possono essere delle valutazioni da fare,
questa è cosa buona, però il ragionamento che facciamo noi è, come
mai in questa fase qui si dice: "li sentiremo dopo"? A nostro
avviso, poteva essere utile sentirli prima perché magari su
determinate idee bastava confrontarsi due ore e poi si diceva: "no,
questa lasciala perdere perché non ha nessuna possibilità di essere
realizzata" o diversamente poteva emergere che c'era effettivamente
la possibilità di attuare un'iniziativa e quindi ben venga che poi
la parte politica proceda e vada avanti secondo i propri
desiderata
.
Alla fine di questa premessa la richiesta nell'impegnativa è
quella di organizzare un'audizione con le società concessionarie
proprio con questa finalità: per sottoporre le proposte che
interessano la rete autostradale e capire qual è il grado di
effettiva realizzabilità delle medesime, a prescindere dalla
condivisione politica o meno dei soggetti, perché i soggetti
possono anche esprimere solamente dal punto di vista tecnico qual è
il parere del gestore dell'infrastruttura che è dotata di grandi
strutture tecniche per capire quale sia effettivamente la
realizzabilità delle proposte.
Presidente
- Ha chiesto la parola l'assessore Bertschy,
ne ha facoltà.
Bertschy (UV)
- Grazie collega Marquis. Sul tema abbiamo
ovviamente punti di vista diversi e forse anche l'approccio
politico è diverso, ma io rispetto assolutamente la sua visione
delle cose. Io non credo sia corretto che la politica chieda ai
concessionari cosa può pensare di pianificare, soprattutto
concessionari che hanno in concessione beni pubblici da parte delle
Autorità competenti. La VAS prevede proprio - ed è questo
l'esercizio giusto - che le società, come tutti gli altri enti e le
altre istituzioni, potranno fare le loro osservazioni sulle quali
poi la parte tecnica e il Consiglio infine dovrà esprimersi. Se le
cose e le argomentazioni che lei porta saranno corrette, saranno
oggetto di queste valutazioni e alla fine della procedura della VAS
avremo concluso il procedimento e avremo il nostro piano regionale
trasporti, quindi io ritengo inopportuno sentire in questo momento
le concessionarie che avranno invece nel pieno esercizio
dell'attività trasparente dell'Amministrazione pubblica la
possibilità di farlo. Il perché abbiamo inserito queste ulteriori
valutazioni, perché la necessità di capire come migliorare quello
che è stato infrastrutturato c'è, c'è anche tutto un aspetto
tecnologico innovativo che avanza, tant'è vero che abbiamo avanzato
anche altre proposte e che sono in corso di valutazione e che
probabilmente saranno oggetto anche all'interno delle osservazioni
da parte delle società, ma come di tutti gli altri enti. Riteniamo
quindi che in questa fase si debba provare a capire come migliorare
ancora l'accessibilità di questa infrastruttura ponendoci
l'obiettivo di utilizzarla di più, che è un obiettivo che tutti
abbiamo da tempo.
Io ritengo che in una fase di pianificazione porsi troppi limiti
non sia corretto, non bisogna creare delle aspettative, ma le
aspettative non le crei nella misura in cui il procedimento è in
corso. Io non credo che Forza Italia, che oggi appartiene a un
Governo che si sta proponendo l'obiettivo di realizzare una grande
opera come il ponte di Messina, si debba creare il problema di fare
un po' di pianificazione in Valle d'Aosta. Stiamo parlando di
un'opera di quasi 15 miliardi oggi pianificata, quindi noi stiamo
ragionando su un tema che è tutto di infrastrutture del futuro e
c'è la necessità di provare e farci dare delle risposte definitive
rispetto a questi argomenti. Guai non lo facessimo!
Presidente
- La parola al consigliere Marquis.
Marquis (FI)
- Evidentemente abbiamo un approccio diverso
nell'affrontare la questione. Vede, lei ha detto che non è
corretto, secondo voi, pensare di coinvolgere nella pianificazione
le società. Qui non si parla di pianificazione. Si tratta di
chiamare una società e dire: "ho questa idea, ma è fattibile o sto
dicendo una stupidaggine?"
(interruzione dell'assessore Bertschy fuori
microfono)
...no, ma le sto dicendo, perché potrei fare un esempio e lo
dico al microfono, quindi rimane a verbale. Sono già entrato nel
merito rispetto alla questione che è stata avanzata della galleria
della Bassa Valle dove si pensa di fare tre corsie per diluire il
traffico sulla rete autostradale per 3 chilometri di allargamento.
Quella cosa lì è oggettivo - lo ripeto tre volte - che non può
ridurre il traffico, imbottiglia ancora di più un restringimento su
3 chilometri, quindi sarebbero bastati 5 minuti di confronto con un
gestore di una rete autostradale, che le avrebbe detto: "ma lasci
perdere, Assessore". Sa come nel settore definiscono le iniziative
che sono state presentate? Delle utopie, sono delle utopie che non
hanno nessuna possibilità di essere realizzate, cioè qui non stiamo
parlando del ponte sullo stretto, che è un'iniziativa che è stata
valutata, studiata, che risponde a un'esigenza. Pensare di fare una
galleria in bassa Valle è una questione onirica più che una scelta
razionale per affrontare un problema, perché, se io allargo un
tratto di strada per 3 chilometri, dove non ci sono compresi dei
caselli nel frattempo, delle uscite, non cambia assolutamente
niente la questione del traffico. Finiti i 3 chilometri sono tutti
imbottigliati. Potrei chiedere supporto al collega laureato in
fisica, che in due secondi potrebbe entrare nel merito e rispondere
a questa domanda. Ci sono delle situazioni dove bastava prendere
dei contatti per far sì che non si creassero delle aspettative, che
diversamente poi disorientano anche la Comunità.
Presidente
- La parola all'assessore Bertschy.
Bertschy
(UV)
- Farò una brevissima replica poi
col collega Marquis... su questi temi è sempre interessante
confrontarsi. Guardi che la politica si affida a dei tecnici e, tra
l'altro, il tecnico che sta pianificando questo piano è un tecnico
che ha responsabilità in altri territori importanti come il nostro:
per esempio, in provincia di Bolzano lavora con i Ministeri, quindi
la critica non la sta facendo all'Assessore, ma in termini di
pianificazione... perché l'Assessore non fa progetti, dà degli
indirizzi.
Il tema che abbiamo dato come indirizzo è che la Bassa Valle
soffre di questo problema. Forse lei non raccoglie questa
difficoltà e questa criticità. Quella è una delle idee messe in
campo. Saranno i documenti successivi che ci diranno come
affrontarlo, ma che ci sia un'oggettiva problematica di
uscita-entrata della Bassa Valle su un corridoio internazionale non
lo può negare neanche a lei, poi quale sarà la soluzione tecnica
migliore ce lo diranno i tecnici.
Presidente
- La parola al consigliere Aggravi.
Aggravi
(RV)
- Non voglio inserirmi tra
l'Assessore e il collega Marquis, però volevo fare una piccola
considerazione su questo ordine del giorno e sui temi visto che
comunque anche noi abbiamo presentato poi un'iniziativa successiva,
ma soprattutto il collega Marquis ha giustamente fatto riferimento
a un'iniziativa, che, se non erro, era stata presentata da noi.
Voglio anche specificare il perché - non me ne voglia il collega
Marquis - non voteremo l'ordine del giorno, nel senso che il piano
regionale dei trasporti ha tutta una serie di proposte o comunque
di valutazioni che anche noi abbiamo in alcuni... e quella
interpellanza lo rappresentava; lì c'era anche una sorta di
tentativo di comprendere meglio come mai fino al giorno prima si
era detto di no alla possibilità nella realizzazione dello svincolo
a Morgex. Poi ce lo siamo trovati - ma ben contenti, per carità -
nel piano regionale dei trasporti come anche di altre iniziative
che avevamo fatto proprio per comprendere e per andare un
pochettino più nel profondo relativamente a queste scelte, anche
perché è iniziata o, meglio, inizierà la procedura di valutazione
ambientale strategica che consentirà ovviamente di andare anche più
nel dettaglio, di fare osservazioni, fare critiche, chiedere
ulteriori approfondimenti e oggettivamente, anzi sicuramente, ci
sarà poi anche un passaggio successivo dove io mi auguro che tutte
le varie realtà che sono coinvolte, tra cui eventualmente anche le
concessionarie oppure i nominati di parte regionale delle
concessionarie, potranno partecipare o potranno essere auditi in
Commissione, posto il fatto che sulle soluzioni tecniche è anche
giusto audire i tecnici, per comprendere sia quelli che hanno fatto
le proposte sia eventualmente quello che scaturirà dalla procedura
di VAS. Sicuramente quindi c'è la necessità di affrontare i temi
che riguardano i trasporti, però c'è anche la necessità di
utilizzare un metodo e, visto che la procedura di VAS è in corso, è
il luogo dove andare a fare gli approfondimenti e a cercare di
comprendere meglio come mai alcune proposte sono state fatte e
alcune no. Cito anche, ad esempio, quella della proposta della
tariffazione chilometrica che era stata oggetto sempre di una
nostra iniziativa. Ci sono delle urgenze che si possono o si
dovrebbero risolvere anche su altri piani e mi permetta il collega
proponente di ricordargli che ad oggi sull'Ivrea/Santhià mi sembra
che la situazione sia la stessa, quindi, uscendo dai confini della
Valle, uscendo da logiche di doppie e triple canne e quant'altro,
c'è un passante o un passaggio che qualcuno ha detto: "è stato
tutto risolto, siamo intervenuti". Chi utilizza quella strada però
si trova ancora la stessa problematica, quindi io direi anche qui:
mettiamoci un po' metodo, ma lo faccio più come appello nei
confronti di chi ha sicuramente la possibilità di sollecitare o
stimolare gli ambienti romani, più del nostro gruppo, possa
finalmente dare una soluzione a un problema davvero assurdo prima
ancora di comprendere quante canne fare in Bassa Valle. Detto
questo, comprendiamo benissimo lo spirito di fondo e, ripeto, non
soltanto legato alle concessionarie autostradali, ma anche su altri
temi che saranno sicuramente oggetto di osservazioni e
approfondimenti e mi auguro un lavoro, quanto prima, nella
Commissione competente.
Presidente
- Ha chiesto la parola la consigliera Minelli,
ne ha facoltà.
Minelli (PCP)
- Il collega Marquis ha posto un tema che è
sicuramente interessante e poi nella sua esposizione è entrato
anche nei dettagli e ha citato uno degli interventi previsti per
ora nella bozza di piano regionale dei trasporti, su cui anche noi
abbiamo grosse perplessità. Se si legge l'impegnativa dell'ordine
del giorno, si può vedere che si chiede di fare un'audizione con
relativa urgenza dei vertici delle due società autostradali, questo
ci pare fuori luogo rispetto al fatto che, come ha evidenziato
giustamente il collega Aggravi, ci sarà tutta una procedura di VAS,
sulla quale poi si potranno anche presentare delle osservazioni
puntuali e poi ci sarà il percorso di Commissione, perché sappiamo
bene che in Commissione di questo si potrà e si dovrà discutere a
lungo.
Crediamo che i tempi siano poco congrui rispetto al lavoro che
si deve fare. Fermo restando che, nel momento in cui partirà
ufficialmente la procedura di VAS, perché sappiamo che al momento
tutto è fermo in attesa della risposta da parte della Francia
riguardo alla questione del Tunnel, ci saranno poi i famosi 45
giorni per le osservazioni e poi ci sarà l'iter in Commissione,
quindi in quel momento noi sicuramente su questa questione
intendiamo intervenire e comprendere meglio anche da parte delle
società, dei tecnici. È vero, mi riferisco poi anche al piano
regionale dei trasporti, agiscono sulla base di input politici,
però è chiaro che bisogna poi che anche gli input tengano conto di
tutta una serie di questioni, anche della fattibilità e
dell'utilità di certi interventi.
Presidente
- Ha chiesto la parola il consigliere Manfrin,
ne ha facoltà.
Manfrin (LEGA VDA)
- Intervengo solo perché è stato
evocato giustamente lo snodo dell'Ivrea/Santhià, con la relativa
criticità. Intervengo soltanto, ovviamente, per confermare che è
stata fatta un'azione importante. Credo, e lo dico a beneficio di
tutta l'Aula, che molti sappiano - ma penso che forse fare un
passaggio in più è utile - quale sia la motivazione, l'oggetto del
contendere, ovvero un conflitto con la società che gestiva - perché
dal 1° dicembre non la gestisce più - il tratto autostradale o un
conflitto rispetto ai lavori effettuati, un conflitto rispetto alle
tabelle utilizzate per chiedere poi la remunerazione di quei
lavori. Ci sono stati parecchi conflitti che si trascinano da tempo
e non voglio dire che quella che poi è stata realizzata è stata -
potremmo quasi definirla - una manovra ritorsiva nei confronti
della perdita delle concessioni a beneficio di altri, ma questo
ovviamente sta al mondo delle gare... Sicuramente che un intervento
andasse messo in campo era evidente e lo abbiamo detto: i lavori
sono iniziati il 25 di novembre e la previsione per il bypass e la
previsione di termine dei lavori per il bypass è di lì a tre mesi,
quindi è corretto puntare il faro anche sulla necessità di superare
quella criticità. Dobbiamo anche dire che non è sufficiente dire:
"facciamo i lavori dei bypass" affinché siano realizzati, c'è un
tempo tecnico di realizzazione che appunto sono tre mesi, quindi
possiamo ragionevolmente immaginare che per i primi di marzo quella
criticità, che giustamente è molto importante, evidentemente sarà
risolta con un qualcosa di sicuramente migliore rispetto
all'attuale soluzione e quindi evidentemente da quel momento in poi
si potrà percorrere ovviamente in tutta sicurezza.
Presidente
- La votazione è aperta. La votazione è
chiusa.
Presenti: 35
Votanti: 9
Favorevoli: 9
Astenuti: 26 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Di Marco, Grosjacques,
Guichardaz Erika, Guichardaz Jean-Pierre, Jordan, Lavevaz,
Lucianaz, Malacrinò, Marguerettaz, Marzi, Minelli, Padovani,
Planaz, Restano, Rosaire, Sapinet, Testolin)
L'ordine del giorno non è approvato.
Ordine del giorno n. 7 di PCP. Ha chiesto la parola la
consigliera Minelli, ne ha facoltà.
Minelli (PCP)
- Si tratta di un ordine del giorno
piuttosto semplice. Abbiamo visto i disegni di legge della manovra
di bilancio, abbiamo ascoltato le illustrazioni degli Assessori. In
particolare abbiamo visto l'articolo 37 del disegno di legge 168
che riguarda i contributi allo smantellamento di vecchi impianti a
fune, un articolo che riteniamo importante perché ha lo scopo di
andare a intervenire sul territorio per migliorarlo dal punto di
vista paesaggistico, ma anche per riqualificare quelle aree dove
oggi ci sono impianti che non possono più essere utilizzati, sono
dismessi o abbandonati. Ci sono anche in alcune situazioni degli
edifici di pertinenza che potrebbero magari anche col tempo
rappresentare un potenziale pericolo.
Abbiamo chiesto in Commissione di avere un elenco di questi
impianti dismessi e di capire anche un po' qual è la priorità. Ci è
stato risposto che le segnalazioni verranno dai Comuni, che intanto
sono state predisposte le risorse e che poi, sulla base di quello
che verrà richiesto, si interverrà. Noi riteniamo però che sia
utile anche avere un quadro un po' più preciso della situazione e
che sia giusto intervenire in maniera razionale, anche tenuto conto
delle singole realtà.
Quello che chiede in sostanza l'ordine del giorno al Governo è,
insieme alle strutture competenti - ma anche alle Amministrazioni
comunali, alle società che gestiscono i vari impianti a fune - di
predisporre un elenco il più possibile completo e dettagliato di
questa situazione, di questi impianti abbandonati proprio per
pensare a un intervento della Regione che sia il più possibile
progressivo, ma anche razionale nell'ottica della riqualificazione
e del ripristino delle aree interessate.
Presidente
- Ha chiesto la parola l'assessore Bertschy,
ne ha facoltà.
Bertschy (UV)
- Il lavoro che voi ci chiedete di fare è
un lavoro che ovviamente va fatto e lo stiamo iniziando a fare come
strutture, perché avremo la necessità di avere una fotografia ben
rappresentativa dello stato dei luoghi e anche degli impianti che
sono rimasti inattivi sul territorio, alcuni oggi anche a quote
basse. A volte abbiamo in mente i grandi impianti delle grandi
stazioni, ma abbiamo tutta una serie di quote che segnano anche il
cambiamento economico, sociale, ma anche il cambiamento climatico
di questi cinquant'anni.
Al di là dell'impegno dell'ordine del giorno, noi, una volta che
avremo completato il lavoro di raccolta di informazioni, lo
metteremo a disposizione e cercheremo di intervenire un po' per
priorità, dovremo capire nel lavoro da fare... Questo è un primo
articolo che dà seguito all'indirizzo che abbiamo inserito nel DEFR
e quindi è un progetto da costruire bene proprio per intervenire in
maniera concreta sul territorio. Il lavoro che ci proponiamo di
fare è anche quello di intervenire in una certa epoca, perché poi
da un certo punto in avanti le società, ottenuta la concessione,
avevano e hanno l'obbligo di intervenire smantellando quello che
vanno a togliere quando si fanno dei nuovi impianti. Se avete
visto, al comma 2 è citata la legge 29 del 1997. Vero è che poi ci
sono impianti che non sono delle società, sono rimasti sul
territorio, alcuni addirittura saranno su proprietà private e
neanche di proprietà pubblica, quindi è un catasto da costruire e,
ripeto, nessun problema poi a metterlo a disposizione una volta che
ci sarà una prima fotografia completa per dare corso all'utilizzo
delle risorse, è un milione e mezzo in un triennio. È una stima
che, una volta che avremo tutte le segnalazioni, potremo vedere se
è sufficiente o quanto dovrà essere implementato. Ci asterremo
sull'ordine del giorno.
Presidente
- Ha chiesto la parola la consigliera Minelli,
ne ha facoltà.
Minelli (PCP)
- Sì, ringrazio l'Assessore anche per le
precisazioni. Effettivamente è chiaro che ci sono responsabilità
per taluni impianti che sono tutti delle società altre che, proprio
per quella che è stata la storia più o meno recente della posa
degli impianti, investono maggiormente di responsabilità gli enti
pubblici.
Abbiamo capito che questo lavoro è
in itinere
, però non
lo ritiriamo l'ordine del giorno per una ragione abbastanza
semplice: due anni fa, in occasione della manovra di bilancio del
2022, avevamo predisposto - ed era stato approvato all'unanimità -
un ordine del giorno, che, per certi versi, ricomprendeva anche
questa parte, non riguardava solo la questione degli
smantellamenti, ma riguardava più in generale tutto l'impegno della
Regione nei confronti degli impianti a fune per quello che riguarda
revisioni, modifiche, sostituzioni, anche smantellamenti. Sono
passati due anni, quell'ordine del giorno è rimasto totalmente
inevaso, quindi che almeno resti agli atti che c'è una richiesta in
questo senso più limitata rispetto alla precedente, ma che
rimanga.
Presidente
- Metto in votazione l'ordine del giorno. La
votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
L'ordine del giorno non è approvato.
Ordine del giorno n. 8 della Lega. Ha chiesto la parola il
consigliere Distort, ne ha facoltà.
Distort (LEGA VDA)
- Parliamo in questo ordine del giorno
di consumo di suolo. L'Europa e le Nazioni Unite ci chiedono di
azzerare il consumo di suolo netto entro il 2050 e di allinearlo
alla crescita demografica e di non aumentarne il degrado entro il
2030.
A questo proposito lo scorso 3 dicembre a Roma, presso la sede
dell'Ispra, è stato presentato il rapporto Consumo di suolo,
dinamiche territoriali e servizi ecosistemici a seguito dei dati di
monitoraggio relativi al periodo tra il 2006 e il 2023. Questo
rapporto rileva che complessivamente sul territorio nazionale il
consumo di suolo rimane ancora elevato, anche se con una leggera
diminuzione rispetto all'anno precedente. In particolare - nota che
non può che farci piacere - rileva che la Valle d'Aosta è la
Regione più virtuosa rispetto al consumo di suolo ponendosi
all'ultimo posto, ma in questo caso è un ultimo posto virtuoso in
termini di quantità di suolo consumato. Piccola parentesi:
probabilmente questo è un effetto della legge casa, chiudo la
parentesi. Questa notizia comunque relativa ancora a un incremento
di consumo di suolo ha generato un tam-tam mediatico che conferisce
una sorta di bollino da maglia nera per l'Italia sul consumo di
suolo e che avrà come contraccolpo lo scatenamento di una tendenza
che tenderà a porre il diniego a ogni iniziativa che prevede di
gestire, deliberare, normare, legiferare anche nell'ambito della
nostra autonomia legislativa qualunque attività che implichi
consumo di suolo. Questo scenario di consumo di suolo zero, se non
gestito con sapienza, sarà una trappola che penalizzerà soprattutto
i territori di montagna e di media montagna e penalizzerà in
generale tutto il settore della casa. Se non riusciamo a capire
questo rischio, chiunque sarà alla guida della Regione oggi o
domani si troverà vincolato da una demonizzazione a priori di
qualunque attività edificatoria.
Il moloc del consumo zero di suolo inibirà inevitabilmente
l'attività economica e a farne le spese saranno tutte quelle
attività imprenditoriali virtuose che operano o che potranno
operare sul nostro territorio, consentendo la valorizzazione di
quelle aree che adesso e nel prossimo futuro sono e saranno
interessate da spopolamento e da desertificazione di quelle
attività imprenditoriali che potranno invece ridar loro vita. La
più grande penalizzazione a nostro parere sarà a carico dei
territori di montagna e di media montagna e per questo mi rivolgo
con lo sguardo all'assessore Carrel, benché questo tema sia
fondamentalmente di competenza dell'Assessore che ha in delega
l'ambito urbanistico, però mi rivolgo anche a lei sia per il lavoro
di squadra che siete tenuti a svolgere, ma soprattutto perché
veramente la Cenerentola che porterà più di tutte la penalizzazione
di questa visione di demonizzazione del consumo di suolo sarà
esattamente quella parte di territorio che è la media montagna,
l'alta montagna; non a uso turistico, ma laddove invece le attività
legate al mondo rurale hanno invece bisogno di risposte, di nuovi
modelli imprenditoriali. Sono le zone E, nelle quali, se non avremo
strumenti che ci permetteranno nei modi opportuni di costruire
anche dal punto di vista edilizio una nuova e virtuosa
imprenditorialità, noi condanneremo i territori di montagna e di
media montagna all'abbandono, all'incolto e all'assenza di ogni
presidio. Esistono margini di manovra, ne esistono assolutamente.
Richiedono approfondimento, capacità e visione politica. Dove si
collocano questi margini? I margini si collocano nella lettura
critica dei dati. Noi sappiamo che i dati dicono, tra l'altro, che
l'incidenza degli edifici di nuova costruzione nel consumo di suolo
è pari al 16%. Intanto è già un dato interessante, cioè gli
edifici, quelli che noi pensiamo essere i demoni di questa attività
di scempio nei confronti del suolo, sono responsabili del 16% del
consumo globale. Teniamo conto che in questi edifici, in questo 16%
confluiscono destinazione d'uso di abitazioni, uffici pubblici,
privati, alberghi, ristoranti, bar, scuole, ospedali, attività
industriali, attività artigianali, commerciali e altro. Di tutto
questo 16% più della metà - e questo è l'altro dato interessante su
cui bisogna per forza riflettere - corrisponde all'espansione
dell'indotto produttivo industriale che si suddivide circa pari
merito tra attività industriale - compreso quindi anche il settore
agroalimentare e quindi in qualche modo riprende anche un po'
l'agricoltura -, l'attività di grande distribuzione commerciale e
le strutture legate all'
e-commerce
. La metà di tutto questo
consumo, che è il 16% del totale, è occupato fondamentalmente da
questi grandi capitoli. Voglio sottolineare le attività, le grandi
attività commerciali.
Per tornare a questo dialogo che ho voluto impostare anche con
l'assessore Carrel, immaginiamo quanti ampliamenti - quanta
superficie di ampliamento - si vorrebbero consentire alle attività
agrituristiche affinché possano essere competitive, perché possano
tenere ancora in piedi la vita del nostro tessuto economico e
demografico nell'ambito rurale, quanta superficie di questi
ampliamenti bisogna mettere insieme per riuscire a compensare o a
pareggiare almeno il consumo di suolo di una sola - esclusivamente
una sola - attività di grande struttura di vendita. La sfida di
oggi e di domani sul consumo di suolo si attua come una strategia
corretta di gestione di questo consumo e che deve essere
compatibile con l'economia, con la peculiarità del nostro
territorio, si tratta quindi di saper operare delle scelte per
consentire... dobbiamo mettere in campo capacità di visione,
individuazione di diversi criteri, di diverse destinazioni d'uso.
Tutto questo presuppone un percorso di approfondimento politico e
tecnico per individuare dinamiche di strategia urbanistica che
rendano compatibile lo sviluppo delle attività economiche
territoriali, scongiurando semplificazioni ideologiche volte
banalmente al contrasto
tout court
dell'attività
edificatoria. Questa visione permetterà di garantire la
valorizzazione soprattutto delle aree di montagna, attualmente in
spopolamento e in desertificazione imprenditoriale, consentendo
l'attività di ampliamento e di nuova costruzione se necessaria.
L'alternativa è la condanna all'abbandono dei territori rurali,
lasciando lo spazio all'incolto e all'assenza di presidio.
Ciò premesso, chiediamo al Governo regionale di considerare,
contestualmente o parallelamente all'attuale elaborazione degli
aggiornamenti della legge regionale 11 del 1998 del PTP, attraverso
il coinvolgimento delle strutture regionali e della III Commissione
consiliare, un percorso di approfondimento politico e tecnico
finalizzato a individuare dinamiche di strategia urbanistica che
sappiano rispondere a questa visione. Questo tema, sul quale noi
richiamiamo attenzione oggi, è cruciale per il futuro dell'economia
del nostro territorio, mentre la vostra anticipazione semplicistica
di astensione sulle nostre iniziative dimostra la vostra rinuncia a
gestire le nostre sollecitazioni. Vi evito la banalizzazione di una
risposta che avrebbe il solo scopo di giustificare la vostra
astensione e ritiro l'ordine del giorno.
Presidente
- L'ordine del giorno è ritirato. I lavori del
Consiglio sono sospesi, ci aggiorniamo alle ore 15:00.
---
La seduta termina alle ore 13:00.
