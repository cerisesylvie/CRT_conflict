Classificazione
ASSISTENZA SANITARIA E OSPEDALIERA
Farmacie



Oggetto del Consiglio n. 3063 del 5 dicembre 2017 - Resoconto
OGGETTO N. 3063/XIV - Interpellanza: "Interventi per la
riapertura della farmacia di via Saint-Martin-de-Corléans nel
Comune di Aosta".
Farcoz (Président) -
Point n° 21 à l'ordre du jour. Pour
l'illustration la parole au collègue Padovani.
Padovani (GM) -
Con questa interpellanza, volevo
riportare in aula un tema importante come la riapertura della
farmacia regionale, anche detta "farmacia dell'ospedale",
richiamando un'interrogazione presentata dalla mia collega al
Comune di Aosta, nella quale si chiedeva qual era lo stato delle
cose in merito alla riapertura di questa farmacia. In
quell'interrogazione si richiamava anche una nota della Regione del
18 novembre 2016, nella quale la Regione sostanzialmente chiedeva
"una variazione nella zonizzazione delle farmacie - cito - al fine
di ampliare la possibilità di reperire locali idonei nell'area di
competenza della farmacia regionale (ospedale), la cui limitazione
è senza dubbio uno dei principali ostacoli alla presentazione di
offerte da parte dei concessionari potenzialmente interessati".
Dato che la risposta che la mia collega in Comune di Aosta ha
ricevuto è che la questione di questa farmacia è di competenza
della Regione, con questa interpellanza io chiedo: qual è l'iter
finora svolto; gli eventuali punti critici riguardanti la
riapertura; la data di riapertura della suddetta farmacia (se una
data oggi c'è) e anche quali azioni intenda mettere in atto e quali
ha messo in atto la Regione per facilitarne la riapertura, dato che
anche in questa nota si evidenziavano alcune criticità, soprattutto
riguardanti gli spazi, trovare dei locali idonei per far sì che
questa farmacia fosse appetibile al fine di trovare una
presentazione di offerte da parte di concessionari potenzialmente
interessati.
Président -
Pour la réponse la parole à l'assesseur
Bertschy.
Bertschy (UVP) -
La Regione (tanto per fare un minimo di
storia di questa farmacia) ai sensi dell'articolo 1, comma 1 della
legge n. 59/94 ha acquistato dall'ordine Mauriziano di Torino
l'immobile in cui ha sede il presidio ospedaliero e la titolarità
della quarta farmacia di Aosta, detta anche "farmacia
dell'ospedale". Con legge n. 18/2001 (l'approvazione del Piano
sociosanitario regionale per il triennio 2002-2004) è stato
aggiunto l'articolo 1, legge n. 59/94 di cui al comma 1-bis dove si
diceva che "al fine di incrementare le entrate proprie in parte
corrente del bilancio dell'azienda USL della Valle d'Aosta, veniva
autorizzata ad adottare i provvedimenti necessari all'affidamento
della gestione della farmacia regionale", quindi veniva data
all'azienda. I provvedimenti propedeutici al fine della gestione
della farmacia regionale da parte dell'azienda non hanno avuto sino
ad ora esito positivo. La farmacia regionale non risulta, quindi,
gestita ormai da numerosi anni. La farmacia situata fino a poco
tempo fa in via Saint-Martin-de-Corléans, era la farmacia comunale
e non regionale, quindi c'è un po' di confusione su quella farmacia
che era quella gestita dal Comune di Aosta e che è stata
recentemente spostata in via Saint-Martin presso l'ipermercato. Le
due farmacie: quella regionale dell'ospedale e quella comunale
prima situata in via Saint-Martin-de-Corléans sono due farmacie,
quindi, distinte.
Riguardo all'iter svolto fino ad ora e agli eventuali punti
critici: diciamo che il principale problema è che ad oggi non c'è
spazio all'interno dell'ospedale per aprire questa farmacia e lo
vedremo alla fine delle valutazioni che porteranno alla
realizzazione di un nuovo complesso ospedaliero. A partire
dall'anno 2015, l'azienda ha espletato due gare d'appalto per
l'individuazione di un concessionario della farmacia regionale ed
entrambe non hanno trovato risposta. Le gare di appalto sono andate
deserte e, nonostante anche la seconda avesse un canone ancora
inferiore, non è stato possibile affidare la farmacia. Un punto
ancora critico della gestione da parte dell'azienda è dato dal
fatto che all'azienda compete anche il compito di controllare le
altre farmacie, quindi si trova in una doppia veste che forse non è
proprio opportuna.
La data di apertura della farmacia di Saint-Martin-de-Corléans:
nelle more dell'ampliamento ad est dell'ospedale, stiamo cercando
una soluzione temporanea che potrebbe essere rappresentata
dall'utilizzo di questi locali, che attualmente sono in
disponibilità al Comune di Aosta e sono già attrezzati. Quindi
l'intenzione è questa, ma una data può essere stabilita dopo
l'affido di una gara.
Detto questo, come vorremmo lavorare, quali azioni intendiamo
mettere in atto per facilitare l'apertura: c'è stato in questi mesi
un confronto con il Comune di Aosta per la gestione della farmacia
comunale di via Saint-Martin-de-Corléans e quello che ne risulta è
che si tratta di una farmacia in sostanziale pareggio di bilancio,
quindi viene meno anche il presupposto iniziale (quello del 2001),
che vedeva nell'affido della farmacia la possibilità per l'azienda
d'incrementare le proprie risorse. Quindi con il collegato di legge
di stabilità regionale - quindi lo vedremo durante la discussione
al bilancio - l'intenzione è di riproporre in Consiglio la
possibilità di ritornare a riassegnare la titolarità della farmacia
regionale alla Regione, rimuovendo così anche il potenziale
conflitto d'interessi in capo all'azienda, e di prevedere come
Regione di provare ad appaltare la farmacia utilizzando i locali
dei quali abbiamo parlato. Evidentemente la speranza è di non
ritrovarsi nella situazione in cui ci si è ritrovati con le
precedenti gare. Quello è l'obiettivo. Ed è un obiettivo che sarà
temporaneo in attesa di capire come riaprire una farmacia
all'interno del complesso ospedaliero.
Président -
Pour la réplique la parole au collègue
Padovani.
Padovani (GM) -
Devo dire, Assessore, che non sono
soddisfattissimo della risposta, perché vanno bene gli impegni a
provare a trovare una soluzione per la riapertura, ma a oggi non mi
sembra che vi sia una soluzione pronta, neanche probabilmente a
medio termine. Non dico a breve, ma neanche a medio. Io penso che
la presenza di una farmacia in quella zona sia una cosa importante,
perché quelle più vicine sono non vicinissime, quindi io auspico
che si trovi una soluzione per la riapertura di questa farmacia,
perché serve un presidio in quella zona e non mi sembra che una
soluzione sia pronta non dico a breve ma neanche a medio termine.
Quindi mi dispiace, ma non sono soddisfatto della risposta.
