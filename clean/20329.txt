Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 297 del 18 dicembre 2003 - Resoconto
OGGETTO N. 297/XII - Presunto credito della Casinò S.p.A. nei
confronti della Regione per la manifestazione "Disco per l'estate
2002". (Interpellanza)
Interpellanza
Premesso
- che tra le attività del bilancio 2002 della GS del Casinò
de la Vallée risulta un credito nei confronti della Regione di
oltre 300.000 €, quale contributo per la manifestazione "Disco per
l'estate 2002";
- che il credito è stato successivamente ceduto alla Casinò
S.p.A.;
- che, secondo un esame più approfondito da parte degli
uffici regionali, non esiste alcuno stanziamento in merito né tanto
meno tale impegno specifico si può evincere da alcuna deliberazione
amministrativa;
- che tale episodio sembra confermare quella superficialità
gestionale che ha caratterizzato un recente e infausto periodo
dell'amministrazione regionale;
ciò premesso, i sottoscritti Consiglieri regionali
Interpellano
l'Assessore delegato per sapere:
1. se ritiene che il presunto credito, ora in capo alla
Casinò S.p.A., abbia un fondamento;
2. quanto è costata la manifestazione "Disco per l'Estate
2002";
3. quali enti e/o società hanno contribuito alla sua
realizzazione, quali sono le rispettive competenze economiche e a
chi sarebbero destinate le risorse iscritte in bilancio;
4. come intende procedere per evitare il riconoscimento di un
credito che, almeno a livello di contabilità regionale, non ha
lasciato traccia della sua esistenza.
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - Dalla corposa corrispondenza che è intercorsa
fra l'Assessore e i vertici della Casa da gioco di Saint-Vincent -
della quale ci è stata fornita copia in una delle lunghe e numerose
sedute della IV Commissione consiliare, alle quali ha presenziato
anche l'Assessore Marguerettaz - emerge un credito quale contributo
per il "Disco per l'estate" di euro 310.200. Dai rapporti
epistolari intercorsi, si evince già che questo credito è alquanto
controverso, in particolare dal Casino de la Vallée sono stati
richiesti dei chiarimenti per mancato riconoscimento di questo
credito, chiarimenti che hanno trovato una prima indicazione in una
lettera a firma di un dirigente dell'Assessorato delle finanze,
dove si precisa che questo credito non sarebbe assolutamente
esigibile. Questo credito, tuttavia, nella fase di passaggio dalla
Gestione straordinaria alla "Casino S.p.A.", è stato ceduto insieme
al ramo di azienda e legittimamente rivendicato dalla "Casino
S.p.A." nei confronti della Regione.
Piuttosto che entrare direttamente nel merito della questione,
sulla quale penso che sarà più esplicito l'Assessore, anche perché
con le 4 domande che abbiamo formulato in questa interpellanza
chiediamo conto non solo dell'esistenza, ma anche della sostanza di
questo credito… attraverso la lettura
di queste lettere trasmesse e ricevute fra l'Assessorato e la
"Casino S.p.A.", emerge un'evidente superficialità nella gestione
di determinate situazioni. Lo abbiamo già vissuto anche in sede di
IV Commissione per quanto concerne il bilancio del 2002 - che sarà
oggetto di una specifica discussione il prossimo anno per la sua
approvazione -, ma anche in questo caso emerge un'approssimazione,
una leggerezza gestionale che ci ha lasciato alquanto perplessi,
inducendoci a presentare questa interpellanza.
Sulla base di quanto si evince sempre leggendo i documenti, la
manifestazione "Disco per l'Estate 2002" - la quale dovrebbe essere
la manifestazione più importante organizzata dal Casinò a livello
promozionale - non era stata programmata nell'ambito delle
manifestazioni promozionali che sono cofinanziate dalla Regione e
dalla "Casino S.p.A.". Questa è un'altra incognita sulla quale
sarebbe opportuno fare chiarezza e successivamente, proprio per
questo suo mancato inserimento nell'elenco di cui facevo cenno, è
stato necessario procedere a delle rettifiche contabili che non
hanno trovato una spiegazione definita. Di qui la necessità di
porre le 4 domande che sono allegate a tergo di questa
interpellanza: se l'Assessore
"ritiene che il presunto credito,
ora in capo alla "Casinò S.p.A.", abbia un fondamento; quanto è
costata la manifestazione "Disco per l'Estate
2002"…"
- visto che questo credito
sembra far riferimento ad una quota parziale -;
"quali enti e/o
società hanno contribuito alla sua realizzazione, quali sono le
rispettive competenze economiche e a chi sarebbero destinate le
risorse iscritte in bilancio; come intende procedere per
evitare…"
- se il credito è
effettivamente inesistente -
"… il
riconoscimento di un credito che, almeno a livello di contabilità
regionale, non ha lasciato traccia della sua esistenza"
.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Cercherò di non essere "alluvionale", né di
utilizzare il contagocce, ma spero di dare una risposta puntuale
all'interpellanza.
La prima domanda è:
"se ritiene che il presunto credito, ora
in capo alla "Casino S.p.A.", abbia un fondamento"
. Ritengo che
questa domanda abbia già avuto una risposta dallo stesso
interpellante, una risposta nel bilancio formulato dal liquidatore
e approvato dalla IV Commissione…
quindi ci porta a dire che questo credito della Gestione
straordinaria… e nella convinzione
della bontà di questo credito ceduto all'interno della cessione di
azienda pro-solvendo alla "Casino
S.p.A."… non trovi, come descritto dai
funzionari regionali e dai dirigenti regionali, una sua ragione
all'interno della contabilità regionale, per cui non esiste alcun
tipo di credito.
Al punto n. 2 si chiede:
"quanto è costata la manifestazione
"Disco per l'estate 2002""
. Il costo complessivo è di 510.000
euro, così i responsabili della "Casino" quantificano il costo
della manifestazione: contratto di servizio sottoscritto con il
titolare del marchio "Disco per l'estate", 310.000 euro; per la
copertura di spese relative ad ospitalità, servizi logistici,
allestimento, 200.000 euro a carico della Gestione straordinaria.
La quantificazione del costo quindi è di 510.000 euro.
"Quali enti e/o società hanno contribuito alla sua
realizzazione, quali sono le rispettive competenze economiche e a
chi sarebbero destinate le risorse iscritte in bilancio"
, mi si
dice che, oltre alla Gestione straordinaria che si è fatta carico
di queste spese di ospitalità, vi è la società "DDF" di Roma, che
fa riferimento al Dott. Luca Ravera, titolare in esclusiva dei
diritti di sfruttamento del marchio "Disco per l'estate", questa è
la società che ha avuto un contratto sottoscritto con la Gestione
straordinaria.
Al punto n. 4 si domanda:
"come intende procedere per evitare
il riconoscimento di un credito che, almeno a livello di
contabilità regionale, non ha lasciato traccia della sua
esistenza"
. Ora, essendo un credito che non ha lasciato tratta
nella contabilità regionale, non è ovviamente un costo che ricadrà
sull'Amministrazione regionale, sarà un costo che ricadrà sulla
Gestione straordinaria. All'interno del contratto che quest'ultima
ha sottoscritto con la "DDF", peraltro, vi è un passaggio dove si
dice che la Gestione straordinaria si sarebbe fatta carico di tutti
gli oneri che la Regione non si fosse assunta con una logica di
contributo e di compartecipazione, per cui - clausola finale - se
non vi fosse stato questo tipo di copertura, tutto sarebbe ricaduto
in capo alla Gestione straordinaria. Questo in modo estremamente
puntuale è quello che la risposta che gli uffici
dell'Amministrazione regionale consente di evidenziare, perché
tutto quanto attiene la sfera delle dichiarazioni, delle promesse,
degli impegni che non si traduce in atti diventa di difficile
interpretazione, in quanto per l'Amministrazione regionale non
esistono. È chiaro che la vicenda è avvenuta nel corso della
precedente legislatura, non posso dare delle rappresentazioni su
cose non conosciute e mi corre l'obbligo di dare delle risposte
sulla base della documentazione degli atti, perché
l'Amministrazione regionale parla per atti. Non essendoci
deliberazioni, della corrispondenza della Regione, ma della
corrispondenza ricevuta, quindi oggi noi siamo in questa
condizione. Fatta salva qualsiasi altra considerazione, qualsiasi
eventuale ricerca di impegni assunti da soggetti che non siano
l'Amministrazione regionale verrà lasciata aperta; ad oggi,
l'Amministrazione regionale, come indicato dai vari uffici, non ha
alcun debito e quindi non ha costi.
Président - La parole au Conseiller Tibaldi.
Tibaldi (CdL) - I latini dicevano: "verba volant, scripta
manent" ed effettivamente ciò che viene promesso, se non rimane
agli atti, diventa difficilmente riferibile per esigere un credito
o per sentirsi onerato di pagare un debito.
Al di là di questa massima, però, secondo il nostro punto di
vista, bisogna fare alcune considerazioni, che non sono tanto di
massima, ma che vanno oltre la risposta fornita dall'Assessore, che
è esaustiva per quanto riguarda i 4 punti qui posti come quesiti.
Innanzitutto se questo credito è stato ceduto e la cessione è
avvenuta nell'ambito di una cessione di ramo di azienda di fronte a
un notaio, evidentemente da parte di chi lo ha ceduto c'era una
certezza della sua fondatezza e c'era anche
perché… Assessore, come ben sa, abbiamo
audito non solo lei, ma anche il comitato di gestione - in
particolare il Presidente dell'ex comitato di gestione -, il
liquidatore, il collegio dei sindaci, quindi abbiamo potuto
spaziare sulla base di questa panoramica di audizioni ed
approfondire delle conoscenze che prima erano estremamente
superficiali.
Il "Disco per l'estate 2002" è stata una manifestazione
organizzata con la caratteristica dell'urgenza e di conseguenza era
necessario trovare una copertura finanziaria; copertura finanziaria
che, secondo quanto ci ha riferito il Presidente dell'ex comitato
di gestione, Arrigoni, è stata promessa dall'allora Assessore
Lavoyer, dicendo che vi era l'assenso della Giunta regionale a
pagare a fine 2002, tant'è che venne fatta una variazione di
bilancio per circa 300.000 euro con apposito emendamento, che
peraltro è riportata anche nella lettera del suo dirigente. Nella
lettera si dice appunto che
"con questo secondo provvedimento di
variazione del bilancio…"
- il
disegno di legge era il n. 173 -
"…
si dispone l'aumento di 300.000 euro nel capitolo 64100 e queste
variazioni sono motivate dal fatto che la delicata congiuntura
economica rende necessario…"
- si
legge -
"… soprattutto in relazione
al prossimo avvio della stagione turistica invernale, rafforzare le
iniziative promozionali e pubblicitarie a sostegno dell'immagine
turistica della Regione"
.
Prima considerazione: anche qui si evince la genericità con cui
questa variazione di bilancio viene motivata, non si specifica che
serve per pagare l'avvenuto "Disco per l'estate 2002", ma si dice
che è necessario rafforzare le iniziative promozionali e
pubblicitarie a sostegno dell'immagine turistica della Regione, non
si fa neppure riferimento alla casa da gioco. Questo si collega con
la nostra affermazione che tale episodio sembra confermare quella
superficialità gestionale che ha caratterizzato un recente ed
infausto periodo dell'Amministrazione regionale. Ho notato,
Assessore, che non ha confutato questa affermazione da noi
effettuata nella premessa dell'interpellanza, evidentemente anche
lei ha riscontrato che queste manovre finanziarie non sono state
poi così ortodosse nella procedura.
Alla luce di questa variazione di bilancio, è mancato poi
l'impegno di spesa da parte della Giunta, cioè, nonostante i soldi
siano stati accantonati per queste manifestazioni promozionali,
mancando l'impegno di spesa da parte della Giunta, perché è stata
travolta e coinvolta in quelle notorie operazioni giudiziarie di
fine anno, la "Casino S.p.A." ha perso il credito.
Tutto quello che lei ha detto corrisponderà a una realtà che, da
un certo punto di vista, è inconfutabile, ma noi vogliamo far
emergere anche "l'altra faccia della medaglia", che sta a
dimostrare come - questo d'altronde è emerso anche in commissione
di inchiesta, la famosa Commissione di inchiesta che ha lavorato
per 3 mesi per scandagliare l'operato dell'Amministrazione - vi sia
questa approssimazione, questa leggerezza, questa capacità di
adottare con estrema facilità provvedimenti quando magari non sono
richiesti. Certamente non sono imputabili a lei, Assessore, perché
lei ha fatto in qualche maniera fatto emergere il problema, ma è
necessario intervenire con delle decise azioni correttive per far
sì che queste cose non si ripetano.
È naturale che l'ultima domanda aveva una risposta scontata. Lei
ha stimolato una rettifica di bilancio, su cui torneremo, abbiamo
punti di vista diametralmente opposti. La domanda è stata posta con
un quesito il 18 novembre, quando ancora non era intervenuta la
terza versione del bilancio che lei autorevolmente ha suggerito e
steso, quindi non vi è più traccia di questo credito nella versione
novellata e questa è stata la motivazione per cui la sua
infondatezza è stata cancellata del tutto.
Prendiamo atto della risposta e la ringraziamo.
