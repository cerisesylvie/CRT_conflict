Classificazione
ASSISTENZA SANITARIA E OSPEDALIERA



Oggetto del Consiglio n. 978 del 15 ottobre 2019 - Resoconto
OGGETTO N. 978/XV - Reiezione della P.L. n. 23: "Disposizioni
per il riconoscimento, la diagnosi e la cura della
fibromialgia".
Farcoz (Presidente) -
Punto n. 2 all'ordine del
giorno.
Pour illustration, la parole au collègue Manfrin.
Manfrin (LEGA VDA)
- È con vivo rammarico che prendo la
parola per presentare questa proposta di legge, con vivo rammarico
di fronte ad un'occasione secondo me sciupata, un'occasione che
avrebbe potuto permettere di tutelare tutti coloro che soffrono di
questa terribile patologia, la fibromialgia o sindrome
fibromialgica e che, invece, vede con grande ritardo arrivare
questo provvedimento in Aula, dopo che per cercare di evitare
questo provvedimento si sono fatte numerose azioni che io ritengo
assolutamente indegne di questo consesso.
Comincio con il descrivere brevemente la legge che introduce,
nella sua volontà, dei capisaldi importanti: il riconoscimento una
volta per tutte di questa patologia, l'istituzione del registro
nazionale dedicato alla fibromialgia, l'esenzione del ticket per
tutti gli utenti, per tutti coloro che soffrono di questa
patologia, l'istituzione del tavolo tecnico-scientifico, la
collaborazione con le associazioni e l'istituzione di una rete
regionale per la cura della patologia. Dicevo all'inizio che questo
percorso è stato lungo, tortuoso, è stato disseminato di insidie e
anche di trabocchetti, non perché non si voleva fare questa legge,
sia chiaro, perché da molti colleghi - lo devo riconoscere - si è
manifestata in Commissione e anche in Consiglio la volontà di
andare a tutelare le persone affette da questa patologia, bensì la
volontà è stata quella di fare lo squallido giochino di non dare il
contentino alla forza di opposizione che proponeva questa legge
perché è una forza di opposizione. Questa è l'unica spiegazione per
la quale questa legge oggi non ha ovviamente le coperture
finanziarie necessarie.
Facciamo un pochino di storia. Il percorso di questa legge
comincia con l'audizione del Presidente Fosson in II Commissione.
Ricordo che quando andammo per votare la compatibilità di questa
proposta in II Commissione, il Presidente... questa legge mette a
disposizione 50.000 euro e qualcuno potrà dire che sono pochi,
qualcuno potrà dire che sono troppi, ma 50.000 euro sono gli stessi
fondi che la Regione Sardegna ha messo a copertura della propria
legge, la Regione Sardegna, che ha milioni di abitanti. Si sono
trovati i capitoli di spesa che avessero una capienza necessaria
per offrire almeno uguale tutela rispetto a quello che veniva
offerto rispetto alla Regione Sardegna. Quando andammo in II
Commissione, il Presidente Fosson ci disse: "Noi metteremo 60.000
euro", un bel rilancio sul piatto, "e quindi inseriremo la
patologia nei LEA, metteremo 60.000 euro, quindi questa legge è
inutile". Così non è stato, ma la cosa divertente è che non si votò
in quella seduta. Questo lo ricordo distintamente, perché ero con
il collega Cognetta e il collega Aggravi, ci guardammo un attimo e
dissi: "Quindi adesso votiamo?", "No, non votiamo". Perché non
votammo in quella seduta? Perché se avessimo votato ovviamente il
parere di legittimità, di regolarità contabile sarebbe dovuto
passare, poiché evidentemente le coperture c'erano: avevamo
individuato i fondi, avevamo individuato i capitoli di spesa e
quindi il parere di regolarità contabile c'era, evidentemente.
Perché non si è votato in quella seduta della II Commissione?
Chiaramente per dare il tempo necessario a svuotare quei capitoli
in maniera che la copertura finanziaria poi non ci fosse più per
questa legge. È stato fatto uno splendido trucchetto molto
divertente pensando che noi siamo degli stupidi, ma che è
abbastanza lampante ad oggi. Peraltro i soldi dichiarati dal
Presidente Fosson durante quell'audizione di II Commissione hanno
questa pregevole capacità di essere cangianti: vennero dichiarati
60.000 durante quell'audizione, ne vennero dichiarati 50.000
durante alcuni comunicati stampa, ne vennero dichiarati 40.000
durante alcune audizioni di Commissione; insomma, cambiavano le
cifre ma le idee rimangono confuse.
Il parere finanziario su questa legge ci ha messo, pensate, due
mesi: dal 10 maggio 2019 al 7 luglio 2019, perché ovviamente - come
vi ho detto prima - bisognava nel frattempo svuotare i capitoli di
spesa. La legge viene scaricata ad aprile, il voto finale in
Commissione arriva ad agosto, quindi è stato un percorso molto
lungo, mentre invece ricordo che altre leggi, che a voi interessano
di più perché sono quelle sulle quali reggete questo straordinario
patto che vi salva la poltrona, hanno avuto percorsi molto, molto
più rapidi. Lo trovo abbastanza lampante, perché quelle sono leggi
che hanno la priorità. I malati di fibromialgia, invece, la
priorità non ce l'hanno! Questa legge, durante il percorso -
ringrazio il Presidente Bianchi che durante il lavoro di
Commissione ha voluto audire diversi soggetti per conoscerne le
opinioni -, ha raccolto invece il positivo di numerosi soggetti
intervenuti durante la Commissione, numerosi soggetti che hanno
detto che questa era una legge valida, che hanno anche sollevato
altri pareri discordanti, altre criticità, altre differenze, ma che
comunque hanno detto che questa era una soluzione valida. Avete
quindi svuotato questi capitoli di spesa per non permetterci di
poter votare, di poter approvare questa legge. La giustificazione
che ho trovato più aberrante, però - è stata fornita in
Commissione, e anche di questo c'è un verbale -, è: "non possiamo
votare questa legge perché si crea un precedente pericoloso".
Perché? "Perché se creiamo una legge per questa patologia poi
dobbiamo farla per altre". Questa io credo sia la giustificazione
veramente più aberrante che abbia potuto sentire all'interno della
Commissione, pur essendo stato, il percorso, per lunghe parti
virtuoso e di dibattito anche interessante.
È strano però - me lo sono chiesto poi nei mesi successivi -
dichiarare che da una parte non si vogliono tutelare le persone
affette da una singola patologia, quando per esempio, invece, si
decide di fare una legge apposita come quella sui segretari per
disciplinarne il concorso. Per loro fare le leggi
ad
personam
si può fare, per quella categoria si può fare! Per chi
soffre di una patologia invece è meglio evitare.
Durante il percorso è stato sollevato il fatto - e ringrazio per
questo la collega Morelli - che a supporto della tutela dei malati
di fibromialgia ci fosse anche una delibera di Consiglio del 2015,
la quale, così come è stato ammesso anche durante i lavori di
Commissione, è rimasta lettera morta. Nel 2015 si era votata una
delibera di Consiglio che prevedeva di andare a tutelare i malati
di fibromialgia e da allora quella delibera - credo fosse di Giunta
- è rimasta lettera morta. Questo è stato riconosciuto da numerosi
membri della Commissione. È stato detto che non si può andare a
tutelare una patologia sola, eppure così non hanno pensato numerose
altre Regioni, invece, che su questa patologia hanno dedicato del
tempo, delle energie e dei soldi. Non ha ritenuto superfluo
dedicare l'attenzione verso questa patologia la legge regionale
della Sardegna, che è stata approvata a gennaio 2019; non ha deciso
che questa era una legge superflua la Regione Marche che, a
dicembre 2017, ha approvato un'altra legge; non ha considerato
superflua l'approvazione di questa legge la Regione Basilicata con
la legge del 28 marzo 2018, e così via tante altre Regioni che
hanno deciso di tutelare questa patologia dal Friuli alla Toscana,
dal Molise all'Emilia-Romagna.
Un tema però ci ha accompagnato ed è stato battente durante i
lavori di Commissione: si è cercato di trovare la panacea di tutti
i mali, perché il problema - è inutile che ce lo nascondiamo - è
proprio quello del consenso. Non si vuole dire in faccia alle
persone, ai malati di fibromialgia che non ci si vuole prendere
cura di loro, perché altrimenti si perde il consenso. Io del
consenso me ne faccio poco, ritengo che invece si debba parlare di
tutela delle persone. Con questa legge questa tutela sarebbe stata
fatta; peraltro avevo messo anche a disposizione il testo per chi
voleva firmarlo, perché sinceramente non è una questione di
paternità. Mi è stato posto un garbato rifiuto dicendo: "Noi non te
la possiamo firmare, però vedremo durante il percorso" e il
percorso si è visto. Dicevo, la panacea di tutti i mali era stata
individuata: qual era il mezzo per disinnescare questa proposta di
legge? Il mezzo per disinnescare questa proposta di legge era dire:
"inseriamo la patologia, la fibromialgia all'interno dei LEA
regionali". Così si è detto: "Con questa noi otterremo l'effetto
che vogliamo, cioè disinneschiamo il rischio che ci venga posta una
legge che noi votiamo contrariamente e poi, dall'altra parte, non
abbiamo però lo strumento di tutela di coloro che soffrono di
questa patologia".
Questo inserimento nei LEA è stato molto sospirato, perché prima
se ne è discusso, poi non si capiva se sarebbe stato inserito, poi
i soldi apparivano, scomparivano, poi erano messi in un calderone
unico e alla fine, a domanda precisa, si è riusciti ad arrivare ad
una definizione. Abbiamo votato un impegno per inserire all'interno
di quest'Aula nei LEA la fibromialgia, un impegno che è stato
votato da tutto il Consiglio e che io ho ritenuto positivo. Non
avevo considerato però effettivamente la volontà come sempre
gattopardesca di aggirare i problemi. Allora sono andato a vedere
questa famosa delibera dei LEA che è uscita poco tempo fa, il 13
settembre 2018, e che è allegata alla delibera di Giunta regionale
n. 1241. Sono andato a vederla ed è stato piuttosto sconfortante.
Perché? Perché se voi andate a prendere l'allegato D, dove si fa
l'elenco preciso di tutte le patologie che vengono inserite,
scoprirete una cosa: da pagina 22 a pagina 28 ci sono tutte le
patologie e per ognuna di queste patologie inserite nell'allegato D
si specifica la gratuità o la quota di compartecipazione con la
quale la Regione interviene per tutelare i malati di queste
patologie. Per esempio all'articolo 1: "
Fornitura di medicinali
fascia C. L'azienda USL Valle d'Aosta è autorizzata a fornire senza
oneri a carico dell'assistito...
" eccetera, oppure all'articolo
2: "
Fornitura di medicinali ai pazienti affetti da malattie
rare. L'azienda USL Valle d'Aosta è autorizzata a fornire senza
oneri a carico dell'assistito...
"; così ci sono ancora varie
pagine e ogni singola patologia riporta questa dicitura oppure una
compartecipazione alle spese alla quale coloro che soffrono di
questa patologia possono accedere. Per esempio: "
Nutrizione
enterale parentale. L'azienda USL Valle d'Aosta è autorizzata a
fornire agli assistiti cure domiciliari...
", eccetera. Questa
dicitura c'è per tutte le patologie, ma clamorosamente l'unico
paragrafetto di tutta la delibera, dedicato ai malati di
fibromialgia, manca di questa definizione. E cosa viene detto in
questo inserimento nei LEA della fibromialgia? Articolo 19,
paragrafo 1: "
Prestazioni per la cura della sindrome
fibromialgica. A seguito del riconoscimento della sindrome
fibromialgica quale malattia cronica, l'azienda USL Valle d'Aosta è
autorizzata ad erogare ai pazienti affetti da tale patologia
certificata le prestazioni di specialistica ambulatoriale, la
terapia farmacologica, la terapia cognitivo comportamentale, nonché
le prestazioni di riabilitazione previste dai percorsi cure
dedicato
- e qui c'è la frase più importante -
secondo le
modalità di compartecipazione alla spesa vigente
", quindi le
cure ve le pagate. Si dice poi al paragrafo 2: "
Per l'erogazione
delle prestazioni di cui al punto precedente, l'Azienda USL può
- non "deve" -
individuare criteri differenti di
compartecipazione alla spesa basati sulla tipologia di prestazioni
e sulla numerosità delle stesse
". Significa che mentre per
tutte le altre patologie abbiamo accesso alla gratuità
direttamente, per questa invece si può fornire... siamo appesi al
fato, al destino, alla speranza! Questo mi ha lasciato
assolutamente basito, così come mi ha lasciato basito per esempio
che sempre nella griglia dei LEA, all'articolo 15 "
Prestazioni
di agopuntura
" si prevedono quali sono i soggetti che hanno
diritto: "
L'Azienda USL Valle d'Aosta è autorizzata a erogare su
prescrizione medica, con oneri a carico del servizio sanitario
regionale
"... non "può", ma "oneri a carico del servizio
sanitario regionale" e c'è un elenco di persone che possono
accedere alle cure di agopuntura. Come voi sapete, una delle cure a
cui vengono sottoposti coloro che soffrono di fibromialgia è
l'agopuntura e nell'elenco delle persone che possono accedervi non
ci sono coloro che soffrono di fibromialgia.
Alla luce di tutto questo, credo che qui si sia veramente voluto
prendere in giro le persone che stanno male. Avevamo di fronte una
possibilità unica, storica, ed è stata buttata via; è stata
sciupata perché i soldi che dovevano fare la copertura di questa
legge sono stati tolti per poter bocciare la legge in II
Commissione e lavarsi la coscienza per dire: "Non possiamo
approvare la legge perché non ci sono i soldi necessari". Io trovo
tutto questo assolutamente vergognoso, ma di questo ne
risponderete, di questo e di qualsiasi fandonia che adesso
troverete per giustificare il percorso che avete fatto. Ne
pagherete il prezzo, perché le persone che soffrono di questa
patologia, che chiedono da anni di avere un'assistenza e di avere
una tutela - e sono tante - non si accontentano delle parole e
degli impegni vaghi presi. Quando vanno a chiedere assistenza
sanitaria - e ci vanno perché sono malati cronici e non possono
guarire - si aspettano una cura, si aspettano che qualcuno allevi
le loro sofferenze. Qualche parola vergata su un pezzo di carta,
qualche giustificazione fornita in quest'Aula non allevierà le loro
sofferenze, mi dispiace.
Dalle ore 19:30 riassume la presidenza la Presidente Emily
Rini.
Rini (Presidente) -
Apriamo la discussione generale. Ci
sono richieste di intervento? La parola al collega Bianchi.
Bianchi (UV)
- Vede, collega Manfrin, mi rivolgo a lei
direttamente e non ne voglio sicuramente fare un caso personale,
sia ben chiaro. Per prima cosa mi permetta di difendere il lavoro
che è stato fatto in Commissione: si è partiti con una serie di
audizioni, prima politiche diciamo, in quanto c'è stato
l'Assessore, l'associazione e via dicendo, i medici, tra parentesi
qualcuna chiesta dai presentatori della legge e dall'altra da chi
partecipava ai lavori della Commissione. Il fatto che venga detto
che i malati di fibromialgia non vengano presi in pancia da parte
dell'USL valdostana non è vero. È una delibera che non ha dato i
frutti... mi permetta, finisco il discorso. Già con la delibera del
2015 siamo stati una delle prime Regioni a parlare di questa
patologia. Oltre a questo, al di là di tutta la discussione -
sicuramente chi interverrà dopo è più tecnico di me -, abbiamo
potuto appurare durante le audizioni che, in merito a questo tipo
di patologia, ogni paziente non ha lo stesso problema, non è una
malattia che si manifesta in ugual modo su tutti i fibromialgici.
Cosa succede, quindi? Che chiaramente all'interno, per curare
questa patologia, ci vuole più di un tipo di cura, chiamiamola
così. È lì che sono nate, e proprio dalle audizioni e dalla stessa
audizione dell'associazione, e che sono emerse tutta una serie di
cose che la delibera... Concordo con lei: la delibera del 2015 non
ha dato le risposte che ci si aspettava. Leggo ora - chiaramente
non faccio nomi - un passaggio del verbale della Commissione dove
"
Ringraziamo perché già siamo una delle Regioni che da tempo ha
riconosciuto importanza per questa patologia. Allora riconosciamola
con quelli che possono essere dei canali ufficiali che danno anche
una possibilità poi di percorso ai medici di base, piuttosto che ai
medici di medicina generale...
- vado avanti -
più che agli
altri
". Quindi cosa succedeva? "Ah, ma non è nei LEA", si
diceva, e questo veniva evidenziato: di questa patologia, che è in
discussione anche a livello nazionale, mi sembra ne stiano
discutendo anche al Senato per inserirla come malattia
invalidante... quindi non è vero che non si è fatto niente.
Voglio far capire questo: la Commissione ha lavorato insieme
all'Assessore competente e si è deciso, già dalla prima audizione,
che avremmo cercato di dare una risposta concreta, quella di
inserirla all'interno dei LEA regionali, cosa che è stata fatta -
come ha ricordato lei - dopo la variazione, nel mese di settembre.
Poi su tutta la strada che lei ha fatto dicendo "avete voluto
bocciare la legge" o via dicendo, io le dico che per lei sarà
un'obbrobriosità, come l'ha chiamata, o un qualcosa del genere, ma
principalmente il riconoscere questa patologia nei LEA è una prima
risposta.
Sicuramente monitoreremo il percorso, si valuterà nel tempo con
il tavolo tecnico dove andare perché - come le ho detto prima e
come l'hanno anche spiegato dei medici - è una patologia che non si
cura solamente in una maniera, ci vogliono più approfondimenti.
Lei dice che è un obbrobrio il fatto di bocciare una legge,
perché non giustifica, ma il principio è quello: inserendolo
all'interno dei LEA regionali si dà una risposta concreta. Oggi
fare una legge su una patologia che è sicuramente una patologia
importante, che deve essere riconosciuta all'interno dei LEA
valdostani e all'interno dell'USL... sicuramente lo deve essere,
perché dà dei disturbi che sono cronici e uno se li porta dietro
tutta la vita, ma da amministratore e da politico non posso fare
una legge su ogni singola patologia, a mio avviso! È meglio
incidere sui LEA regionali, e diciamo che questo è stato detto
quasi all'unanimità all'interno della Commissione.
Sul fatto poi che il parere finanziario sia arrivato dopo due
mesi, sicuramente chi di dovere ne risponderà del perché e del
percome, ma non dipende dalla V Commissione. Io però le dico che la
scelta fatta in Commissione è stata condivisa da tutti, tranne dal
gruppo della LEGA, ed era quella di non scegliere una legge ma di
inserire tale patologia all'interno dei LEA regionali. Una prima
risposta, richiesta proprio dall'associazione, è stata data.
Sicuramente con il tavolo tecnico all'interno dell'ASL si faranno
degli approfondimenti, perché è una patologia - e continuo a dirlo
- i cui vari attori sono tanti. Non è come l'esempio fatto da un
medico in Commissione - lo si rivede anche dai verbali - che se uno
si rompe il menisco chiaramente va, si opera e risolve il
problema... qui non è così! Gli attori sono più di uno, ecco perché
si è deciso di andare in quella direzione.
Pertanto a mio avviso il fatto di aver inserito questa patologia
all'interno dei LEA regionali è sicuramente una presa in carico
importante, a chi è malato di fibromialgia un segnale è stato dato,
e a mio parere è un segnale chiaro.
Presidente -
La parola alla collega Russo.
Russo (M5S)
- Prima di tutto volevo veramente ringraziare
il collega Manfrin per aver presentato questa legge, perché ha
portato all'attenzione di noi 35 Consiglieri, e anche dei cittadini
che hanno letto gli articoli sui giornali e sui
social
, una
patologia che in pochi conoscono e di cui si sa effettivamente
molto poco. Però, caro collega Manfrin, la sua eccessiva
semplificazione nella presentazione di oggi della questione, se
devo dire mi dispiace, mi dispiace veramente molto e mi preoccupa
anche un po', mi allarma.
Noi siamo Commissari della V Commissione, dobbiamo esprimerci su
questioni di salute, sanità e politiche sociali, questioni talmente
complesse che obbligano a visioni complesse. Pertanto la sua
semplificazione di oggi mi dispiace e, le ripeto, mi preoccupa. Le
audizioni che abbiamo fatto in Commissione sono state approfondite,
tecniche, interessanti: ci hanno confermato che vi è una presa in
carico dei pazienti fibromialgici e che questi sono seguiti dal
nostro sistema sanitario regionale, a partire dal medico di
famiglia per arrivare ai medici dei reparti di Antalgia,
Reumatologia e Psicologia.
L'interpretazione che sposo e che deriva dalle ultime ricerche
sulla sindrome fibromialgica è che essa sia una nuova e attuale
forma di isteria, quella di cui parlava Freud, il cui studio e la
cui cura sono stati al tempo rivoluzionari. La sindrome
fibromialgica, come avete già detto voi, è certamente
multifattoriale nelle sue componenti causali, ma la sua complessità
implica che nell'affrontarla e nel prenderla in carico vi sia una
rete multiprofessionale e un'interazione di sistemi diversi. Devono
quindi interfacciarsi e comunicare il sistema sanitario ma anche le
pratiche e le tecniche di medicina alternativa, le politiche della
famiglia e del lavoro che devono essere innovative per la presa in
carico di questo problema. Questo è quanto sta cercando di attuare
il DL n. 299 presentato dai Senatori Boldrini e Parrini e che ora è
all'esame della Commissione Sanità di Palazzo Madama, i cui
obiettivi sono riconoscere la fibromialgia e lo
status
di
malattia invalidante con conseguente diritto all'esenzione della
spesa sanitaria. Il disegno di legge prevede inoltre la creazione
di un registro nazionale della fibromialgia per finalità di
monitoraggio e statistiche, così come la previsione di corsi di
formazione per il personale sanitario; la promozione dello studio
della ricerca sulla malattia; l'istituzione di ambulatori e centri
specialistici in grado di accompagnare i pazienti, dove occorra, in
un percorso multidisciplinare in grado di restituire l'autonomia
persa a causa della malattia.
In Valle d'Aosta vi sono circa 200 persone con questa diagnosi,
il che vuol dire che 200 famiglie affrontano ogni giorno un disagio
ed una sofferenza che creano danni alla qualità della vita
personale e familiare, ma anche alla struttura economica e sociale
della nostra Regione. Il
target
più colpito sono le donne e
i giovani, un target centrale fondamentale per il benessere della
nostra società. È necessario attuare una presa in carico
multiprofessionale e multisistemica di intervento locale di questo
disagio in grado di fare prevenzione primaria e secondaria per
questa patologia, che deve essere estesa a tutti quei disagi e
quelle sofferenze - ce ne sono tantissime - che non hanno una sola
medicina che cura la complessità della sua causa, ma che hanno
bisogno di nuove relazioni sistemiche ad alta flessibilità, in
grado di non affrontare solo un aspetto, bensì la complessità
dell'essere umano nelle sue componenti biologiche, psicologiche e
socioemotive.
Questo elemento di multiprofessionalità e multisistematicità è
solo accennato e non è centrale nella legge proposta, quando invece
secondo noi è sostanziale ed è l'unica strada percorribile. Fatte
queste valutazioni - lo so che lei non condivide -, riteniamo che
creare una legge specifica per una sola patologia significa inoltre
creare aspettative simili in gruppi di pazienti con patologie che,
dal punto di vista numerico o di gravità, impattano ancor
maggiormente sulla qualità della loro vita e sul nostro sistema
sanitario regionale nella sua globalità.
Ritengo quindi necessario, nonché impellente una nuova struttura
e visione di un nuovo modo di affrontare determinati disagi e
sofferenze, tra cui anche la fibromialgia, lavorando attraverso la
promozione di una cultura diversa che può avere ricadute in tutto
l'ambito sociosanitario della nostra regione. La prossima sfida è
certamente quella del piano della cronicità in cui ci sarà
sicuramente anche la fibromialgia, che necessita questa
visione.
A mio avviso l'inserimento della sindrome fibromialgica nei LEA
è importante, ma è solo un passo nel riconoscimento di questa
patologia, è solo un passo. La presa in carico del paziente è
tutt'altra cosa.
Presidente -
La parola al collega Peinetti.
Peinetti (UV)
- Io vorrei partire dalle ultime
considerazioni che ha fatto anche la collega Russo relative al tipo
di malattia di cui noi stiamo parlando.
La fibromialgia è una malattia tutto sommato di recente
acquisizione come patologia. È stato riconosciuto lo
status
di malattia da pochi anni e ha immediatamente suscitato l'interesse
sia dei ricercatori, dei medici, degli psicologi. Ovviamente il
tutto ha un mondo intero che si è fatto carico di cercare di
trovare delle soluzioni per tale malattia. Va detto che purtroppo
per questa malattia non si ha la possibilità di fare una diagnosi
di certezza attraverso degli esami strumentali, e neanche degli
esami biochimici ci danno indicazioni precise. È estremamente
soggettiva, quindi i pazienti che sono affetti da questa patologia
devono essere riconosciuti prevalentemente attraverso l'esame
clinico. Ecco perché qui entrano in gioco tutta questa serie di
specialisti che sono già stati citati prima: dall'internista al
reumatologo, all'antalgoterapeuta, allo psicologo, al
riabilitatore, tutta una serie di specialisti che devono cercare in
qualche modo di affrontare questa complessa patologia cronica
degenerativa.
Fortunatamente rispetto ad altre malattie la fibromialgia non
compromette la prognosi
quoad vitam
di questi pazienti.
Questi pazienti vivono una vita di difficoltà dal punto di vista
del dolore, hanno dei sintomi impegnativi, ma possono vivere la
loro vita normalmente come le persone della loro età. Diciamo che
ha un lato positivo, ma diciamo anche che finisce tutto lì, perché
purtroppo è una malattia difficile da riconoscere, a volte si
arriva dopo mesi di indagine per riuscire a fare una diagnosi di
fibromialgia. E poi ci sono molti gradi di fibromialgia. Come ha
detto prima il Presidente della V Commissione, il Consigliere
Bianchi, in realtà non tutti i fibromialgici sono uguali e quindi i
pazienti con questo tipo di patologia vanno distinti in diversi
gradi.
Io non ho difficoltà ad ammettere in alcun modo che il lavoro
fatto dal collega Manfrin sia stato meritorio portando
all'attenzione questa malattia, ma - come già è stato detto - era
già stata affrontata da una delibera di Giunta nel 2015 con una
risoluzione contenente indicazioni precise su come gestire questi
pazienti, quindi evidentemente il problema era già stato in qualche
modo portato all'attenzione. Questa legge, che è stata mutuata
dalla legge della Regione Sardegna - che era praticamente uscita
pochi mesi prima ed è praticamente sovrapponibile alla legge di cui
stiamo parlando -, ha dei punti sicuramente interessanti, ma sono
punti che hanno anche un riscontro nella proposta di legge
all'esame del Senato in questo momento, la n. 299, che è in esame
da circa 2 anni al Senato e dove sono state fatte credo più di 20
audizioni. Io mi sono anche andato a sentire un po' di queste
audizioni, e devo dire che francamente mi sono un po' imbarazzato
sentendone alcune. Le audizioni che abbiamo fatto noi, in V
Commissione, credo fossero di un livello sicuramente migliore
rispetto a molte audizioni fatte in Senato. Anche lì però non si
sta ancora trovando il bandolo della matassa e credo che
probabilmente - adesso non so bene quale sarà il tempo, c'è il
nuovo governo - ci saranno delle valutazioni da fare per far uscire
una legge nazionale su questo tema, su cui ognuno poi può avere le
sue idee.
Non credo che fare una legge per ogni singola malattia sia
necessario, perché se le malattie sono migliaia e migliaia, non
decine, sono migliaia le malattie croniche degenerative, voi capite
bene che fare una legge per ogni singola malattia e per ogni
sottogruppo di ogni singola malattia diventa un lavoro quasi
impossibile. Allora questa patologia ha sicuramente avuto
un'attenzione legata all'importanza e al meritorio lavoro che
l'associazione dei pazienti ha fatto a livello regionale e a
livello nazionale, e credo che la risposta che è stata data dalla
nostra Commissione sia stata di tutto rispetto.
Il Consigliere Manfrin citava prima le Regioni dove questa
malattia è stata in qualche modo normata. È vero, ci sono diverse
Regioni che, come diceva lei prima, hanno preso in carico questo
tipo di patologia. Alcune ci hanno messo 40.000 o 50.000 euro, come
la regione Sardegna, ma lì la legge è stata impugnata e in questo
momento non è ancora attiva. Nella Regione Marche hanno fatto una
legge che istituiva il registro dicendo però chiaramente che questo
non doveva essere a carico dei costi della Regione, quindi è un po'
modo furbesco di fare una legge, perché è come dire "facciamo la
legge, poi però non diamo loro i soldi, fatevi il registro,
arrangiatevi, fatevelo voi per conto vostro". La Regione Friuli
Venezia Giulia è uscita da poco credo, mi pare da poco tempo, e noi
eravamo un po' su questa strada. Io penso che l'aver scelto la
possibilità di inserire questa legge all'interno dei LEA aggiuntivi
sia una strada di buon senso.
Concordo con lei sul fatto che non bisogna fare i furbi, sono
d'accordo che non bisogna fare i furbi. Se la legge entra nei LEA
aggiuntivi bisogna trovare il modo che questa patologia cronica
degenerativa invalidante abbia un riconoscimento reale e che questi
soldi, che noi abbiamo stanziato per questa legge, vengano poi dati
ai pazienti. Penso però che questo sia assolutamente nell'intento
dell'Assessorato e di questo Governo.
Anch'io sono perché le cose siano trasparenti, però è evidente
che se noi vogliamo fare il bene di questi pazienti dobbiamo
guardarci negli occhi. La fibromialgia è una malattia molto
soggettiva. Noi dobbiamo riconoscerla con certezza per far sì che
diamo l'aiuto ai pazienti che ne hanno bisogno, perché sennò il
rischio che corriamo è che questi pazienti, nel solco dei furbetti
che ci sono in giro in questo Paese, poi diranno: "ma guarda, quasi
quasi ho la fibromialgia anch'io, cerco di trovare il modo di...".
No, noi questo lo dobbiamo evitare, lo dobbiamo evitare
assolutamente, perché è giusto che i pazienti che abbiano questa
patologia ce l'abbiano realmente e siano realmente aiutati. Ecco
perché il ruolo degli specialisti qua diventa fondamentale: il
ruolo dei remautologi, dell'antalgoterapeuta, dello psicologo, del
riabilitatore diventano fondamentali, perché sono loro che devono
definire quali sono i pazienti che devono beneficiare degli aiuti
che i LEA daranno loro. Questo credo che sia un po' il succo della
vicenda: creare un percorso virtuoso all'interno del quale il
paziente che ha veramente necessità di avere un aiuto, perché
affetto da fibromialgia che necessita di un trattamento cronico,
come sappiamo cronico, multispecialistico... perché i pazienti di
fibromialgia possono aver bisogno della terapia antidolorifica che
dopo un po' però purtroppo tende a svanire come effetto, possono
aver bisogno di una terapia antalgica che sicuramente è la terapia
migliore, possono aver bisogno o necessitano di una psicoterapia. È
stato proposto per questi pazienti l'uso della cannabis, è uno dei
pochi casi dove l'uso della cannabis viene normato. Sono tutta una
serie di situazioni che ovviamente dovranno essere strettamente
controllate per far sì che quei pazienti che avranno veramente
bisogno dell'aiuto, abbiano l'aiuto e il sostegno che noi
giustamente dobbiamo dare loro, non tanto all'associazione, perché
non è l'aiuto all'associazione, ma è l'aiuto ai pazienti affetti da
questa patologia.
Io credo che una volta che saremo arrivati a definire questo
percorso in maniera corretta, con il giusto percorso diagnostico
terapeutico assistenziale (quello che si chiama PDTA), affinché il
paziente possa essere preso in carico in maniera corretta prima e
dopo... perché questi pazienti non è che tu li prendi in carico
adesso e fra 15 giorni sono guariti, li prendi in carica adesso e
li avrai in carico per tutta la vita. Sono pazienti che hanno la
fibromialgia - spesso donne, come abbiamo detto - a 20 anni, a 25
anni. La spettanza di vita è uguale agli altri pazienti, quindi voi
pensate quanti anni questi pazienti dovranno essere presi in carico
dal sistema sanitario! È evidente che dobbiamo essere molto attenti
e molto, molto rigorosi. Io credo che la legge avrebbe potuto
essere un aiuto, ma in realtà penso che se uscirà la legge
nazionale noi ci dovremmo in qualche modo adeguare. Ci sarà una
legge nazionale che ci dirà cosa dobbiamo fare, ammesso che la
faranno, visto che sono due anni che sono lì che stanno
tergiversando e continuano ad audire non si sa bene chi, stanno
audendo chiunque, ma non ne vengono fuori. Tra i promotori mi pare
che ci sia la Boldrini, forse è addirittura il primo firmatario,
quindi penso che non è che proprio... evidentemente qualche
problema sta emergendo. Io penso che se noi riusciamo a fare questo
lavoro e a farlo correttamente avremmo dato un'ottima risposta a
questi pazienti. Sono d'accordo sul fatto che dobbiamo essere molto
attenti, dobbiamo non girare attorno al problema. Se ci sono i
soldi, i soldi vanno usati e vanno usati bene, vanno usati per i
pazienti che ne hanno necessità. Io credo sia questo il compito che
noi ci siamo dati in Commissione e sono certo che questo verrà
svolto.
Un'ultima cosa mi viene da dire, per evitare che si facciano
sempre quei discorsi che la mano destra non sa cosa fa la mano
sinistra: noi stiamo varando un Piano regionale delle cronicità.
Questa è una tipica malattia che rientra nel Piano regionale delle
cronicità, deve rientrare lì dentro. È una malattia cronica che il
medico di medicina generale si troverà comunque ad affrontare, per
cui sono pazienti che poi torneranno da lui e quindi vanno
coinvolti, come vanno coinvolti gli specialisti che non devono
confliggere fra di loro ma devono collaborare. È questa, secondo
me, la vera scommessa.
Ancora un'ultima cosa e poi ho finito: la vicenda del registro è
sicuramente importante, però, come ho già detto anche in
Commissione, fate attenzione, perché il registro è una cosa molto
impegnativa, non è una cosa semplice. Nella legge nazionale è
previsto che ci sia un registro nazionale con sottoregistri
regionali. Se noi andiamo a mettere in piedi un registro oggi e poi
esce la legge fra sei mesi, probabilmente questo registro lo
buttiamo. Probabilmente bisognerà almeno aspettare che la legge
esca - e dovrebbe uscire probabilmente tra non molto -, per cui
credo che poi potremmo adeguarci a questo tipo di trattamento. In
ogni caso penso che il lavoro fatto vada nella direzione di cercare
di dare una risposta. Io sono convinto che ci sarà una risposta ai
pazienti affetti da questa patologia rara, anche se non più tanto
rara com'era all'inizio.
Presidente -
La parola alla collega Pulz.
Pulz (ADU VDA)
- Mi permetto di intervenire dopo il
dottor Peinetti, senza eccessiva timidezza, solo perché ci siamo
confrontati a lungo su questa proposta di legge con i medici del
nostro gruppo ADU VDA ed è emerso che la fibromialgia, patologia
riconosciuta a livello internazionale cronica e invalidante,
presenta una diagnosi assai complessa, per cui non è semplice per i
medici riconoscerla. Il problema tuttavia - ce lo siamo detti più
volte - sta a monte, perché si tratta di individuare i criteri
diagnostici oggettivi e condivisi all'interno della comunità
scientifica, che consentano appunto di pervenire a una diagnosi
certa e forse ancor più di stratificare le persone affette in
classi di gravità.
A livello normativo nazionale questa malattia non è ancora
riconosciuta come entità nosologica a sé. Sono stati fatti molti
passi verso questa soluzione, ma le proposte di legge in merito
alle disposizioni in favore delle persone affette da fibromialgia e
- come è stato detto - presentate dai Senatori Boldrini e Parrini
nell'aprile 2018, devono ancora essere riprese ed approfondite in
modo da assicurare la cura, la tutela dei pazienti, la formazione
del personale sanitario, in maniera da procedere con specifici
studi e ricerche, diffondere informazione e sensibilizzazione sulla
patologia e fare previsioni anche di spesa - pure questo bisogna
fare -, nonché stabilire i criteri di gravità per l'esenzione dai
ticket. Il codice di esenzione non poteva esistere finora perché
appunto la fibromialgia non era inserita nei LEA, questi livelli
essenziali di assistenza che in Italia sono detti essenziali - lo
sappiamo tutti, ma forse è bene spiegarlo -, perché racchiudono
tutte le prestazioni e servizi che lo Stato ritiene talmente
importanti da non poterli negare ai cittadini e quindi da cercare
di garantire uniformità di trattamento su tutto il territorio
nazionale.
In Valle d'Aosta questo inserimento della fibromialgia nei LEA è
molto recente, ma apprendiamo che non c'è stato congruo
finanziamento e questo effettivamente è un problema. Inoltre la
fibromialgia non è compresa nelle malattie che danno diritto al
riconoscimento di invalidità civile. Sia la malattia che la
sindrome fibromialgica possono essere inserite nelle domande di
riconoscimento di invalidità civile o per il pensionamento
anticipato, ma non esiste ancora - questo ci risulta - una
percentuale tabellare di invalidità. Individuare quindi i criteri
normativi per addivenire a questo riconoscimento legislativo a
livello nazionale è fondamentale e si vorrebbe procedere anche a
livello regionale, come questa legge ha tentato di fare, secondo
noi però un po' prematuramente, in assenza di normative precise per
il suo riconoscimento.
Alcune Regioni - è stato già detto - si stanno muovendo a
livello normativo. Abbiamo visto le leggi della Basilicata, del
Friuli Venezia Giulia, delle Marche e della Sardegna, però il tutto
avviene in un quadro secondo noi non ancora abbastanza chiaro.
Mi porto avanti con i lavori e faccio già la dichiarazione di
voto: secondo noi, in assenza di chiarezza a diversi livelli e
sentito il parere degli esperti del nostro gruppo ADU VDA, noi
riteniamo che la fibromialgia andasse inserita nei LEA - cosa che è
stata fatta molto di recente, sebbene in assenza di finanziamenti
specifici -, ma non riteniamo appropriato questo disegno di legge
relativo solo alla fibromialgia in questo momento in assenza di
maggiori criteri diagnostici condivisi nella comunità scientifica.
Per cui, pur condividendo e anche apprezzando lo spirito che ci
sembra animare questa legge, ovvero, se abbiamo inteso bene, stessi
diritti e dignità per tutti i pazienti - cosa che ovviamente non
possiamo non condividere -, in questo caso così troppo specifico ai
nostri occhi il nostro voto sarà di astensione.
Presidente -
La parola alla collega Morelli.
Morelli (AV)
- Intervengo rapidamente in questo
dibattito, vista anche l'ora, però alcune cose terrei proprio a
dirle.
Francamente mi ha lasciato un po' perplessa la ricostruzione
fatta dal collega Manfrin, anche se professionalmente e umanamente
capisco il suo disappunto per il fatto che un'iniziativa da lui
portata avanti con convinzione non abbia avuto il risultato
sperato. Non si capisce però quali siano queste "azioni indegne" di
cui questo consesso si sarebbe macchiato. Devo dire che spiace che
si voglia riportare in Aula una visione assolutamente e unicamente
negativa in merito ad un dibattito che si è svolto in Commissione e
che è approfondito e partecipato su una patologia di cui credo
tutti siamo consapevoli.
È una patologia subdola, difficilmente diagnosticabile; gli
studi sono ancora ad uno stadio non completo e quindi è una
patologia da affrontare con una certa cautela. Tuttavia credo che
da parte nostra, da parte di tutti noi all'interno della
Commissione ma anche all'interno del Consiglio regionale, vi sia la
volontà di affrontarla. Tutti conosciamo persone affette da questa
patologia e a tutti noi sta a cuore rispondere alle loro attese ed
alleviare in qualche modo le sofferenze, ma non solo, anche i
disagi che questa comporta. In particolare, abbiamo ascoltato con
molto interesse - non era la prima volta che sentivamo fare queste
osservazioni, che ascoltavamo queste testimonianze - l'associazione
delle pazienti fibromialgiche e da loro è stato sottolineato il
problema della presa in carico, del fatto che è difficile avere per
loro un punto di riferimento. A questo problema già la delibera
della Giunta del 2015 aveva provato a dare risposta, seguita ad una
risoluzione del Consiglio regionale a cui aveva fatto seguito una
delibera dell'USL, ma che evidentemente, per varie ragioni, non ha
potuto trovare appieno i risultati auspicati, perché ci vuole del
personale - questo è stato sollevato in Commissione -, ci vuole una
sensibilizzazione che vada ad investire tutti gli attori,
sicuramente la parte sanitaria, ma anche i pazienti, i medici di
medicina generale, ci vuole coordinazione. È necessario riconoscere
dignità a questa malattia.
Io credo che un primo passo in questo senso sia stato fatto con
la delibera della Giunta che inserisce fra i LEA anche la
fibromialgia. Lo Stato non lo ha ancora fatto, lo abbiamo fatto
noi, e ritengo che questo vada riconosciuto. È un passo avanti,
concreto, che non va banalizzato. L'iniziativa di legge ha
sicuramente avuto il merito di riaccendere l'attenzione su questo
tema. La legge è uno strumento, era uno degli strumenti possibili,
così come ve ne sono altri quali la delibera. Dal nostro punto di
vista - è già stato detto dai colleghi - in questo caso non è stato
considerato lo strumento opportuno, ma non perché la proposta di
legge fosse avanzata da un Consigliere di opposizione. Veramente
questa mi sembra proprio una motivazione che lascia il tempo che
trova. Sono state spiegate le ragioni di questa decisione. Ciò non
di meno l'obiettivo che si prefiggeva quella proposta di legge è
condiviso da tutti, è stato condiviso da tutti e si è cercato in
qualche modo di dare risposta. Credo che questo vada riconosciuto
onestamente. La questione è estremamente complessa, va affrontata
seriamente senza strumentalizzazioni. Io penso che questo in
Commissione sia stato fatto e si dovrà continuare a farlo.
Una precisazione credo vada poi fatta in merito a quanto
sollevato dalla collega Pulz: c'è un finanziamento per i LEA, sono
previsti 60.000 euro per i LEA sulla fibromialgia, e credo poi che
gli Assessori che interverranno e che posseggono la materia più di
me potranno precisare ulteriormente.
Presidente -
Altri in discussione generale? Se non ci
sono altri, chiudiamo la discussione generale. In discussione
generale, collega Manfrin, o in replica? La parola al collega
Manfrin per la replica.
Manfrin (LEGA VDA)
- Desidero mettere un attimo in fila
un po' di suggestioni che sono arrivate, anche per dare ai tanto
sollecitati Assessori il tempo di poter mettere assieme qualche
scusa.
Parto delle sue ultime considerazioni, collega Morelli. Quello
che in realtà ho spiegato è molto semplice, e glielo rispiego, se
vuole: il 10 maggio siamo andati in II Commissione per votare la
compatibilità finanziaria della proposta di legge e in quella
Commissione non si è votato. Ci si è tornati due mesi dopo e si è
votato contro, perché nel frattempo i soldi da quei capitoli di
spesa che avevamo individuato erano stati tolti. Lei questa come la
chiama? Una "casuale coincidenza"? Lei questa la definisce come due
casseforti che si incontrano nel deserto, "una combinazione"? Io
direi di no. Ho ricevuto tante suggestioni dai colleghi che sono
intervenuti e io credo che in realtà non si sia colto il fatto che
si è sciupata davvero un'occasione e che qui ci si sta nascondendo
dietro un dito.
Il collega Bianchi ha detto che siamo state una delle prime
Regioni a parlarne. Ha ragione, collega Bianchi: una delle prime
Regioni "a parlarne". Il problema è che non è necessario parlarne,
è necessario intervenire con atti concreti. Ha detto anche che i
LEA sono una risposta concreta e allora le ho fatto - ma glielo
rifaccio - l'esempio di quello che c'è scritto nei LEA. Questi
soldi che si millanta siano stati messi sulla tutela dei malati di
fibromialgia dove si vedono esattamente? Lo ha riconosciuto anche
il collega Peinetti: perché di 6 pagine di elenco di patologie per
ogni singola patologia viene detto che c'è una gratuità e, invece,
arrivati alla fibromialgia, si dice che c'è una compartecipazione
della spesa normale, esattamente come succedeva prima? Per cosa si
spendono questi 60.000 euro? Per niente. Non ci sono soldi, è molto
semplice.
Il collega Aggravi ha fatto una domanda specifica quando c'è
stata l'audizione dell'Assessore e ha chiesto: "ma questi famosi
60.000 euro, questi soldi per la fibromialgia ci sono o non ci
sono?". Risposta: "Mah... boh... forse... sì... non lo so". Questi
soldi sono stati solo annunciati, ma mai concretamente messi! E lo
ripeto, altrimenti che problema ci sarebbe a scrivere che i costi
sono a carico del servizio sanitario regionale? Nessuna criticità,
eppure non c'è scritto, a differenza di tutte le altre patologie
inserite nell'allegato D. E come mai? Se si hanno i soldi per
intervenire, come mai la patologia fibromialgica, la sindrome
fibromialgica non è stata inserita tra quelle che usufruiscono
della gratuità per le prestazioni di agopuntura? Per quale motivo?
Si potevano inserire. L'agopuntura crea un sollievo. Sono d'accordo
con il collega Peinetti, non in tutti i casi, ci sono terapie
diverse, ci sono diversi stadi, ma vengono curati con l'agopuntura.
E perché non si è inserita? Si poteva fare. Non si è fatto. Per
quale motivo? I soldi dove sono? Dov'è l'impegno concreto?
Lei, collega Russo, ha detto che c'è una presa in carico. Noi la
vediamo in maniera differente, collega Russo. Lei ha detto che
bisogna fare un atto concreto e prendere in carico e che presa in
carico c'è? Oggi colui che è malato di fibromialgia fa esattamente
lo stesso percorso che faceva prima: va dal medico di base, che poi
eventualmente lo indirizza allo specialista dopo una serie di esami
e poi farà il percorso di terapia antalgica o quello che è. Cos'è
cambiato? Niente, nulla, rispetto a prima nulla! Non c'è alcun
cambiamento, non vi è una presa in carico: è questo il
problema.
Lei, collega Peinetti, mi ha stupito, perché ha parlato in
maniera molto chiara e anche qui, nella differenza di visione, ha
riconosciuto che effettivamente non bisogna fare i furbi quando si
inseriscono queste patologie. È vero, però qui si è fatto, lo
riconosce anche lei, qui si è fatto. Però si vuole sostenere che
invece è tutta dietrologia, che invece c'è una persona che si
inventa le cose. È questo che mi dà molto dispiacere. Lei dice
"vedremo se uscirà la legge nazionale", ma l'ha detto lei stesso:
siamo da 2 anni in attesa che esca legge nazionale, 2 anni di
discussioni e siamo ancora qui ad aspettarla. Nel frattempo che
aspettiamo le persone continuano a soffrire e ad avere i problemi:
è questo il problema.
È stato detto che bisogna avere la certezza della patologia.
Anche lei, collega Pulz, ha detto la stessa cosa: "in attesa di
avere degli esami che diano una certezza". In realtà oggi c'è un
unico esame che ha dato risultati il più certi possibili, perché
purtroppo effettivamente è una patologia molto sfuggente. Si sono
individuati i famosi 18
tender points
che se vi è un dolore
che coinvolge almeno 11 di questi 18 tender points si può parlare
di fibromialgia. Questo ad oggi è l'unico test possibile, perché
non si possono fare altre diagnosi con altri tipi di strumenti e
quindi sarà l'unica possibilità di poter rilevare questa patologia,
non ce ne sono altri. Non siamo quindi in attesa di avere altri
strumenti, questi sono e questi rimangono. Credo che l'assenza dei
"codici di esenzione" - qualcuno l'ha già riconosciuto -, il fatto
che, come pare, tutto poi verrà delegato alla terapia antalgica, la
quale ad oggi è già ampiamente oberata di lavoro, sia davvero un
qualcosa di frustrante, perché non migliora la vita di chi oggi
soffre e purtroppo ci mette nella condizione di avere la certezza
che si sia semplicemente voluto giocare, questa volta sì, sulla
pelle dei malati, tanto per fare un pochino di propaganda politica.
Questo spiace, spiace davvero molto.
Presidente -
Siamo in replica... per dichiarazione di
voto? Può parlare per dichiarazione di voto, se vuole già
anticiparla, va bene? La parola al collega Sammaritani.
Sammaritani (LEGA VDA)
- In dichiarazione di voto, che
poi sostanzialmente riprende nella spiegazione questi ultimi temi
affrontati, perché mi fa un po' specie che alcune parti, quantomeno
di quest'Aula consiliare, si allineino su temi sui quali pensavo in
realtà pensassero in modo diverso; mi riferisco alla collega Pulz,
e anche alla collega Russo, che però conoscevo già nel suo
pensiero, visto che ha partecipato a tutte le riunioni della V
Commissione.
Mi ha invece veramente stupito - come diceva il comincia Manfrin
- l'intervento del collega Peinetti. L'ho trovato molto onesto
intellettualmente per aver comunque riconosciuto, alla fine, pur
facendo le giuste premesse, che questa patologia è a volte
sfuggente, complessa e multidisciplinare, perché coinvolge vari
aspetti. Ha detto anche correttamente, nella chiusura del suo
intervento, che effettivamente la legge poteva comunque essere un
aiuto.
Perché può essere un aiuto la legge? Perché bisogna distinguere
cosa sono i LEA e cos'è una legge, per esempio. Se LEA è quello che
è, è riconoscere un livello essenziale di assistenza, se è il
riconoscimento di una o di varie patologie e di quelli che sono gli
interventi dal punto di vista del supporto al paziente, dal punto
di vista economico, cioè se deve pagare o non deve pagare il ticket
avendo l'esenzione, questo è un fatto; altro fatto è viceversa una
legge che preveda determinati interventi che vanno al di là di
quello che, invece, è semplicemente inserire nei LEA una patologia.
La legge per esempio può fare molto di più, può fare quello che
prevedeva, seppur in modo generico... come dico sempre, le leggi,
grazie a Dio, si riescono anche a cambiare, a modificare, a
perfezionare nel tempo. Qui si investivano dei soldi, delle somme
di denaro per cercare di andare un pochino oltre, magari per creare
dei tavoli di concertazione, per trovare degli specialisti che
creassero uno staff che potesse in qualche modo far sì che questa
patologia fosse meglio diagnosticabile, che il percorso di cura
fosse meglio individuabile.
Quando abbiamo ascoltato l'associazione, i rappresentati
dell'associazione ci hanno detto che proprio questa era la loro
aspettativa: avere percorsi più chiari, più netti, delle prese in
carico precise in modo da sapere anche qual è l'iter attraverso il
quale prima si diagnostica e poi si segue il paziente nel tempo.
Questo credo sia uno degli elementi fondamentali che ci chiedeva
tale associazione.
Come è stato detto dal collega Peinetti, è una patologia da cui
non si guarisce, uno se la porta dietro tutta la vita. Queste sono
cose importanti. Bisogna sempre guardare un pochino al di là del
proprio naso, investire una certa somma per fare questo, magari per
fare in modo che si possa diagnosticare meglio, più in fretta, e
poi anche per seguire meglio un paziente. A volte può sembrare una
spesa, ma forse qualche volta è un risparmio, perché si evita di
correre dietro a diagnosi che magari sono incerte sulle prime,
mentre poi, con l'esperienza, anche con la maggior specializzazione
dei medici che seguono queste patologie, si riescono a
diagnosticare molto più in fretta. Credo succeda quotidianamente.
Io non sono medico, ma mi pare di aver sentito spesso che a volte
si rincorre una diagnosi, si fa fatica ad individuare una
patologia, una malattia o un qualsiasi tipo di disturbo e poi vai
da quello che ne sa di più e te lo dice in due secondi che cos'è,
che cos'hai. Ecco, questa è la stessa cosa. Era proprio questo il
senso anche della legge.
Come diceva giustamente il collega Manfrin, stiamo perdendo
un'occasione una volta di più. Abbiamo detto: "aspettiamo che
magari la legge nazionale esca dai pantani del Parlamento, nello
specifico del Senato, e poi ci accodiamo".
Ecco perché io credo che sia un'ennesima occasione persa: perché
in questo caso aspettiamo quello che succederà da altre parti.
Altre volte invece mi è successo, nel recente passato di questi
Consigli, di discutere su leggi per le quali dicevamo: "ma perché
non facciamo come fanno tutti gli altri, che forse fanno meglio?",
e invece noi siamo andati da un'altra parte, e mi riferisco per
esempio alla legge sui segretari comunali. Questa volta, invece,
visto che gli altri non fanno niente, ci accodiamo a quelli e non
facciamo niente neanche noi. E vabbè, pazienza, per l'ennesima
volta diciamo che è un peccato.
La dichiarazione di voto, quindi, è naturalmente favorevole, nel
nostro caso.
Presidente -
Ci sono altre richieste? Siamo in replica.
La parola all'Assessore Baccega.
Baccega (UV)
- Sono molto rammaricato per il piglio
dittatoriale con cui è stata presentata questa legge, che ha
considerato il percorso che ha portato a questo momento di
confronto in Consiglio come un percorso irto di insidie, di
trabocchetti, di trucchetti, di "azioni indegne". Stiamo parlando
della salute delle persone. Credo che di indegno questa sera ci sia
stata esclusivamente la presentazione di una legge che, per carità,
magari poteva avere anche un suo perché.
Noi stiamo parlando della fibromialgia, una patologia che forse
nel tempo questo Consiglio non ha approfondito sufficientemente. In
realtà è una patologia che può avere un rilevante impatto sulla
qualità della vita dei pazienti, perché per la formulazione di una
diagnosi di fibromialgia devono essere soddisfatti tutta una serie
di criteri: la durata della sintomatologia deve durare almeno 3
mesi, la diagnosi si basa su sintomi caratteristici, su specifici
criteri e sull'esclusione di altre ipotesi diagnostiche. Anche per
esclusione, pensate quanto tempo un medico di medicina generale
deve impegnare correttamente su un paziente per andare ad
individuare una diagnosi di fibromialgia. Nel 2015, come
giustamente è stato detto da tutti i colleghi, avevamo approvato la
delibera di Giunta n. 445 - avevano approvato, noi non c'eravamo
ancora - che riconosceva la patologia. Successivamente anche
l'azienda USL aveva introdotto una sua delibera e poi per un certo
periodo il percorso si era fermato.
Un'altra cosa che intendo rilevare riguarda la relazione del
presentatore della legge, laddove si dice che, nonostante questi
due impegni - appunto le due delibere -, non è mai stata data
concreta applicazione alle delibere citate, con grandi disagi e
comprensibile scoramento per chi con la fibromialgia deve fare i
conti ogni giorno. Tutti quelli che si sono seduti qui, voi
compresi, tutti noi compresi, hanno in qualche modo tralasciato
questo percorso... ma come nasce spesso una legge? Perché qui
bisogna anche fare un po' l'operazione verità, dire le cose come
stanno. È noto che l'Assessore neoeletto nel mese di gennaio
partecipò ad un incontro pubblico sulla fibromialgia. Non conoscevo
questa patologia nel modo più assoluto. In quell'incontro pubblico,
ovviamente di fronte a 100 persone, avevo preso l'impegno di
analizzare la questione e nel percorso chiamai ovviamente
l'associazione per approfondire il tema, per approfondirlo come
Assessore e poi, successivamente, con i medici coinvolti. In quegli
appuntamenti ovviamente presi anche l'impegno di individuare un
percorso che portasse ad un finanziamento importante - collega
Pulz, i 60.000 euro sono nei LEA aggiuntivi, poi glieli farò vedere
- e che desse risposte concrete all'attuazione del protocollo
clinico che prendeva in carico le pazienti - dico "le pazienti"
perché principalmente sono delle signore -, quindi secondo un
percorso ben definito, ed ecco che di rimbalzo perviene una legge
da parte dell'opposizione. Abbiamo sentito e approfondito con i
clinici. Ben 7 clinici si sono preoccupati di approfondire la
tematica e alcuni sono stati auditi in Commissione. Sono state
fatte delle considerazioni importanti sulla patologia e ci eravamo
impegnati a predisporre un finanziamento adeguato nei LEA
aggiuntivi. La delibera dei LEA aggiuntivi prevede un investimento
- i LEA aggiuntivi sono quelli che aggiunge la Regione con soldi
propri - di 1.279.500 euro. All'interno di questi 1.279.500 euro,
60.000 sono destinati alla questione della cura della fibromialgia,
come ci sono 43.000 euro per i diabetici, per i giovani. Ci sono
tutta una serie di interventi per patologie minori che necessitano
dell'intervento e del riconoscimento della Regione rispetto a
queste importanti patologie, peraltro minori (non parlo dei
diabetici, perché ne abbiamo tanti). Abbiamo quindi individuato un
nuovo percorso per la presa in carico dei pazienti fibromialgici
sottolineando che il primo passaggio avrebbe dovuto essere posto in
capo alla struttura dipartimentale della terapia del dolore e non
alla struttura complessa di medicina interna, evitando così la
prima visita, come avveniva precedentemente. Tutti i clinici hanno
condiviso il percorso e il dottor Pasquariello, che è il referente
della struttura semplice dipartimentale di terapia del dolore, ha
sottolineato l'importanza di costituire il
team
multidisciplinare, che in realtà anche la collega Russo ha
evidenziato come necessario e importante per la presa in carico di
queste pazienti. Ha quindi parlato della possibilità di avere nel
team
lo psicologo, l'agopuntore, il fisiatra e talvolta,
all'occorrenza, anche lo psichiatra, oltre ad altri professionisti
della sanità. Si è determinato di predisporre anche un supporto
informativo... Vedo che al presentatore della legge non gliene può
fregar di meno di quello che sto dicendo e capisco il concetto,
perché lei vive solo di consenso. Lei viene a dire a noi che
badiamo al consenso, quando è lei il primo a muoversi sui
social
riguardo alla legge.
Condivido il percorso che molti colleghi hanno evidenziato, ma
non è possibile istituire una legge per ogni patologia. Abbiamo
sistematicamente diverse richieste di associazioni che si pongono
all'attenzione di patologie preoccupanti; qui ne ho per esempio
una, la patologia della nevralgia del trigemino, che è dolorosa, è
importante, ma andare a costruire una legge per ciascuna patologia
diventa un fatto complicato. Lavoreremo affinché anche questa
patologia possa avere un riconoscimento all'interno dei LEA
regionali. Riteniamo pertanto di aver affrontato tutti insieme la
problematica. Io devo ringraziare le due Commissioni coinvolte, la
II e la V Commissione, che hanno lavorato in modo intenso e
significativo, intanto per conoscere, perché conoscere questa
patologia non era una cosa semplice. Abbiamo affrontato con serietà
questo argomento, non guardando la richiesta del consenso allo
scoop
, ma dando delle risposte concrete alle pazienti, che
dal nostro punto di vista sono il centro del nostro interesse.
Aggiungo una cosa, perché troppo spesso si gioca al "faccio la
legge, la deposito, così poi faccio un po' di casini sui
social
e sui
media
". Da oggi sarà necessario
cominciare ad annunciare le leggi che sono
in itinere
, che
sono nel pensiero della Giunta, perché sennò c'è il rischio che uno
prepara una delibera e dice: "ma non ho presentato la legge".
Confermiamo pertanto che ci sarà la legge sull'attrattività,
confermiamo che ci sarà un primo provvedimento sul fattore
famiglia, il regolamento per i pubblici esercizi e per i
bed and
breakfast
, che fino a fine anno avremo la possibilità di
predisporre la legge per la struttura degli anziani.
Ritornando alla legge sulla fibromialgia, dico che noi abbiamo
già dato delle risposte importanti ed è per questo che ci sembra
superata l'ipotesi di votare una legge, peraltro con i pareri
negativi delle due Commissioni coinvolte. Come è stato ben
sottolineato, il 13 settembre è stata approvata la delibera n. 1241
che aggiorna i livelli essenziali di assistenza in Valle d'Aosta
inserendo la fibromialgia tra i LEA e assegnando, appunto, un
importo di 60.000 euro dei 1.279.000 previsti e che c'è
l'attivazione del protocollo operativo indicato dagli specialisti e
che sarà presentato all'associazione. Con questo noi riteniamo di
aver adempiuto all'impegno politico assunto a marzo, quindi questa
è una risposta politica che si conclude felicemente da parte
nostra.
Presidente -
Non ci sono altre richieste. La parola al
collega Manfrin per dichiarazione di voto.
Manfrin (LEGA VDA)
- Chiedo scusa, ma a chiusura di
questa discussione era necessaria assolutamente fare una
dichiarazione di voto, che sarà ovviamente positiva.
Devo scusarmi con l'Assessore per non aver fatto attenzione alle
sue parole, ma vede, quando una persona esordisce dicendo che avete
messo i soldi e poi uno legge la delibera e i soldi non ci sono,
capisce che poi tutto quello che viene dopo tendenzialmente è
destituito di fondamento. Risulta un po' difficile seguire il suo
discorso nel momento in cui dice che ci sono i soldi per la
fibromialgia e, stranamente - lo ripeto per la terza volta in
quest'Aula, affinché sia chiaro per tutti -, nell'allegato D alla
delibera di Giunta regionale n. 1241, di tutte le patologie che
sono inserite - sono 6 pagine di patologie, le ho evidenziate tutte
- sia prevista la gratuità per tutte tranne che per la
fibromialgia. È un po' difficile affermare questo, capisce,
Assessore? Nel momento in cui lei afferma una cosa che così non è,
lei fa cadere tutte le parole che dice successivamente. Ecco perché
non l'ho seguita, ma mi scuso, avrà detto sicuramente qualcosa di
molto, molto interessante.
Ho seguito però le sue prime parole, quelle rivolte al piglio
dittatoriale con il quale io ho presentato questa legge. Può darsi,
non lo so, non mi pareva, ma può darsi che somigli molto al piglio
dittatoriale con il quale questa legge è stata invece distrutta in
Commissione togliendole i fondi, somiglia molto. Ci ha tenuto a
evidenziare che lei ha partecipato all'impegno pubblico a gennaio
da Assessore, criticando anche chi l'aveva preceduta. Guardi,
Assessore Baccega, se lei mi invita a criticare l'Assessore Certan,
mi invita a nozze; la ringrazio, è molto gentile, mi aggiungo al
coro delle critiche all'Assessore Certan per non aver fatto nulla
verso i malati di fibromialgia quando faceva l'Assessore alla
sanità, ovviamente mi aggiungo a questa critica e la ringrazio per
aver sollevato questo problema. Però vede, io ad ottobre 2018 ho
partecipato invece ad un incontro bellissimo, straordinario, qui a
Palazzo regionale, organizzato proprio dell'Associazione
fibromialgici, la quale, chiamando anche esperti nazionali, ha
evidenziato come vi fosse la necessità di intervenire in Valle
d'Aosta perché non vi era alcuna tutela. Anche qui tutte le
chiacchiere sul: "ma no, ma c'è già il percorso, sono già tutelati,
andiamo loro incontro in mille maniere" effettivamente purtroppo
lasciano il tempo che trovano.
Pertanto, a fronte di questa richiesta d'aiuto che
l'associazione ha fatto rappresentando centinaia di malati, e a
fronte del fatto che voi queste proposte, questi impegni che
anch'io ho votato con una risoluzione all'interno di questo
Consiglio li avete puntualmente disattesi, ovviamente non posso che
votare a favore di questa legge.
Presidente -
La parola, per dichiarazione di voto,
all'Assessore Certan.
Certan (AV)
- Collega Manfrin, anche noi andiamo a nozze
quando ci chiama lei, perché i suoi interventi noi li ascoltiamo
tutti, a differenza sua, che non ascolta quasi mai quanto le viene
detto ma continua nella sua direzione. Noi invece la ascoltiamo e
devo dire che ascoltare i suoi interventi fa quasi tenerezza, per
non dire altro, per essere elegante dico "tenerezza". Sa perché?
Perché lei ogni passaggio lo condisce con un'accusa, con la ricerca
di delegittimare veramente tutti. Guardi, a quell'incontro nel
Palazzo regionale organizzato dall'Associazione partecipammo sia
io, in qualità di Assessore, sia il Presidente Fosson - allora
Presidente del Consiglio - e prendemmo un impegno compatibilmente
con quanto fatto sia a livello ministeriale che a livello dell'USL
regionale, prendemmo proprio l'impegno insieme all'USL di metterlo
nei LEA aggiuntivi, cosa che è stata fatta.
Sul fatto poi che lei continui a dire che quei soldi nella
delibera non ci sono, guardi, si studi meglio le delibere, i
bilanci, i bilanci dell'USL, perché ha ancora molta strada da fare.
Ripeto, fa tenerezza, per non dire altro.
Presidente -
La parola al collega Peinetti per
dichiarazione di voto.
Peinetti (UV)
- Ci metterò molto meno di 5 minuti, solo 2
minuti, per dire che l'Assessore aveva già detto in Commissione che
avrebbe messo i soldi e l'ha ribadito questa sera. Io non voglio
entrare nel discorso delibera o non delibera, però credo sia
evidente che i 60.000 euro ci sono. È evidente che questi pazienti
beneficeranno di questi soldi. Come ho detto prima - e lo ribadisco
- sarà fondamentale il fatto che questi pazienti entrino con una
diagnosi di fibromialgia e non così, a capocchia, come potrebbe
capitare. Spero che questo percorso che è stato fatto sia
assolutamente virtuoso.
Quanto alla votazione, noi saremo chiaramente contro la legge.
Io credo che sia stato fatto un grande passo avanti. Prendo anche
atto di quello che è stato detto, perché non mi devo vergognare di
niente. Noi abbiamo fatto un lavoro assolutamente alla luce del
sole, abbiamo fatto quello che bisognava fare e sono convinto che
la risposta sarà adeguata. Bisognerà - come è giusto che sia -
tarare il sistema attraverso i vari specialisti che si prenderanno
e si prendono in carico questi pazienti. Dopodiché è evidente che
con quei soldi messi a disposizione dell'Amministrazione regionale
sarà possibile fare delle terapie adeguate per questi pazienti, si
utilizzeranno i fondi che l'Amministrazione regionale ha messo a
disposizione. Mi sembra pertanto un ottimo segnale e un ottimo
passo avanti in questo senso.
Presidente -
La parola alla collega Russo per
dichiarazione di voto.
Russo (M5S)
- Volevo fare solo un'ulteriore precisazione.
Rispetto a questo tema, a questo e un po' a tutti i temi che noi
affronteremo nelle Commissioni, la presa in carico dal punto di
vista dei bisogni e delle esigenze dei pazienti è fondamentale. È
corretto ascoltare le richieste dei nostri concittadini, anzi penso
che sia uno dei nostri principali doveri, ma è necessario che noi
Commissari comprendiamo che è indispensabile avere una visione di
complessità. Una legge generica come quella che è stata presentata
non vuol dire, secondo me, che la fibromialgia viene presa in
carico in modo differente o migliore rispetto a quanto già avviene.
Dalla legge che abbiamo davanti, dalla discussione avuta in
Commissione e che abbiamo avuto qui, in Consiglio, non si capisce
per cosa andavano queste risorse di 60.000 euro. Non riesco davvero
a capire che cosa andava a dare in più questa legge rispetto a
quello che attualmente avviene. Questo è veramente il mio
dubbio.
Noi ci asterremo.
Presidente -
Altri in dichiarazione di voto? Possiamo
passare all'analisi del testo.
Mettiamo in votazione l'articolo 1. La votazione è aperta.
Possiamo chiudere la votazione. La votazione è chiusa.
Presenti: 35
Votanti           
: 28
Favorevoli: 11
Contrari: 17
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio non approva e quindi l'intera proposta di legge non
è approvata.
Prima di passare ai punti n. 3 e n. 4 dell'ordine del giorno,
che verranno discussi insieme, vi comunico che erano state
presentate delle risoluzioni, sia da parte della maggioranza che
dell'opposizione, in relazione ovviamente ai fatti di estrema
attualità che riguardano il popolo curdo e il popolo catalano.
Credo che ovviamente in questo Consiglio non si possa trovare lo
spazio per discuterle, perché si tratta di un Consiglio
straordinario, ma mi assumo l'impegno di portare all'attenzione
della Conferenza dei Capigruppo un'eventuale richiesta di trattarle
all'inizio del prossimo Consiglio di mercoledì prossimo. Va
bene?
Il Consiglio prende atto.
