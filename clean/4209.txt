Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 551 del 30 ottobre 1981 - Resoconto
OGGETTO N. 551/81 - EROGAZIONI DI FINANZIAMENTI REGIONALI PER
FAR FRONTE AL PROBLEMA DEGLI SFRATTATI. (Ritiro di mozione)
Presidente
- Do lettura della mozione:
MOZIONE
Ricordato che, con un documento sottoscritto in data
9.12.1980, la Giunta regionale si era impegnata a intervenire per
"integrare le spese sostenute da inquilini sfrattati in caso di
ricoveri in soluzioni transitorie";
Rilevato che, al fine di cercare una soluzione al drammatico
problema degli sfratti, era stata formata, nel dicembre 1980, una
"Commissione consultiva regionale per i problemi della casa"
ufficialmente istituita con decreto del Presidente del Consiglio
regionale in data 23.2.1981;
Constato che, tale Commissione si è riunita frequentemente ed
ha svolto un'importante azione trovando anche delle soluzioni a
numerosi casi di sfratto;
Rilevato tuttavia che, soprattutto in questi ultimi mesi,
numerosi fattori hanno reso molto difficile l'azione della citata
Commissione e fra questi:
1) la mancata corresponsione da parte della Regione al Comune
di Aosta dei contributi necessari per far tempestivamente fronte
alle spese di ricovero alberghiero;
2) l'irregolare partecipazione di rappresentanti della
maggioranza del Consiglio regionale e della Giunta regionale alle
riunioni della Commissione;
Il Consiglio regionale
SOTTOLINEA
l'importanza di una partecipazione attiva e regolare dei
rappresentanti del Consiglio e della Giunta regionale alle riunioni
della citata Commissione; e impegna inoltre la Giunta regionale a
provvedere tempestivamente ad erogare al Comune di Aosta quei
finanziamenti, del resto di un ammontare estremamente limitato, che
sono assolutamente necessari per permettere al Comune stesso e alla
citata Commissione di tentare di far fronte al grave problema
sociale rappresentato dalle famiglie sfrattate.
Presidente
- Ha chiesto di parlare il Consigliere
Viberti; ne ha facoltà.
Viberti (DPROL)
- Rinuncio all'illustrazione signor
Presidente.
Presidente
- Ha chiesto di parlare l'Assessore ai Lavori
Pubblici, Borbey, ne ha facoltà.
Borbey (DC)
- Volevo chiedere al Consigliere Viberti se
poteva ritirare questa mozione, anche perché la Giunta regionale ha
già deliberato, dopo gli 8/10 milioni già dati in contributo, 8
giorni fa, 20 milioni di contributo al Comune di Aosta. La
Commissione Speciale per i problemi degli sfrattati è stata
ricevuta anche dal Presidente della Giunta, presente il Sindaco di
Aosta, e si sono concordati in linea di massima i lavori e i
finanziamenti per il futuro.
Presidente
- Ha chiesto di parlare il Consigliere
Viberti; ne ha facoltà.
Viberti (DPROL)
- È l'ultima volta e sarei tentato di non
credere, con l'esperienza che ho, quanto mi viene detto ma voglio,
nonostante tutto, avere ancora una volta fiducia, perché credo che
sia soltanto con questo spirito che si possono fare dei passi in
avanti, perché quando si parte prevenuti ci sono poche possibilità
di raggiungere chi ti viene incontro a metà strada o a tre quarti
o, comunque, dove è giusto che ci si incontri. Quindi ritiro questa
mozione. Voglio soltanto sottolineare una sua parte brevissima in
cui si rileva l'importanza di una partecipazione attiva e regolare
dei rappresentanti del Consiglio e della Giunta regionale alle
riunioni della citata Commissione. Mi auguro che oltre al denaro,
che è indispensabile, anche la partecipazione venga elargita da
parte di chi deve partecipare in rappresentanza della maggioranza
ai lavori di questa Commissione. Non bastano i soldi a risolvere i
problemi. Certo, sono indispensabili, ma se non c'è la
partecipazione si è, poi, costretti a ricorrere alle mozioni, alla
richiesta di incontri, come è avvenuto, e mentre penso che con una
partecipazione più puntuale di chi è stato da questo Consiglio
designato a far parte di questa Commissione, non ci sarebbe stato
bisogno di arrivare a questo punto. Ritiro la mozione e mi auguro
che in futuro non ci sia più bisogno di ricorrere a questo e che un
problema così grave come quello dei cittadini che, per la scarsità
di casa, e non sto qui a fare tutto il discorso, si trovano in
difficoltà, sia risolto con quella buona volontà di cui dicevo
prima e di cui, nonostante tutto il tempo passato credo di essere
ancora dotato, cerchi chi ha i mezzi, chi ha il potere, chi
gestisce la cosa pubblica, di mettere questa buona volontà.
Presidente
- Viene ritirata la mozione iscritta
all'oggetto n. 62, il Consiglio prende atto. Il Consiglio è
chiamato ad esaminare l'oggetto iscritto in via straordinaria ed
urgente che prende il n. 63.
