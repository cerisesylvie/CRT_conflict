Classificazione
INFORMAZIONE
Sistema informativo



Oggetto del Consiglio n. 3470 del 3 aprile 2024 - Resoconto
OGGETTO N. 3470/XVI - Interrogazione: "Informazioni in merito
agli accordi e ai progetti presenti o futuri tra il Gruppo Maggioli
e INVA SpA.".
Marguerettaz (Presidente) -
Possiamo riprendere i lavori.
Punto n. 11 all'ordine del giorno. Ha chiesto la parola l'assessore
Caveri, ne ha facoltà.
Caveri (AV-VdA Unie) -
Ringrazio il consigliere Aggravi,
farò prima un po' di storia di come mai Maggioli. L'INVA ha bandito
a suo tempo - siamo nel 2020 - una procedura per l'affidamento di
un accordo quadro per la fornitura, manutenzione e assistenza di
una soluzione
software
in logiche
private
cloud
e relativi servizi applicativi da erogare agli Enti
locali della Valle d'Aosta. Questa procedura di gara era basata
sull'offerta economicamente più vantaggiosa, miglior rapporto
qualità-prezzo per mettere a disposizione degli Enti locali della
Valle d'Aosta una soluzione per informatizzare i processi
amministrativi e gestionali che "implementi - diceva la gara - il
paradigma cloud nella Pubblica Amministrazione e promuova
l'erogazione di servizi in modalità di condivisione". A fronte di
questa procedura, INVA ha sottoscritto un apposito accordo quadro
con l'aggiudicatario, che era un gruppo composto prevalentemente da
Maggioli con altre società, che sono Almaviva e APK, che ha
proposto una soluzione integrata denominata "Sicr@ Web". INVA ha
conseguentemente implementato e reso disponibile agli Enti la
soluzione applicativa presso il Data Center unico regionale
qualificato per l'erogazione dei servizi in cloud secondo le
indicazioni Agit. Ricordo che questo Data Center è un elemento
molto importante nella geometria del sistema informatico
regionale.
Tra i principali obiettivi di questa gara si evidenziano: la
gara ha aggregato il fabbisogno di tutti gli Enti locali, pertanto
beneficia di significative economie di scala; l'iniziativa sgrava
gli Enti dal gestire in autonomia una procedura di gara per
l'adozione di una soluzione per la gestione del Sistema
informativo; grazie all'iniziativa, i RUP dei Comuni dispongono di
uno strumento di
procurement
che evita e tutela dal
procedere con affidamenti diretti ripetitivi con i fornitori
esistenti - che era quanto si faceva prima, a un certo punto la
procedura doveva esaurirsi perché non potevi continuare a farlo;
INVA, come è noto, tra l'altro, è società
in house
di tutti
i Comuni della nostra Valle e gestisce il contratto con il
fornitore aggiudicatario della gara e il coordinamento tecnico di
tutta la fornitura e dei relativi livelli di servizio; la soluzione
consente di uniformare gli strumenti informatici e le procedure
anche ai fini di una semplificazione per i servizi associati e la
mobilità del personale fra gli Enti, facilitando le operazioni fra
le singole Amministrazioni e l'interoperabilità di dati e processi.
Attualmente vi sono ventidue Enti che hanno attivato la soluzione
ed è previsto l'avvio di ulteriori otto Enti nel 2024. La scadenza
dell'attuale contrattualistica è settembre 2025, con la possibilità
di proseguire per altri due anni.
L'apertura della nuova sede tecnico-commerciale ad Aosta
rappresenta, per Maggioli un significativo investimento. Maggioli
ha presentato, in un evento pubblico, questa scelta che ha
intrapreso per garantire un forte presidio tecnico-commerciale del
territorio, si parla di quattro persone che saranno nell'ufficio di
Aosta, naturalmente con particolare attenzione del mercato della
Pubblica Amministrazione Locale, in armonia con il progetto
attivato da IN.VA, di concerto con l'Ente Regione Valle d'Aosta.
All'incontro pubblico ha partecipato anche - e sta per andare in
pensione - il segretario comunale di Sarre, Osvaldo Chabod, che ha
spiegato il funzionamento, sapendo che questo tipo di tecnologia
era già adottata dal Comune di Aosta, che da molti anni è servito
da Maggioli. L'iniziativa di quest'ufficio conferma la strategia
del fornitore di operare con strutture operative radicate nei
territori regionali, credo che sia stato molto significativo anche
il fatto che fosse presente la dottoressa Amalia Maggioli, erede
Maggioli, che è la responsabile commerciale del
marketing
della Maggioli.
È del tutto evidente - ed è emerso anche quel giorno e anche in
incontri che noi abbiamo avuto in passato con il CELVA - che
esistono ancora delle distonie rispetto a questa contrattualistica,
nel senso che ci sono state lamentazioni di piccoli Comuni perché
l'impressione è che questo tipo di sistema fosse tarato su realtà
medio-grandi. Ci sono state anche delle resistenze di alcuni
dipendenti a un cambiamento dei meccanismi di gestione dei loro
Comuni e questo possiamo immaginare che nella Pubblica
Amministrazione avvenga quando si passa da un sistema all'altro,
bisogna imparare qualche cosa di nuovo. Queste criticità sono state
trasferite in maniera puntuale a Maggioli, che si è impegnata
laddove si siano creati dei casi singoli, che sono stati esaminati
non solo da Maggioli ma anche da INVA, che fa da tramite rispetto a
questo tipo di contratto per poter migliorare le cose.
L'apertura della nuova sede quindi è un presidio di tipo
tecnico, con risorse specializzate, che dovrebbe consentire di
evitare queste criticità che si sono manifestate e spingono i
Comuni ad aderire a quest'accordo che essi stessi avevano
sollecitato e che, come dicevo prima, sortisce delle economie di
scala. Da questo punto di vista, continueranno le interlocuzioni
con i Comuni sapendo che ogni nuovo sistema informativo ha degli
impatti nei cambiamenti organizzativi e prevede anche delle
revisioni da parte degli impiegati che se ne occupano. Devo dire
che in generale le risultanze sono state positive, tranne, come ho
detto, alcune criticità che ci sono. Credo che essendo Maggioli
leader
di mercato per soluzioni rivolte agli Enti locali,
quest'interlocuzione che abbiamo avuto possa consentire di
risolvere alcuni problemi e, da questo punto di vista, proseguono
le interlocuzioni con quei Comuni che hanno manifestato - in genere
piccoli Comuni - alcune problematiche ma, ripeto, proprio
l'esperienza oramai storica, storicizzata del Comune di Aosta, ma
anche esempi virtuosi come il Comune di Sarre, dimostrano che alla
fine questi servizi funzionano.
Presidente -
Per la risposta, la parola al collega
Aggravi.
Aggravi (RV) -
Ringrazio l'Assessore per il quadro che ha
fatto della situazione e anche il punto di partenza, perché ogni
sistema informatico ha un punto di partenza, come ogni procedura.
Sicuramente l'effetto resistenza o il fenomeno resistenza dei
soggetti coinvolti, e non soltanto, è un grosso problema
nell'evoluzione tecnologica e dei servizi, allo stesso modo e per
l'ennesima volta - porto un caso che non è direttamente collegato
al tema ma rappresenta bene la situazione - in alcune situazioni è
sostanzialmente inutile avere l'identità digitale se poi gli enti
non la utilizzano. Io devo dire che, pur avendola, ad oggi non ho
ancora avuto prova di poterla utilizzare materialmente e la carta
continua ad arrivare. È anche vero che ci sono in alcune situazioni
anche dei fenomeni che non aiutano neanche la volontà di evolversi
perché spesso e volentieri, quando si deve andare, ad esempio, in
giudizio, è la carta che conta più della parte digitale, così come
anche nella produzione di certificati, nella produzione di
autorizzazioni e quant'altro, comanda sempre la carta. È anche vero
che l'effetto resistenza non si può risolvere in poco tempo perché,
come altre iniziative che abbiamo richiamato e a cui l'Assessore ha
già avuto modo di rispondere, la stessa apertura di questa sede era
già stata oggetto di anticipazione in una precedente iniziativa,
continueremo a fare iniziative ma in senso proattivo, perché
comunque dobbiamo tutti "combattere" sia la resistenza, sia la
difficoltà, hanno la necessità del loro tempo, perché il
cambiamento di un sistema informativo, di un programma o di una
procedura non è un qualcosa che possiamo risolvere - mi si consente
la battuta - con le scadenze PNRR, perché spesso e volentieri è una
grande problematica.
Sulla dimensione comunale, o comunque di qualsiasi ente che è
interessato dall'evoluzione o dal passaggio da un sistema all'altro
è ovvio che più è piccola la realtà più è complessa. La prima
complessità è che spesso e volentieri c'è un soggetto che si occupa
di una determinata delega o funzione, mancando lui o comunque è
direttamente collegata la funzionalità alla persona, quindi per
necessità. Forse su quest'aspetto o su alcune di queste tematiche e
di queste procedure è bene fare dei ragionamenti sia in termini di
stesso cambiamento sociale, cioè se la persona domani dovesse
andare in pensione, il sistema informatico non va avanti da solo e,
dall'altro lato, ovviamente avere una sorta di
backup
umano
dell'utente pubblico, non l'utente cittadino.
Queste tematiche poi hanno giustamente, e l'ho citato anche in
parte in precedenza, un effetto sull'utente cittadino, che invece
si presenta banalmente allo sportello e deve avere prodotte
determinate certificazioni o comunque necessità, in questo senso
anche in termini di costi, quindi ben vengano le economie di scala,
ci auguriamo che ci possa essere sempre una maggiore integrazione
dei servizi e andare oltre a un passato in cui ognuno andava un po'
per sé, questo soprattutto per fare rete e anche per fare
efficienza nella stessa evoluzione del sistema informativo che non
deve essere statico a sé stante.
Ovviamente quello che spiace oggi, e richiamo soprattutto le
iniziative fatte sino ad oggi, è vedere che alcuni progetti vengono
bloccati, o comunque si torna un passo indietro, questo in alcuni
Comuni è avvenuto, proprio per l'impossibilità di rispettare
determinate scadenze e io in quel senso direi forse anche di una
sottostima di quelle che sarebbero state le incombenze e le
problematiche, però questo è un peccato, perché ovviamente genera
delle inefficienze e ci fa perdere delle risorse che potevano
essere utilizzate rispetto ad altre che possono essere utilizzate
per altre finalità.
Detto questo, manterremo comunque alta la guardia e soprattutto
su quest'aspetto ci auguriamo che ci possa essere, con l'apertura
di questa sede e non soltanto, una maggior organizzazione
temporale, soprattutto considerato che questi fenomeni non si
risolvono in pochi mesi.
