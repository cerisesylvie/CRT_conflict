Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 697 del 23 maggio 2019 - Resoconto
OGGETTO N. 697/XV - Interpellanza: "Motivi della non
istituzione della figura del consigliere/a di fiducia".
Rini (Presidente) -
Punto n. 43 dell'ordine del giorno.
Per l'illustrazione, la parola alla collega Pulz.
Pulz (ADU VDA) -
Bisogna risalire al 2006, quindi a 13
anni fa, per trovare in Italia il primo Codice delle pari
opportunità tra uomo e donna, che dispone per le Amministrazioni
dello Stato, anche quelle a ordinamento autonomo, la valorizzazione
del benessere delle lavoratrici e dei lavoratori contro tutte le
tipologie di discriminazione attraverso la predisposizione di piani
volti a rimuovere gli ostacoli che impediscono, appunto, la piena
realizzazione di pari opportunità nel lavoro. Nel 2010, con la
legge regionale n. 22, si recepisce il principio di pari
opportunità e si fa riferimento al Codice per la tutela della
dignità delle persone che lavorano nell'Amministrazione regionale.
È proprio con questa legge, all'articolo 4 e seguenti, che si
sottolinea la necessità dell'istituzione di un consigliere o
consigliera di fiducia. Leggo testualmente: "
per tutti gli enti
del comparto unico per la trattazione dei casi di violenza
psicologica o fisica, di mobbing o di molestia sessuale sul luogo
di lavoro, la nomina della consigliera di fiducia è effettuata in
accordo della Giunta regionale e dall'Ufficio di Presidenza del
Consiglio regionale. Di seguito ne sono specificati i compiti. La
consigliera di fiducia assiste la persona interessata su richiesta
di quest'ultima e la informa dei suoi diritti. Non è esclusa
l'azione penale se il comportamento denunciato si configura come
reato. Informa sul fenomeno del mobbing le strutture regionali
competenti del numero e della tipologia dei casi verificatosi.
Partecipa alle riunioni di informazione e di formazione. Segnala
situazioni di disagio anche a scopi preventivi. Suggerisce azioni
opportune con obblighi di imparzialità, correttezza e riservatezza
nell'esercizio dei compiti
". Nel 2014 poi il CUG (Comitato
Unico di Garanzia), costituito con delibera del 2011  in cui
si precisa che lo stesso collabora con la consigliera di parità, la
Consulta regionale per le pari opportunità e anche la consigliera
di fiducia laddove nominata... ha poi tentato di aggiornare la
materia proponendo di riscrivere questo Codice di tutela,
richiamandosi ovviamente ai principi costituzionali in materia di
diritti fondamentali della persona, nonché alla normativa europea,
alla normativa statale e regionale in materia di discriminazioni
anche di genere sul posto di lavoro e sottolineando - cito di nuovo
il testo - che "
i diritti inalienabili di ogni lavoratore e
lavoratrice sono lesi dalla violenza psicologica o fisica e dalla
molestia sessuale, che compromettono l'integrità psichica o fisica
di chi le subisce e, sia pure in misura minore, di chi ne sia a
conoscenza, nonché la fiducia e la motivazione al lavoro. Il Codice
tutela il diritto dei lavoratori e lavoratrici a svolgere le
proprie funzioni in un ambiente che garantisca il rispetto della
dignità umana di ciascuno e di non subire alcun tipo di
discriminazione e di comportamento sessuale inopportuno e
indesiderato
".
Seguono poi all'articolo 4 interessanti declinazioni del
complesso di atti e comportamenti ostili, aggressivi o vessatori
posti in essere reiteratamente e sistematicamente con modalità
persecutorie che creano un clima intimidatorio, umiliante,
degradante e offensivo, definibile appunto come
mobbing
. Si
ribadisce l'intendimento di istituire, appunto, questa figura della
consigliera di fiducia che si avvale prioritariamente della
collaborazione dei componenti della Segreteria e del Comitato unico
di garanzia, nonché degli uffici dell'Amministrazione
regionale.
Dopo tutti questi meravigliosi intendimenti, ci duole
sottolineare che questa importante figura della consigliera di
fiducia non è di fatto mai stata istituita in Valle d'Aosta. Ora,
per problematiche di questo genere, ci si può confrontare con la
Segreteria del CUG oppure direttamente con la Dirigente del
personale, che però è anche dirigente dell'Ufficio del contenzioso
e procedimenti disciplinari. I due ruoli presentano contraddizioni
evidenti in termini proprio, cioè contraddizioni strutturali, che
ovviamente vanno ben al di là delle persone che via via hanno
ricoperto quei ruoli. Soprattutto ci sembra che non corrispondano
alla volontà di individuare una figura terza che, nei casi così
delicati a cui stiamo facendo riferimento, risulta indispensabile.
Crediamo che questi temi non possano più essere trascurati, sono
temi che richiedono grande attenzione e sensibilità da parte
dell'Amministrazione impegnata nella tutela delle lavoratrici, temi
che diventano e che sono tanto più importanti in presenza del piano
triennale di azioni positive 2019-2021 in materia di pari
opportunità con recente deliberazione della Giunta regionale in
data 19 aprile 2019. Questo documento, che è un documento
obbligatorio triennale per tutte le pubbliche amministrazioni, al
fine di rimuovere gli ostacoli che impediscono, appunto, la piena
realizzazione di pari opportunità nel lavoro tra uomini e donne e
della cui attuazione è stato incaricato il CUG con il supporto
delle strutture regionali competenti, in particolare la Struttura
regionale del personale e concorsi con specifico finanziamento di
54.000 euro.
Allora noi di Ambiente Diritti Uguaglianza Valle d'Aosta
interpelliamo l'Assessore competente per conoscere innanzitutto le
ragioni per le quali non sia mai stata istituita questa importante
figura della consigliera di fiducia quale ulteriore tutela delle
lavoratici e - perché no? - anche dei lavoratori. Nel caso in cui
si intenda che essa sia assimilata alla consigliera di parità, noi
chiediamo per quali motivi quest'ultima non si stia occupando
proprio in particolare delle discriminazioni di genere nel mondo
del lavoro secondo le indicazioni della legge istituzionale e
regionale del 2009. Infatti l'avevamo già detto in un'altra
occasione, quando avevamo parlato della consigliera di parità. Le
consigliere di parità sono anche rappresentanti legali delle
lavoratrici e dei lavoratori discriminati in giudizio e nelle
controversie di lavoro. Quando avevamo dedicato l'interpellanza a
questa figura, avevamo già sottolineato che la sua operatività
subisce per varie ragioni delle forti difficoltà nello svolgimento
delle sue funzioni e la possibilità di agire in modo chiaro e
davvero incisivo nei vari ambiti risulta limitata, mentre purtroppo
trovano spazio meccanismi di mobbing che sono molto più diffusi di
quanto non sembra, insieme anche alle disparità di genere.
Presidente -
La parola al Presidente Fosson.
Fosson (GM) -
La ringrazio, Consigliera Pulz, perché non
ero a conoscenza, ma mi sembra che anche molti altri non lo erano,
di questa figura e della sua importanza, mentre invece l'Ufficio
personale aveva già lavorato su questo.
Per quanto riguarda la prima domanda: "
le ragioni per le
quali non sia poi stata istituita questa importante figura
",
gli uffici competenti informano che la Giunta regionale, con
deliberazione n. 485 del 22 marzo 2013, su proposta del Comitato
unico di garanzia per la valorizzazione del benessere di chi lavora
e contro le discriminazioni (il CUG di cui lei ha parlato) ha
approvato il piano di azioni positive della Regione, che prevedeva,
tra l'altro, la seguente azione positiva, siamo nel 2013:
"
Approvazione del Codice per la tutela della dignità dei
lavoratori e delle lavoratrici
", proposto dal CUG. Il CUG, nel
suo ruolo propositivo e di soggetto incaricato di dare attuazione
al suddetto piano, ha riscritto il Codice di tutela e lo ha
approvato il 28 gennaio 2014, trasmettendolo poi al Presidente
della Regione e al Presidente del CPL, alla Presidente della
delegazione trattante di parte pubblica, al COREPOC e ad altri enti
del comparto al fine di avviare le previste relazioni sindacali. Il
CUG ha nuovamente riproposto nel piano di azioni positive 2016-2018
l'azione positiva di approvazione del Codice di tutela
affiancandovi l'azione di creazione di un punto di ascolto sul
disagio lavorativo: quello di cui parlava lei, in coerenza con le
esigenze emerse nella rilevazione del benessere organizzativo
svolta in Regione nel 2015. Non essendo però tutt'oggi addivenuti
all'approvazione del Codice e valutandone l'importanza per
prevenire, prima ancora che risolvere le problematiche del disagio
sul lavoro, il CUG ha nuovamente proposto e la Giunta regionale,
con propria deliberazione n. 511 del 19 aprile 2019, quindi poco
tempo fa , ha accolto l'inserimento nel piano di azioni positive
2019-2021 delle seguenti azioni: prima azione, creazione di un
punto di ascolto sul disagio lavorativo per il personale della
Regione e degli enti del comparto; secondo punto, aggiornamento e
approvazione del Codice per la tutela della dignità dei lavoratori
e delle lavoratrici elaborato, appunto, dal CUG. Il CUG ha
approvato con verbale in data 17 aprile 2019 di elaborare nel 2019,
cioè in quest'anno, nell'ambito delle predette azioni, un modello
per la creazione di un punto di ascolto sul disagio lavorativo per
il personale della Regione e degli altri enti del comparto che
preveda anche l'istituzione della consigliera di fiducia. A tal
fine il CUG ha altresì deliberato di costituire un gruppo di lavoro
che si è riunito per la prima volta il 2 maggio 2019, quindi pochi
giorni fa.
Per quanto riguarda la seconda domanda: "
nel caso in cui si
intenda che essa sia assimilata alla consigliera di parità...
",
la figura della consigliera di parità e della consigliera di
fiducia normativamente nella prassi, laddove sono entrambe
presenti, hanno ruoli e funzioni diverse, come diceva lei. In
ragione dell'azione positiva, saranno effettuate le dovute
valutazioni sulle modalità per l'individuazione del soggetto
preposto allo svolgimento della specifica funzione, quindi stiamo
recuperando il tempo perduto.
Presidente -
Per la replica, la parola alla collega
Pulz.
Pulz (ADU VDA) -
La ringraziamo, Presidente, per la sua
risposta da cui si evince anche una certa sensibilità personale per
questo delicato argomento delle pari opportunità tra uomini e
donne, il che ci fa molto piacere. In un panorama che purtroppo
torna in generale a essere molto problematico, con discriminazioni
sempre in atto e notizie tragiche di violenza di genere, che
purtroppo ci arrivano quasi tutti i giorni, per cui diciamo che le
conquiste che sembravano assodate nella nostra società tornano
invece pericolosamente a essere messe in discussione - sono anche
sempre di più campi di battaglia, in cui la politica dovrebbe saper
scendere con maggiore decisione e spero che siamo tutti d'accordo,
con decisione ma anche con maggiore sensibilità e consapevolezza -
c'era dispiaciuto rilevare, appunto, che questa importante figura
della consigliera di fiducia non fosse poi mai stata istituita in
Valle d'Aosta.
Lei adesso ci dà questa bella notizia serale e noi non possiamo
che rallegrarci e attendere fiduciosi e sperare che anche la
consigliera di parità possa agire meglio, al di là delle persone
che ricoprono i ruoli, non c'entra questo, ma possa agire meglio
innanzitutto con meno confusioni di ruoli, poi con più risorse
finanziarie e anche con meno vuoti normativi. Avevamo già detto in
altra occasione che servirebbero dei lavori specifici in
commissione su questa tematica. Noi da parte nostra ci impegneremo
con lei, Presidente, e con tutto il Governo, con chi vorrà lavorare
per riaffermare il pieno diritto alla parità uomo-donna, perché
effettivamente siamo di fronte a varie problematiche sul tema.
Adesso non c'entra direttamente, però abbiamo lavorato su questo
tema per quanto concerne la legge elettorale regionale e adesso c'è
in corso l'analisi della legge elettorale comunale, dove dobbiamo
stare attenti a dare il giusto ruolo alle donne e gli spazi che
sicuramente meritiamo in quanto metà della popolazione e non per
altre ragioni che potrebbero fare arrabbiare i colleghi a
quest'ora. Opereremo comunque appunto insieme per i diritti e per
il fondamentale principio dell'uguaglianza.
