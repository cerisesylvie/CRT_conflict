Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 284 del 29 maggio 1981 - Resoconto
OGGETTO N. 284/81 - PROBLEMI CONCERNENTI IL RIORDINO DELLA RETE
COMMERCIALE DISTRIBUTIVA. (Interpellanza)
Presidente
- Do lettura dell'interpellanza presentata dal
Consigliere Minuzzo.
INTERPELLANZA
Il Consigliere regionale del PSDI
INTERPELLA
l'Assessore Chabod per sapere:
1 ) se, e, in che data, è stato completato il progetto per la
programmazione della rete distributiva di cui alla delibera di
Giunta n. 3781, del 18 luglio 1980;
2) quando intende sottoporre al Consiglio gli elaborati
dell'ISCOM Piemonte;
3) quali iniziative intenda assumere per la risoluzione del
problema concernente a quanto ribadito nella relazione della
presente interpellanza al quarto comma.
Presidente
- Il Consigliere Minuzzo intende illustrare
l'interpellanza? Ne ha facoltà.
Minuzzo (PSDI)
- Molto brevemente, anche perché mi sembra
che il testo dell'interpellanza sia sufficientemente chiaro.
L'esigenza di predisporre e presentare questa interpellanza è
dovuta al fatto che, preoccupati dalla crescita nella cintura di
Aosta di stabili che certamente verranno utilizzati a fini
commerciali; tenuto conto peraltro che in tutta la Valle d'Aosta,
anche a Pont-Saint-Martin, sembra che ci siano interessi di questo
tipo che iniziano ad emergere; tenuto conto anche del fatto che,
come si legge nell'interpellanza, il Consiglio regionale aveva
ratificato una delibera di Giunta con la quale si dava incarico
all'Istituto ISCOM Piemonte di predisporre un'indagine per valutare
le possibilità del tipo di piano commerciale che si voleva fare;
tenuto conto anche delle recenti leggi che abbiamo approvato in
Consiglio regionale per quanto concerne gli interventi della
Regione in materia di sviluppo delle attività commerciali e che
solo successivamente ad un emendamento della Commissione si era
provveduto a limitare gli interventi regionali per la grande
distribuzione, il che poteva far capire che non c'era un indirizzo
ben chiaro in politica di materia commerciale, si è ritenuto
opportuno presentare questa interpellanza per sentire quali fossero
le intenzioni dell'Assessorato e dell'Assessore in particolare, e a
che punto fosse lo studio fatto dall'ISCOM Piemonte, visto che a
tutt'oggi, nonostante siano passati abbondantemente gli otto mesi
stabiliti nella delibera ai Consiglieri non è stato consegnato
nulla.
Presidente
- Interpellato è l'Assessore all'Industria,
Artigianato e Trasporti Chabod, il quale ha facoltà di parlare.
Chabod (DC)
- A seguito d'incarico conferitogli dalla
Regione, l'ISCOM Piemonte ha presentato in data 15 maggio 1981, la
bozza dell'analisi della rete distributiva della Regione, nonchè
del progetto per la programmazione della rete distributiva
attinente alla grande superficie di vendita. Un documento sintetico
sui risultati della ricerca sarà fornito alla Regione entro metà
giugno del 1981.
Si ritiene che qualsiasi intervento di programmazione nel campo
economico non possa essere limitato al rapporto Istituto di
consulenza-Giunta-Consiglio regionale, ma debba consentire la
partecipazione di tutte le componenti economiche, sociali,
politiche e sindacali delle comunità valdostane. Sul progetto di
programma saranno pertanto sentite le rappresentanze delle
categorie economiche, i Comuni, le Comunità montane e le
Organizzazioni sindacali. Esaurite le consultazioni, il progetto
sarà sottoposto all'esame del Consiglio regionale presumibilmente
entro i mesi di settembre - ottobre del corrente anno.
In materia di tabelle merceologiche e di commercio all'ingrosso
si ritiene opportuno precisare gli aspetti amministrativi e
giuridici dei problemi. L'art. 37 della legge 11.6.71 n. 426 ha
deferito al Ministero dell'Industria, del Commercio e
dell'Artigianato la competenza a determinare le tabelle
merceologiche alle quali devono conformarsi le autorizzazioni
relative agli esercizi di vendita al minuto in sede fissa, sulla
base di principi espressamente determinati. Con il 30.8.71,
rispettando rigorosamente il principio massimo raggruppamento, sono
state istituite 14 tabelle merceologiche, alcune delle quali hanno
subito modifiche a seguito dell'emanazione delle norme esecutive
della citata legge 426/71. Le tabelle di che trattasi valgono per
tutto il territorio nazionale e quindi per tutti i Comuni, e sono
impostate secondo il criterio della gamma merceologica e non più,
come in passato, secondo l'elencazione dei singoli prodotti.
Commercio all'ingrosso e commercio al minuto. La definizione di
commercio all'ingrosso e commercio al minuto è riportata
all'articolo 1, 2° comma, della legge 11.6.71 n. 426; in base a
questa è commerciante all'ingrosso chiunque professionalmente
acquista merci a nome o per conto proprio e le rivende ad altri
commercianti, grossisti o dettaglianti, o a utilizzatori
professionali od ad altri utilizzatori in grande; è invece
commerciante al minuto chiunque professionalmente acquista merci a
nome o per conto proprio e le rivende in sede fissa, o mediante
altre forme di distribuzione, al consumatore finale.
Da quanto sopra si ricava pertanto che, una volta acquistate le
merci in nome o per conto proprio, se le stesse vengono rivendute
ai consumatori, si è di fronte alla forma di commercio al
dettaglio, mentre se vengono rivendute ad altri commercianti o
utilizzatori professionali o ad utilizzatori in grande, si è in
presenza di commercio all'ingrosso. Schematizzando la situazione
può essere rappresentata come segue. Commercio al dettaglio:
vendita delle merci al consumatore finale; commercio all'ingrosso:
vendita delle merci ad altri commercianti, ad utilizzatori
professionali o a utilizzatori in grande. Come si può facilmente
rilevare da quanto esposto, in nessun caso viene fatto riferimento
alla quantità delle merci, ma esclusivamente alla loro
destinazione.
Considerato che la Regione ha competenza assai limitata in
materia di disciplina del commercio e che la maggior parte delle
funzioni amministrative in materia spettano ai Comuni, la Regione
potrà intervenire per la soluzione dei problemi accennati in sede
di controllo dei piani commerciali, nonché in sede di emanazione
delle indicazioni programmatiche per la redazione dei piani
commerciali.
Nel caso in cui il Consigliere interpellante intenda riferirsi
anche al problema dell'abusivismo, la Regione potrà intervenire
invitando i Comuni ad esercitare maggiori controlli sulle imprese
commerciali.
Presidente
- Il Consigliere Minuzzo non replica. Si passa
alla trattazione dell'oggetto n. 14.
