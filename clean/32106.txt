Classificazione
ENERGIA
Risparmio energetico e fonti alternative



Oggetto del Consiglio n. 924 del 16 dicembre 2009 - Resoconto
OGGETTO N. 924/XIII - Interpellanza: "Realizzazione da parte
della società Telcha di un impianto di cogenerazione per il
teleriscaldamento a servizio della città di Aosta".
Interpellanza
La società partecipata regionale Telcha, costituita per
realizzare un impianto di cogenerazione per il teleriscaldamento a
servizio della città di Aosta, ha già ottenuto dalla Regione un
contributo di 5.600.000 euro per la realizzazione di tale
opera;
L'opera in questione ha conseguito nel corrente anno una
valutazione positiva condizionata sulla compatibilità ambientale
del progetto dell'impianto che dovrebbe entrare a pieno regime, in
base alla convenzione stipulata con il Comune di Aosta nel febbraio
del 2008, fra tre anni e mezzo.
Per la stessa opera è stata, peraltro, successivamente
ipotizzata l'utilizzazione di tunnel da realizzarsi per la
concomitante costruzione di un sistema metropolitano della città di
Aosta, opera di cui allo stato esisterebbe solo un generico studio
di fattibilità.
i sottoscritti Consiglieri regionali
Interpellano
la Giunta regionale per sapere:
1) se la Giunta ritiene ancora realistiche le tempistiche di
esecuzione dell'opera ipotizzate all'atto della convenzione con il
Comune di Aosta;
2) se si conferma l'intenzione di collegare l'esecuzione
delle dorsali principali con l'ipotizzato "Metro" aostano.
F.to: Louvin - Bertin - Patrizia Morelli
Presidente
- La parola al Consigliere Louvin.
Louvin (VdAV-R)
- Grazie, Presidente.
Molto brevemente per ricordare il tema che è già stato oggetto
di esame in quest'aula alcuni mesi or sono; la partecipata
regionale Telcha (Téléchauffage) è stata costituita per realizzare
un impianto di cogenerazione per il riscaldamento a servizio della
città di Aosta e il Governo regionale ha già erogato per questa
società, con una propria deliberazione, un contributo di 5.600.000
euro finalizzati alla realizzazione del teleriscaldamento.
L'opera ha già anche avuto la valutazione positiva di
compatibilità ambientale, seppure con delle osservazioni da parte
del competente comitato e, in base alla convenzione che è stata
stipulata a suo tempo nel 2008 dalla Telcha con il Comune di Aosta,
dovrebbe già entrare a regime, cioè in attività questo
teleriscaldamento fra soli 3 anni e mezzo.
Come ricorderete, è stata in seguito ipotizzata l'utilizzazione
dei tunnel delle condotte principali del teleriscaldamento come
possibile opera concomitante alla costruzione del sistema
metropolitano, il cosiddetto "metrò" della città di Aosta, opera,
questa, di cui allo stato pare esservi solo uno studio generico di
fattibilità. Siamo ancora in attesa da parte dell'Assessorato che
ci venga consegnato lo studio definitivo, quello di cui si è
discusso due mesi fa; in quest'aula era soltanto una prima bozza
che - ricordo, Assessore Viérin - ci era stata presentata come una
versione assolutamente provvisoria.
Ci preme in questo contesto sapere se sono ancora realistiche le
tempistiche che sono state indicate per la realizzazione del
teleriscaldamento di Aosta e se viene confermata questa sinergia,
così è stata rappresentata, questa utilità di fare contestualmente
le due opere, una delle quali peraltro mi risulta non essere stata
nemmeno decisa; quindi, se c'è l'intenzione di collegare
l'esecuzione almeno delle dorsali principali del teleriscaldamento
con questo ipotizzato "metrò" per la città di Aosta. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente.
Come ha ben ricordato il collega Louvin che ha sintetizzato
anche la diversità fra quelli che sono gli obiettivi di Telcha e
gli obiettivi dello studio; Telcha, tanto per riprendere, è una
società pubblica che ha praticamente siglato una convenzione con il
Comune di Aosta nel 2008, quindi è un rapporto diretto fra società
e Comune. Come invece si evince dall'oggetto dello studio di
fattibilità, commissionato dalla società Geodata S.p.A. con
deliberazione della Giunta n. 1498/2009, una delle finalità dello
studio consiste nella valutazione delle possibili sinergie fra la
realizzazione della metropolitana leggera e lo sviluppo degli
interventi di teleriscaldamento della città di Aosta, quindi, di
fatto, di analizzare solo se ci sono possibili sinergie.
Poiché nella prima parte dello studio non è stato esaustivamente
verificato il rapporto costi- benefici di una possibile contestuale
realizzazione delle due opere, nella lettera inviata dal dirigente
del dipartimento alla società Geodata in data 27 novembre è stata
richiesta una dettagliata analisi in tal senso, da sviluppare nella
seconda parte dello studio, tra l'altro previsto nell'incarico e
che sarà disponibile entro fine febbraio. Nella stessa lettera,
posso anche dire che è stata evidenziata la decisione della Giunta
regionale di richiedere approfondimenti relativamente all'asse
nord-sud in merito a quello che può essere la metropolitana
leggera.
Presidente
- La parola al Consigliere Louvin.
Louvin (VdAV-R)
- È vero che stiamo come le talpe a
ragionare di possibili scavi sotterranei, ma qui sono scavi molto
al buio, quindi se non capisco male, Assessore Viérin, ci
riportiamo avanti con le lancette fino ad almeno il mese di
febbraio prima di capire cosa si potrà fare in questo. È stato dato
un incarico alla società Geodata nel maggio del 2009, fino a
febbraio non sapremo se è possibile, anzi, utile ed economicamente
vantaggioso fare queste due opere insieme.
Noi siamo peraltro più sbrigativi nella valutazione, la nostra è
ovviamente molto meno favorevole di quella che probabilmente si
tenterà di far apparire, ma in ogni caso crediamo che questo
dossier stia trascinando non poco! Ci preoccupa anche rispetto alle
promesse che sono state fatte alla città di Aosta, di avere il
teleriscaldamento in tempi rapidi, che in quest'attesa di
collegamento - perché di attesa si tratta - è evidente che se non
si decide che si fa il foro principale della condotta della
larghezza di un metro e mezzo piuttosto che di 6 metri - questa è
la differenza indicata negli studi - non si potrà procedere
all'attuazione delle opere e tutto rimarrà fermo. Non sappiamo poi
quale genere di approfondimenti sia stato richiesto e lei è stato
molto generico ed evasivo sulla questione rispetto all'asse
nord-sud, ma evidentemente se la Giunta è a richiedere già dei
dettagli di questo genere, è probabile che ci sia un orientamento a
conforto della realizzazione congiunta delle due opere.
Noi dobbiamo annunciare che le "terremo caldo" su questo
argomento, ci permetteremo molto presto di tornarci, perché non ci
pare che gli elementi che ci ha fornito - forse in questo momento
gli unici disponibili nel suo dipartimento, ma in assoluto mi pare
ancora molto nebulosi - siano interessanti e soddisfacenti per la
cittadinanza soprattutto di Aosta, ma in generale della Valle,
perché questa è un'opera che ricade sulle spalle della Valle
d'Aosta intera. Grazie.
