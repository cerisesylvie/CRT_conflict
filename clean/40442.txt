Classificazione
CONSIGLIO REGIONALE
Attività consiliare d'aula



Oggetto del Consiglio n. 3232 del 20 febbraio 2018 - Resoconto
OBJET N° 3232/XIV - Communications du Président de la
Région.
Farcoz (Président)
- Point n° 2 à l'ordre du jour. La
parole au Président de la Région.
Viérin (UVP) -
Il TAR della Valle d'Aosta, con sentenza
pubblicata il 14 febbraio 2018, ha accolto il ricorso contro la
nomina del Direttore generale dell'ASL della Valle d'Aosta.
L'Amministrazione ha preso atto della decadenza dell'incarico di
direttore generale e ha dato mandato agli uffici competenti di
avviare le procedure, come determinato dalla legge n. 5/2000 e dal
decreto legislativo n. 171/2016, per la nomina di un nuovo
direttore generale. Nel frattempo, nelle more dell'espletamento di
tale procedura, sempre in base alla legge n. 5 (articolo 16, comma
3), ha inoltre stabilito di ricorrere alla nomina di un commissario
per la copertura di tale posto.
Président -
La parole au collègue Borrello.
Borrello (AC-SA-PNV) -
Ci saremmo aspettati dal
Presidente della Regione qualche ulteriore comunicazione in
quest'aula. Noi abbiamo sempre rivendicato la centralità e
l'importanza dell'aula consiliare e, invece, dobbiamo prendere atto
che dobbiamo leggere sui giornali molte informazioni e
comunicazioni.
Ci troviamo oggi a dover parlare delle non comunicazioni del
Presidente in merito a tutta una serie di tematiche decisamente
importanti che sono state annunciate la settimana scorsa da alcuni
settimanali. Noi la invitiamo a renderci edotti rispetto a tutta
una serie di questioni centrali per quanto riguarda
l'Amministrazione regionale, il funzionamento del Consiglio
regionale e gli aspetti di carattere amministrativo. Nello
specifico ci riferiamo agli annunci fatti in merito alla potenziale
novità gestionale per quanto riguarda il Casinò, ma la cosa
principale che noi riteniamo importante è avere delucidazioni
riguardo alla situazione finanziaria della nostra Regione,
soprattutto in virtù della problematica legata ai 100 milioni di
euro, se ci sono o non ci sono, quale sarà il futuro rispetto alle
vostre poste di bilancio da voi approvate nel Consiglio regionale
di dicembre. La terza considerazione, ultima ma non in ordine di
importanza, è una novità che abbiamo letto sul giornale: il
Presidente della Regione ha espresso la volontà di sostenere
l'attività referendaria per quanto riguarda la quotazione di
CVA.
Noi sappiamo benissimo che l'Amministrazione parla per atti e
allora ci poniamo una domanda molto semplice, perché noi avevamo
codificato questo tipo di percorso con un emendamento all'interno
della finanziaria che è stato respinto dalla maggioranza. Vorremmo
avere dei chiarimenti in merito alle intenzioni, perché, se da una
parte ci sono dichiarazioni giornalistiche, dall'altra ci sono
votazioni su emendamenti codificati e scritti in aula che hanno
avuto esito negativo, con la votazione a favore solamente da parte
dell'opposizione. Vorremmo pertanto capire quali sono gli
intendimenti del Presidente.
Presidente -
La parola la collega Padovani.
Padovani (CC-MOUV) -
Per collegarmi all'intervento del
collega Borrello sulle comunicazioni che il Presidente ha voluto
fare ai giornali e non qui, tra i vari punti c'era anche una delle
priorità che si era data questa Giunta: il rilancio
dell'agricoltura.
Il Presidente della Giunta fa le comunicazioni ai giornali;
ovviamente non le fa qui in aula, ma le fa ai giornali perché lì si
fa la campagna elettorale e qui no. Ha però omesso di dire - e non
so se lo sappia - che agli agricoltori è arrivato un messaggio
dagli uffici dell'Assessorato di questo tenore: "l'Assessorato
dell'agricoltura comunica che nei prossimi giorni le sarà
accreditato il contributo della misura di indennità compensativa
per l'anno 2016". Ma davvero? In campagna elettorale mandiamo i
messaggi dell'Assessorato agli agricoltori? È compito
dell'Assessore? Perché non mi risulta... ma l'ha mandato
l'Assessore o qualcuno degli uffici dell'Assessorato? E perché non
è stato mandato agli operai dei cantieri forestali per poter fare
domanda ed essere ammessi, visto che rischiano il posto di lavoro?
Perché agli agricoltori sì e ai forestali no? Ovviamente sui
giornali non poteva dirlo, ma noi sappiamo quanto è successo in
questi giorni: agli agricoltori è arrivato questo messaggio, mentre
agli operai dei cantieri forestali che potevano e volevano fare
domanda d'ammissione non è arrivato alcun messaggio.
Presidente, è poi successa un'altra cosa in questi giorni,
l'ennesima vicenda giudiziaria. Ora qui non siamo un'aula di
tribunale - l'ho già detto in altre occasioni - però è una vicenda
che riguarda la politica molto da vicino e le motivazioni di quella
sentenza sono davvero inquietanti in alcune parti. La BCC come
motto ha sempre avuto "fuori la politica dalla banca"... ma è
cambiato qualcosa? Lei sapeva di questa vicenda quando ha nominato
Assessore l'ex collega Perron? Sapeva che l'Assessore Perron aveva
fatto (questo è scritto nelle motivazioni del giudice) quello che
ha fatto? Sapeva (e si legge sempre nelle motivazioni della
sentenza) che poteva disporre inopinatamente delle nomine nelle
partecipate? L'ha fatto anche nella sua Giunta? Grazie.
Presidente -
Invito i colleghi a mantenersi sulle
comunicazioni della Presidenza.
La parola alla collega Certan.
Certan (ALPE) -
Chiederò delucidazioni riguardo alla
comunicazione del Presidente, anche se in effetti da parte di
alcuni colleghi ci sono richieste sulle non comunicazioni che ci
saremmo aspettate pure noi.
Il Presidente ha accennato al procedimento di sospensione del
Direttore generale Rubbo da parte del TAR; la proposta fatta, poi
approvata con una delibera di Giunta dall'Assessore alla sanità,
parrebbe viziata da un eccesso di potere e mancanza di motivazione.
Credo che giustamente ci siano ruoli diversi, perché il tribunale
ha un suo ruolo, diverso, anche se parallelo a quello che abbiamo
noi. Presidente, ci aspettavamo però qualche passaggio politico in
più da parte sua, perché noi non abbiamo mai saputo come fosse
stata istruita questa pratica per addivenire a tale scelta. Abbiamo
ripetutamente chiesto in Giunta, confrontandoci anche con
l'Assessore, se il percorso che si intendeva seguire fosse
legittimo, perché i nominativi erano diversi e mai definiti; ne
abbiamo parlato due o tre volte, ma non si è mai definito fino a
quando non si è poi deciso.
Leggendo adesso la sentenza, mi pare però che ci siano dei
passaggi di trasparenza di cui noi non siamo "mai" stati messi al
corrente. Alle pagine 7, 8, 9 ci sono passaggi chiarissimi di
colloqui, credo di incontri politici, perché il dottor Rubbo
sostituiva l'Assessore in queste riunioni. È proprio scritto a
pagina 8: "in qualità di sostituto dell'Assessore regionale, su
precisa richiesta dello stesso, poiché impegnato in un'altra
riunione". Si tratta di un incontro conoscitivo dei candidati
svolto con la dottoressa Gabriella Morelli. Penso siano passaggi
politici e su questi ci aspettavamo delle precisazioni, perché non
credo che la Giunta non fosse a conoscenza di tale percorso. Ci
sono stati incontri tra candidati, tra candidati e Assessori, tra
candidati concorrenti, Assessori e futuro direttore generale e
coordinatrice. Ritengo pertanto che su questo occorra davvero
chiarezza, ma proprio da un punto di vista politico: sapere cosa è
successo. Non vado oltre, spero che qualcuno dalla Giunta replichi.
Ritenevo però importante questa segnalazione, perché è chiaro che
poi tutti gli atti successivi sono stati stilati, ma chiaramente su
proposta dell'Assessore che a questo punto non conosceva tutta una
parte di dettagli, e ciò ci ha lasciati basiti.
Sempre per una questione di trasparenza - lo chiedo a lei,
Presidente, perché fa un po' parte della sua non comunicazione - ci
risulta che il giorno di Martedì Grasso ci sia stato in Bassa Valle
un incontro importante con alcuni lavoratori del mondo agricolo.
Credo sia importante che lei ci chiarisca se è vero o meno, perché
da come ci risulta questa riunione non era informale, bensì era una
riunione con lei e con una parte della Giunta.
Presidente -
La parola all'Assessore Bertschy.
Bertschy (UVP) -
Credo sia semplicemente opportuno
affermare alcune cose per l'opinione pubblica, anche se con la
cautela del caso. Intanto manifestiamo il dispiacere per
l'annullamento della sentenza del TAR, benché vi sia l'assoluta
convinzione - e questo è al vaglio degli organi legali della
Regione - di aver operato nella direzione di dare alla nostra
Azienda la migliore scelta possibile. Il procedimento si è concluso
con l'approvazione dell'elenco degli idonei e poi - come ben sanno
tutti i colleghi di maggioranza - si è cercato di fare un percorso
di conoscenza e, allo stesso tempo, di valutazione dei
procedimenti.
Oggi credo sia importante chiarire che il lavoro realizzato è
stato fatto con l'assoluta volontà e buona fede di arrivare ad una
nomina. Se la persona individuata nei giorni precedenti - che tra
l'altro era stata presentata in Giunta - avesse accettato
l'incarico, tutto quello che oggi stiamo dicendo non sarebbe
neanche oggetto di discussione. Evidentemente il lavoro svolto in
questo periodo è stato ritenuto valido, altrimenti si sarebbe
dovuti intervenire e sicuramente non difendere con le motivazioni
che verranno poi comunque portate davanti al CDS. L'intenzione era
molto chiara riguardo alla nomina di direttore generale, tutti
sanno che la volontà era ben diversa da quella che poi è risultata
essere la scelta finale. All'attenzione dell'organo di Giunta era
stato portato il nominativo di una persona che poi ha rinunciato;
per cui, a pochi giorni dal commissariamento dell'Azienda, in
seguito alle dimissioni del Direttore Petroni rassegnate sessanta
giorni prima, abbiamo poi dovuto compiere questo.
Non ho alcun problema ad illustrare il lavoro realizzato, perché
tutti sanno che la scelta era caduta su un altro nominativo. Se
questa fosse stata la scelta finale, tutto questo non sarebbe
avvenuto, noi saremmo tutti molto più tranquilli e in una fase
diversa.
Président -
La parole au collègue Chatrian.
Chatrian (ALPE) -
Lo scorso Consiglio abbiamo avuto modo
di confrontarci in maniera molto serrata su un argomento delicato,
che dal nostro punto di vista non è di campagna elettorale,
argomento che ad oggi non ha avuto ancora risposte puntuali. Il
Presidente della Regione non ha avuto modo di declinare questo
passaggio, per cui in questi pochi minuti vorrei metterlo in
evidenza, ma lo farei proprio con l'intento e con l'obiettivo di
trovare delle soluzioni nelle prossime settimane.
L'opposizione aveva preparato e proposto una mozione per dire al
mondo agricolo che si sarebbe provato ad anticipare risorse che ad
oggi difficilmente arrivano nelle tasche dei nostri agricoltori. La
risposta dell'Assessore Nogara fu netta e
tranchante
: "le
associazioni non vogliono più gli anticipi perché poi devono essere
restituiti". Il giorno dopo noi abbiamo audito il Presidente della
Vival (dei viticoltori) che ha detto il contrario: "create le
condizioni per poter anticipare le risorse; noi stiamo ancora
aspettando gli aiuti del 2016 per quanto riguarda Vinitaly" e ci ha
fatto due esempi parlando di centinaia di migliaia di euro. Come
opposizione noi abbiamo cercato di creare le condizioni e abbiamo
ancora solo due Consigli. Qualche ora dopo l'Assessore Nogara dice
invece al mondo agricolo (è legittimo, è lui che guida questo
dicastero) che non è più possibile dare gli anticipi agli
agricoltori. Prima ci dice che le associazioni non sono più
interessate, il giorno dopo le stesse associazioni chiedono alla
Commissione (composta da maggioranza e opposizione) "create le
condizioni per gli anticipi", e qualche ora dopo l'Assessore ci
dice che non è più possibile. Se gentilmente potesse declinarci
questo passaggio le saremmo grati!
Altra considerazione. Con i colleghi solitamente guardiamo gli
impegni settimanali degli Assessori per capire quali sono gli
incontri sui territori, anche perché vogliamo esserci e
confrontarci, e non abbiamo visto l'incontro organizzato ad Arnad
martedì pomeriggio. Se possiamo essere utili alla causa diremmo che
la proroga della graduatoria unica non è ancora stata ultimata,
scade dopodomani (il 21). Nel mentre, però, l'Assessorato ha messo
in campo dieci bandi. Ora, Assessore Nogara, ognuno di noi può fare
tutte le riunioni del mondo, ma se decidete di farle con trenta,
quaranta, cinquanta persone perché non fare un incontro pubblico?
Si prende la
Grand Place,
si invitano tutti i potenziali
operai forestali, in modo che tutti conoscano le regole del gioco,
quali sono i bandi pubblicati, i livelli, le potenzialità, le
possibilità, la trasparenza, affinché tutti possano fare le proprie
domande e avere le risposte, affinché le cinquecento, seicento
persone interessate a questi posti di lavoro - a cui maggioranza e
opposizione in questi cinque anni hanno lavorato per poter creare
tali condizioni - abbiano le pari opportunità e le pari
informazioni. Ci è stato invece detto che a questo incontro era
presente l'Assessore alla sanità - che si occupa anche di operai
forestali, di SFOM, di musica, e poi, quando parliamo di sanità,
abbiamo difficoltà e criticità ad avere delle risposte - il
Presidente della Regione, l'Assessore competente con i vari
collaboratori... tutto bene!
L'invito che noi estendiamo, dato che la gran graduatoria è
ancora aperta e i bandi scadranno il 7 marzo, è che tutti abbiano
le stesse informazioni e le pari opportunità. Perlomeno in queste
ore è stato fatto un passo avanti, positivo: ieri pomeriggio ci è
stato comunicato che gli operai forestali hanno la possibilità di
fare un'autocertificazione, perché fino a ieri mattina non era
possibile. L'Assessorato chiedeva ai singoli operai forestali di
comunicare annualmente cosa hanno fatto, con chi hanno lavorato, in
che maniera, mentre da ieri pomeriggio, su diverse sollecitazioni,
l'autocertificazione è stata accettata. Assessore, l'invito è a
fare nei prossimi giorni un incontro pubblico, in modo che tutti
abbiano le stesse informazioni e le stesse opportunità, dato che i
bandi sono aperti e scadranno il 7 marzo 2018.
Presidente -
Ricordo solo che l'aula ha gli strumenti
consiliari per interrogare la Giunta e il Governo. Sulle non
comunicazioni permetto dei chiarimenti perché è giusto che ci si
chiarisca, però, se ci sono vere e proprie domande, esistono le
question time
, le interpellanze, le mozioni o le
risoluzioni.
La parola al collega Ferrero.
Ferrero (M5S) -
Cercherò di essere breve.
Si è parlato dell'
affaire BCC
, e a noi interesserebbe
avere un'indicazione da parte del Governo regionale non per fare
sentenze parallele o per sostituirci alla magistratura, ma per
avere un'idea se, riguardo al comportamento tenuto da un ex
componente della Giunta, un ex Assessore, soprattutto in relazione
agli sbobinamenti delle telefonate intercettate, ci sia qualche
sottolineatura da fare, oppure si ritenga che quanto emerge da
quelle telefonate (una specie di commistione tra politica,
economia, banche e affari privati) sia un comportamento normalmente
utilizzato o possa essere normalmente utilizzato. Ci dovrebbe
essere una puntualizzazione su questo.
Sempre nell'ottica di risparmiare tempo, come anticipato
precedentemente sull'articolo 116 e la limitazione fatta dalla
società del Traforo del Gran San Bernardo, anche su questo io
vorrei avere un chiarimento da parte del Presidente. Io non ho
paura di andarmi a fare qualche centinaio di fotocopie ma, se
iniziamo così, adesso che ultimamente ho ripreso con vigore
l'attività (una decina di richieste di documentazioni al mese),
posso anche decidere di andare a fare le fotocopie e di passare il
mio tempo lì. Non mi sembra però questo il compito del Consigliere,
perché a quel punto mi date anche una bottiglietta di Mastro Lindo
e, dato che sono lì a fare le fotocopie, do anche una pulita alla
fotocopiatrice e alle scrivanie. Mi sembra che qui andiamo un
pochettino al di là della funzione del Consigliere regionale. Se
poi cambierete il Regolamento e inserirete anche queste cose a
maggioranza saranno approvate, però adesso, con il Regolamento che
c'è e con i due ricorsi già vinti dal Movimento Cinque Stelle
riguardo all'accesso agli atti, con una spesa di circa 50 mila euro
di avvocati da parte delle società partecipate, non costringeteci a
fare un altro ricorso al TAR e poi al Consiglio di Stato e a
vincere anche questo, perché noi non vogliamo buttare via i nostri
soldi del gruppo consiliare e non vogliamo far buttare via dei
soldi alla partecipata.
Ultima cosa. È un po' agghiacciante il fatto di sapere che una
società regionale, che fattura milioni di euro, non abbia un
dipendente per fare un centinaio di fotocopie. Mi sono sentito
anche con l'ingegnere Meroi e vedremo di organizzarci, però vorrei
che questo non rappresentasse un precedente, perché, se andiamo in
questa direzione, è inutile poi propagandare la trasparenza, salvo
poi il fatto di negare, quando è il momento, dei diritti sanciti
dal Regolamento del Consiglio.
Président -
La parole au collègue Restano.
Restano (AC-SA-PNV) -
Il mio intervento riguarda le
dichiarazioni del Presidente della Giunta, laddove ci ha annunciato
l'accoglimento del ricorso rispetto alla nomina del direttore
generale dell'USL. Ritengo che questa comunicazione sia un tantino
in contrasto con le dichiarazioni apparse sui settimanali
valdostani, dichiarazioni fotocopia che - come a volte dice lei,
Presidente - sanno un pochino di campagna elettorale che è
iniziata. Leggere che è stato chiamato a risolvere i problemi della
sanità, i problemi dell'agricoltura e oggi sentire l'accoglimento
di questo ricorso mi porta a pensare che in questi due anni i
problemi della sanità e del
welfare
valdostano non siano
stati risolti, anzi, siano un tantino aumentati.
Ripercorrendo la storia di questo quinquennio, l'interessamento
del suo movimento e dei colleghi alla sanità è stato costante e
preciso. Avete avuto sicuramente - e non discuto se in maniera
corretta o meno, non mi permetto - una parte attiva rispetto alle
scelte dell'allora direttore generale Ardissone di lasciare la
Valle d'Aosta. Sicuramente è un elemento molto valido, visto che ha
trovato collocazione in altra USL, dove riscuote anche successo.
Successivamente lei, da Assessore, ha inciso sulla scelta del
direttore generale Massimo Veglio di lasciare la Valle d'Aosta,
visto che aveva avuto un giudizio di insufficienza da parte sua,
come abbiamo avuto modo di leggere nella delibera di valutazione
della Giunta regionale. In quel periodo annunciò che avrebbe
trovato "un
manager
che sappia interpretare le nuove sfide
del mondo della sanità, riaprendo l'elenco degli idonei alla carica
di direttore generale, perché ormai è vecchio". Devo dire che
condivido quanto lei disse in quell'occasione, però purtroppo a
questa dichiarazione non abbiamo fatti corrispondenti, perché la
nomina del sostituto del direttore generale è durata parecchio
tempo con l'effetto di bloccare la riforma della sanità e,
successivamente, viviamo questa esperienza dell'ex direttore
generale e questa sentenza. Non intendo ripercorrere i fatti, sono
già stati illustrati dalla collega Certan.
Tutti sanno che sono un estimatore dell'ex direttore generale e
sanno anche quanto ha detto l'Assessore alla sanità che ha dovuto,
suo malgrado, accettare la nomina. Noi non sapevamo dei colloqui,
non ne eravamo al corrente. Io ritengo che la disponibilità dell'ex
direttore generale e l'attaccamento alle istituzioni lo abbiano
portato ad accettare questo incarico che, secondo la sentenza, non
doveva essere affidato. Ritengo anche che in questo caso lui sia
stato addirittura danneggiato nella sua figura professionale da
questa scelta e che la responsabilità politica dell'Assessore sia
importante e sia stata decisiva. Credo pertanto che non si siano
risolti i problemi della sanità valdostana, ma si siano
accentuati.
Ci accingiamo a discutere una riforma del Dipartimento di
prevenzione in assenza dell'attore principale: del direttore
generale. Ci accingiamo a discutere dei coordinamenti e delle
posizioni organizzative in assenza di chi le ha pensate, di un
aumento della spesa, di una riduzione delle professionalità e delle
competenze in determinati settori. Al Dipartimento di prevenzione
viene proposto di togliere il coordinamento e la posizione
organizzativa, ma chi gestirà questo passaggio? Il commissario, il
sostituto che deve stare lì per poco tempo? Questo è un danno
importantissimo alla sanità valdostana e noi aspettiamo risposte
concrete.
Presidente -
La parola al collega Marquis.
Marquis (AC-SA-PNV) -
Anch'io vorrei fare due
considerazioni sul tema - già in parte trattato dai colleghi -
della sentenza del TAR riguardo alla direzione generale dell'USL.
Credo che rappresenti una situazione di estrema difficoltà della
nostra azienda USL, perché nell'arco di questa legislatura saremo
al suo quinto direttore generale e questo la dice già di gran lunga
di quali sono le problematiche che sta affrontando la sanità
valdostana. È una sanità che non riesce ad avere continuità
d'azione, che si trova costretta nell'arco di pochi mesi a dover
riiniziare il percorso di risanamento. Da una parte sentiamo che
siete stati chiamati a risolvere i problemi della sanità valdostana
e dall'altra parte, nei comizi, sentiamo il Senatore Lanièce il
quale sostiene che la sanità valdostana ha ancora atti risalenti
alla sua gestione del 2012 e che nel frattempo non è stato fatto
nulla perché c'è stata instabilità politica all'interno di questa
legislatura. Io credo che la verità possa stare nel mezzo e quindi
bisogna anche essere più prudenti nel fare certe affermazioni.
Quanto alla situazione nello specifico, credo ci siano due
livelli sulla sentenza del TAR da esaminare: uno è il difetto di
motivazione, sotto il quale credo non ci siano particolari
problematiche, perché all'epoca, quando è stata approvata questa
delibera, mi risulta che non ci fosse l'esigenza di una procedura
comparativa. Questo era stato attestato dall'Ufficio legale e anche
dalle strutture dell'Assessorato. Per quanto riguarda invece
l'altra parte (l'eccesso di potere di cui sarebbe viziata questa
procedura), nonostante la Giunta si esprima in modo collegiale, non
abbiamo avuto modo di essere a conoscenza di come è stata condotta
l'istruttoria. Io ritengo che l'istruttoria sia stata fatta dai
dirigenti nel migliore dei modi; tuttavia credo che la sentenza
metta in luce questioni che non fanno onore sotto il profilo della
linearità amministrativa o di come è stata condotta o, perlomeno,
che questa pratica non possa essere presa come esempio di buona
gestione. A questo riguardo, per tutelare l'immagine della pubblica
amministrazione, se riteniamo di essere nel giusto, che non ci
siano dei problemi sull'eccesso di potere rappresentato, penso sia
doveroso ricorrere al Consiglio di Stato, perché credo che le
prerogative della Regione vadano difese fino in fondo, al di là che
nel frattempo bisogna ottemperare a quanto è stato deciso. Penso
anche che si possa chiedere una sospensiva, se si ritiene che
l'Amministrazione abbia operato con correttezza.
Mi dispiace che l'esito sia stato questo, perché francamente
tale settore non aveva bisogno di una ripartenza a pochi mesi dalla
fine della legislatura. Sicuramente comporterà ulteriori
problematiche rispetto a quelle che già sono in essere, poiché si
tratta di dover ricostituire l'organigramma aziendale e quindi di
riattivare tutte le strategie gestionali dell'Azienda sanitaria
locale.
Président -
La parole au collègue Bertin.
Bertin (CC-MOUV) -
Due rapide considerazioni, anzitutto
su queste interviste rilasciate dal Presidente della Regione che
hanno toccato argomenti diversi, dei quali si è comunque discusso
in quest'aula.
In particolare mi soffermo sull'aspetto riguardante la CVA. Da
una parte si annuncia (o si conferma) quanto già detto: non si
procederà prima della fine legislatura, in questa fase non si andrà
alla quotazione della società. Questo è stato già detto in
Consiglio regionale e mi pare di buonsenso, è stato anche
sollecitato da un'interrogazione che avevamo presentato sulla
questione. Poi però si introduce in modo piuttosto vago una volontà
di sentire i valdostani. Penso occorra essere chiari, perché le
promesse elettorali sono un conto - in questi giorni abbiamo dei
veri e propri professionisti che si stanno dedicando in promesse di
ogni genere in vista delle elezioni del 4 marzo - ma su tale
aspetto bisogna essere precisi. Come si vogliono sentire i
valdostani, in che modo, con quale modalità, quando? E le forze
politiche quali valutazioni fanno sulla quotazione in Borsa? Mi
auguro che tutto questo venga fatto e precisato. In questo periodo,
se vogliamo, è facile e inevitabile dire di voler ascoltare i
valdostani, perché siamo in piena campagna elettorale e certamente
non sarebbe conveniente dire il contrario, ma è il caso anche di
precisare come, dato che qualche mese fa ci si è espressi contro ad
uno strumento (un articolo di legge) che poteva permettere un
percorso per giungere ad una consultazione dei valdostani.
Vorrei poi accennare ad una questione di questi giorni: la
vicenda BCC. Ricordo che all'epoca, quando questa vicenda iniziò,
avevo chiesto in quest'aula all'Assessore Perron dei chiarimenti,
il quale mi aveva risposto un po' stizzito "sono fatti miei, sono
fatti privati". Non sono fatti privati e l'abbiamo visto, anche
perché la condanna è determinata proprio dal fatto che il ruolo
svolto dall'allora Assessore era pubblico, di pubblico ufficiale,
quindi sono questioni pubbliche. Da questa vicenda emerge uno
spaccato dei rapporti con la banca, un intreccio inquietante di
interessi privati, politici e pubblici, nella quale la presenza
della politica nelle banche e nel sistema economico lascia
intendere di avere un peso enorme, capace di condizionare in modo
pesante l'azione della banca stessa. Sono cose estremamente gravi
che vanno al di là del famoso "abbiamo una banca di Fassino". Qui
siamo veramente in una situazione estremamente grave nella quale i
gruppi politici si contendono il dominio di una banca e, al di là
di questo, emerge proprio una situazione inquietante sotto più
punti di vista. Vi sono condanne ed emergono fatti che forse in
parte non stupiscono, perché purtroppo certe degenerazioni le
conoscevamo - ma oggi sono sempre più evidenti - che impongono alla
politica di non guardare dall'altra parte e di non far finta di
niente. Ci stiamo avvicinando alle elezioni regionali, pertanto io
spero e mi auguro che la politica non faccia finta di niente e non
guardi da un'altra parte rispetto a questa degenerazione sempre più
evidente del sistema politico valdostano. Le inchieste e le
condanne non fanno altro che togliere un velo ad una situazione
estremamente grave. Credo che la politica debba intervenire, è il
suo compito.
Président -
La parole au collègue Roscio.
Roscio (ALPE) -
Lei ci sollecita ad utilizzare gli
strumenti consiliari, ma i temi sono talmente di stretta attualità
che diventa difficile poterli utilizzare poiché riteniamo siano
anche urgenti. Mi sembra di capire che su certe questioni non si
intenda rispondere ed è grave, anche perché sul giornale si fanno
delle anticipazioni su questioni veramente molto importanti.
Cito la questione finanziaria: siamo rimasti con un bilancio in
cui ad oggi non c'è la copertura - recentemente il Presidente è
venuto in Commissione a dircelo - ma da quello che si legge sul
giornale sembrerebbe che la copertura non ci sarà né oggi, né mai.
Sembra quasi che se ci sarà un accordo sarà al ribasso; se è
diverso, non sarebbe male che questo Consiglio sapesse la
situazione e non dovesse leggerla sulle pagine dei giornali.
La questione delle riunioni tenute con un gruppo ristretto di
candidati aspiranti a fare i lavori forestali (abbiamo detto che lo
sapevamo) è vera o non è vera? Se non è vera, va bene, però, se è
vera, perché l'incontro non è stato pubblico ma si è svolto solo
con alcuni?
La questione degli sms (l'ha letto prima il collega Padovani):
chi ha scritto quegli sms agli agricoltori annunciando l'arrivo? Se
è uno scherzo di Carnevale anche quello, va bene, ma se è il
modus operandi
ufficiale dell'Assessorato dell'agricoltura
che comunica agli agricoltori l'arrivo del contributo a loro
spettante o meno e che arriva perché c'è qualcuno che lo fa
arrivare, sembra quasi una politica degna del Medioevo, se questo
fosse confermato. Dovete dirci se queste cose sono vere oppure
no.
La questione del referendum sulla CVA: nel bilancio è stato
bocciato un emendamento che proponeva di fare un referendum e di
chiedere ai valdostani di pronunciarsi, ma sappiamo benissimo che
questo non si può fare per legge. Oggi sul giornale si legge che
c'è l'intenzione di sentire i valdostani ma manca un atto sul quale
bisogna sentirsi. Gli atti sono stati bocciati, quindi non c'è
nessun atto, ci sono dichiarazioni.
Il collega Marguerettaz ha insegnato a noi poveri Consiglieri di
prima nomina che l'Amministrazione parla per atti (ce lo ha
ripetuto diverse volte), ma forse il nuovo corso non è più così,
forse l'Amministrazione parlava per atti una volta; forse oggi
invece parla per interviste sui giornali, per annunci. Se questo è
il nuovo corso, crediamo che sia peggio del vecchio.
Presidente -
Mi permetto solo di ricordare che, per le
questioni di attualità politica e di urgenza, esistono i
question time
. Se non ci sono altri interventi passiamo al
punto successivo.
