Classificazione
AGRICOLTURA
Agriturismo



Oggetto del Consiglio n. 1194 del 26 gennaio 2022 - Resoconto
OGGETTO N. 1194/XVI - Interrogazione: "Stato di attuazione
dell'articolo 13 della legge regionale n. 12/2021 in materia di
fattorie sociali e agricoltura sociale".
Bertin (Presidente) -
Punto n. 9. Risponde l'assessore
Sapinet.
Sapinet (UV) -
Come ricorda giustamente il collega
Manfrin all'interno della sua iniziativa, la legge 12 del 18 maggio
2021 stabiliva che la Giunta regionale dovesse approvare la
deliberazione attuativa entro i novanta giorni dall'entrata in
vigore della stessa. Un termine, quello dei novanta giorni, sul
quale si era discusso in V Commissione, estremamente limitato,
soprattutto considerato che questa legge avrebbe necessitato di
vari interventi messi in atto da più strutture regionali.
La problematica legata alle tempistiche è stata poi accentuata
dall'esigenza di gestione, da parte delle strutture regionali
coinvolte dalla predisposizione di tale delibera, delle misure di
aiuto per l'emergenza sanitaria che ben conosciamo.
Nel corso dell'estate l'ufficio competente del Dipartimento
agricoltura ha provveduto a trasmettere ai colleghi delle politiche
sociali la prima bozza di deliberazione per la condivisione delle
procedure da porre in essere per l'autorizzazione all'esercizio
delle fattorie sociali che, ricordo, hanno a che fare con minori,
disabili, persone con disagi sociali, inserimenti lavorativi di
persone svantaggiate, attività che non sono propriamente di
competenza del Dipartimento agricoltura ma che, in forza della
legge 12/2021, lo stesso si vede investito della responsabilità di
autorizzare.
Un iter gestito e di competenza dell'Assessorato
all'Agricoltura, Struttura Investimenti aziendali e pianificazione
agricolo-territoriale, ma che necessita di una forte e stretta
collaborazione con il Dipartimento politiche sociale
dell'Assessorato alla sanità.
Strutture e Dipartimenti che sono in sofferenza - credo non ci
sia bisogno di ricordare cosa sta succedendo da un po' di tempo a
questa parte - uffici per lo più caratterizzati dalla carenza di
personale impegnati nella gestione pandemica e del disagio sociale
che ne segue. Situazione critica per la struttura facente parte
dell'Assessorato all'Agricoltura, così come ben note sono le
problematiche che affliggono quella del collega Barmasse.
Con la diminuzione del carico di lavoro generato dalla gestione
delle misure Covid, si è riusciti a dedicare le giuste attenzioni
al procedimento, avviando il confronto tra strutture, che è tuttora
in corso.
Non appena conclusa questa fase, importante per coordinare ed
armonizzare l'attività agricola con quella sociale, i nostri uffici
- quindi la Struttura investimenti aziendali, pianificazione
agricolo-territoriale - predisporranno la bozza definitiva della
delibera attuativa.
Credo che in questo momento, per gli uffici dell'Assessorato
coinvolti, sia doveroso lavorare alla delibera attuativa ma, allo
stesso tempo, il medesimo personale dovrà garantire delle risposte
al territorio, cercando di contenere i tempi relativamente alle
varie misure PSR che devono essere attivate al più presto. Misure
che molte aziende aspettano e che speriamo di poter rendere
operative al più presto.
Personale impegnato su più fronti con l'obiettivo di soddisfare
le esigenze di coloro che si sono messi a servizio dei più fragili,
ma con la necessità di far ripartire un territorio in un momento
particolarmente avverso.
Sarebbe stato significativo porre oggi magari una scadenza, ma -
così come ricordato dai colleghi di Pour l'Autonomie in occasione
dei due ordini del giorno in fase di bilancio: uno sulla legge
agriturismo e l'altro sulla misura del PSR e i giovani agricoltori,
la misura 6.1 - ci sono fattori esterni che possono influire
negativamente a livello di tempistiche sulla nostra attività.
Invece possiamo garantire - sia per la componente politica ma
anche per quella tecnica - il massimo impegno e la totale
attenzione affinché l'iter sia concluso al più presto.
Presidente -
Per la replica il consigliere Manfrin.
Manfrin (LEGA VDA) -
Mi corre l'obbligo di ricordarle che
i novanta giorni, per quanto giustamente si è detto, ci sono state
tutta una serie di criticità... ricordo che la legge - l'ho
ricordato anche nel testo - è stata pubblicata il 18 maggio del
2021, quindi tenendo buone le due settimane di maggio, abbiamo
giugno, luglio e agosto, novanta giorni in cui doveva essere,
pubblicata, settembre... tendenzialmente questi mesi non sono stati
coinvolti dall'emergenza pandemica, erano mesi estivi e quindi
evocare l'emergenza pandemica non so quanto possa essere
attinente.
Detto questo però sarebbe anche opportuno vedere quali sono le
competenze su cui si dovrà deliberare, perché probabilmente su
queste qualcuna è più complessa di altre, però, per esempio, la
composizione dell'Osservatorio mi sembra una cosa abbastanza
semplice e per la disciplina dei rapporti fra struttura competente
e diverse strutture regionali di volta in volta coinvolte, lei
stesso ha detto "Sono i due Assessorati", penso che non sia così
complesso dirimere.
"Le modalità d'inserimento in attività di agricoltura sociale di
soggetti di cui all'articolo 3 comma 1 lettera A", forse questo ha
un aspetto di lieve difficoltà.
"Le competenze e le diverse strutture regionali coinvolte
nell'iter autorizzativo dalle attività di agricoltura sociale e
relativi controlli", anche qui siamo sempre nell'ambito dei due
Assessorati.
"Le modalità di presentazione e valutazione dei progetti per lo
svolgimento delle attività di cui all'articolo 3 comma 1 e relativi
contenuti minimi" sono modalità di presentazione e valutazione, non
sono cose di una complessità estrema.
"Le modalità d'iscrizione tenute dall'albo regionale delle
fattorie sociali" e poi qui abbiamo al punto A le specifiche
competenze che l'operatore deve possedere in relazione alla
tipologia di attività di agricoltura sociale che intende svolgere,
nonché gli eventuali ulteriori requisiti cui è subordinato
l'esercizio della medesima nel rispetto al Decreto ministeriale 21
dicembre 2018 n. 12550; qui abbiamo già una base di partenza,
ovvero il Decreto ministeriale. Sono passati più di otto mesi,
probabilmente qualcosa in più poteva essere fatto.
Detto questo il problema è che ancora oggi lei dice, Assessore,
che non abbiamo una data in cui questa poi verrà effettivamente
approvata. Non lo so, a me va bene tutto, però se la legge prevede
novanta giorni, comprendo che ci possano essere dei ritardi, per lo
meno però che si dia una data di fine, perché altrimenti qui siamo
all'anno e poi non abbiamo novità, abbiamo approvato una legge ma a
oggi la legge è obiettivamente ferma ed è difficile
utilizzarla.
Questo è il problema principale e credo che sia uno dei problemi
che le aziende che si sono poste come necessità e come impegno
quello di impiegare le persone svantaggiate, chiaramente incontrano
quando vogliono interpretare questo tipo di legge.
