Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2123 del 21 dicembre 2011 - Resoconto
OGGETTO N. 2123/XIII - Interpellanza: "Individuazione delle
procedure per l'approvazione delle modifiche inerenti l'atto
aziendale dell'USL della Valle d'Aosta".
Interpellanza
Richiamata la deliberazione della Giunta regionale n. 1995
del 26 agosto 2011 inerente all'approvazione della deliberazione
del Direttore generale dell'Azienda USL della Valle d'Aosta
relativa alla "Approvazione dell'atto aziendale";
Viste le recenti dichiarazioni dell'Assessore della Sanità e
politiche sociali riguardo alla necessità di provvedere ad
un'ulteriore modificazione dell'Atto aziendale;
Ricordate le forti criticità espresse in sede di audizione
presso la V
a
Commissione da tutti i rappresentanti
sindacali intervenuti, formalizzate congiuntamente per iscritto in
particolare da CGIL, CISL, SAVT e UIL, riguardo ai contenuti
dell'Atto aziendale di cui sopra e alla relativa procedura di
approvazione;
i sottoscritti Consiglieri regionali
Interpellano
l'Assessore competente per conoscere:
1) come l'USL intenda articolare la procedura di approvazione
delle modifiche annunciate;
2) come la Giunta regionale intenda esercitare il controllo
preventivo dell'atto in questione ai sensi dell'articolo 44 della
legge regionale 5/2000;
3) se, contestualmente alla nuova revisione annunciata, è
prevista un'eventuale riconsiderazione delle modifiche approvate
con la DG 1995 del 26 agosto 2011 oggetto di critica da parte delle
organizzazioni sindacali e non solo.
F.to: Patrizia Morelli - Chatrian - Bertin - Giuseppe Cerise
- Louvin
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Ritorniamo su un argomento che già abbiamo sollevato in sedute
precedenti. Con la delibera n. 1995/2011 la Giunta ha approvato la
modificazione dell'atto costitutivo aziendale dell'USL. È una
modificazione importante, direi sostanziale, perché va ad incidere
sull'organizzazione delle strutture ospedaliere, va a crearne di
nuove, ad accorparne ed a sopprimerne altre, il tutto - secondo
quanto ci è stato detto - in un'ottica di razionalizzazione e di
risparmio. Come tutti ricordiamo, la revisione dell'atto aziendale
aveva scatenato la reazione forte da parte dei sindacati del
comparto che, in modo unanime, avevano espresso la loro contrarietà
per quanto riguarda il merito delle scelte, giudicate non
sufficientemente trasparenti ed eque, e non adeguatamente
supportate da analisi dell'effettivo risparmio. Ricordo che in
particolare era stato sollevato il problema del disequilibrio fra
le strutture, il reparto di Chirurgia d'urgenza che, con uno staff
di 32 persone e 18 posti letto, è una struttura semplice, il
Servizio di prevenzione e protezione, con una responsabile e due
assistenti amministrativi, è struttura complessa, e così via per
altre strutture.
La denuncia dei sindacati era stata argomentata e pesante; da
parte del coordinamento dell'intersindacale della dirigenza medica
e veterinaria abbiamo ricevuto una lettera in cui gli stessi
denunciano la mancanza di criteri equi di distribuzione delle
risorse, i maggiori beneficiari sono pochi ed il malcontento fra
gli operatori è ormai al limite. Così come asseriscono che non
esistono criteri sempre trasparenti e condivisi per l'attribuzione
delle strutture semplici, che vengono talvolta tolte e date a
discrezione. Mi sembrano affermazioni molto gravi. Ma i sindacati
avevano anche contestato il metodo con cui l'iter di approvazione
di questo atto era stato portato avanti: sostengono, infatti, che
il loro parere non è stato acquisito da parte dell'USL, come
richiede invece l'articolo 10 della legge n. 5/2000. Questa loro
posizione è stata ancora ribadita di recente con una lettera che è
stata inviata a tutti i Consiglieri regionali, datata 24 novembre,
quindi successiva alle rassicurazioni ed alle dichiarazioni
dell'Assessore sulla validità dell'atto e sulla comunicazione che
egli ha voluto darci sulle varie tappe dell'iter di approvazione.
Abbiamo potuto leggere, in questa lettera, che le organizzazioni
sindacali ribadiscono quanto già denunciato sulla stampa locale a
fine agosto, cioè di non aver potuto esprimere il proprio parere
sull'atto aziendale, vista la mancata informazione e consultazione
sul documento definitivo deliberato.
Credo che tutti, in questa legislatura, abbiamo potuto
constatare come vi sia un clima di palese incomprensione ed
incomunicabilità fra i sindacati e la direzione USL; la vicenda
dell'atto aziendale non è che un episodio che va ad aggiungersi ad
altri precedenti (ricordo la discussione sul piano sociosanitario).
Questa vicenda ulteriore dell'atto aziendale mette in luce questa
mancanza di dialogo ed una forte conflittualità, che riteniamo
molto preoccupanti, specialmente in ambito sanitario in cui si
dovrebbe il più possibile creare un clima di collaborazione e di
funzionamento sereno, perché è un ambito che si occupa della tutela
della salute dei cittadini.
Recentemente, in Consiglio, l'Assessore Lanièce ha affermato che
sarà necessario rimettere mano all'atto aziendale e già in sede di
audizione ad ottobre, quando avevamo richiesto l'approfondimento
sull'atto aziendale, l'Assessore lo aveva preannunciato, cosa che
peraltro non era stata confermata dalla direzione USL, che avevamo
sentito nella stessa occasione. Quindi la nostra interpellanza va
nella direzione di fare un minimo di chiarezza riguardo a questa
eventuale ulteriore revisione; naturalmente, se questa è
confermata, e su quale sarà la relativa procedura di approvazione e
quindi su come l'USL intenderà procedere in questa approvazione, se
la Giunta intenda esercitare il controllo preventivo dell'atto in
questione che gli spetta, entrando anche nel merito della
procedura, del metodo adottato, e se contestualmente a questa
eventuale nuova revisione è prevista una riconsiderazione delle
modifiche approvate ad agosto scorso.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Confermo che ci sarà un'ulteriore modifica dell'atto aziendale,
come avevo già annunciato in commissione ed in una recente seduta
del Consiglio, nell'ottica di una più complessiva operazione di
razionalizzazione della struttura, volta a contenere anche i costi.
Le modifiche riguarderanno l'area territoriale, l'area
tecnico-amministrativa e le strutture direttamente dipendenti dalla
direzione strategica, quindi in questa fase la struttura
ospedaliera non verrà toccata. L'azienda presenterà la proposta al
collegio di direzione e al collegio dei sanitari ed adotterà le
modifiche dell'atto dopo aver acquisito il parere delle
organizzazioni sindacali, così come previsto dalla legge regionale
n. 5/2000. Se si può, ci sarà sicuramente un'attenzione particolare
per quanto riguarda questo passaggio con le organizzazioni
sindacali, l'azienda è già stata sollecitata in questo senso.
Per quanto riguarda il controllo della Giunta regionale, è
chiaro che le procedure ed i tempi per il controllo preventivo
dell'atto sono stabiliti dall'articolo 44 della legge n. 5/2000;
l'atto dovrà essere avallato dalla Giunta regionale ed in
quell'occasione sarà mia cura vedere attentamente soprattutto tutte
le procedure. Poi è chiaro che non è che si arriva all'atto di
Giunta per vedere quali sono le modifiche, ma queste saranno man
mano concordate e viste con la direzione generale, dal sottoscritto
e quindi dalla Giunta.
Se, contestualmente, vengono riviste le modifiche dell'atto
precedente: no, nel senso che abbiamo ritenuto che i passaggi
fossero legittimi, quindi le modifiche che sono state fatte del
precedente atto aziendale pochi mesi fa sono mantenute, anche
perché permangono le motivazioni organizzative, cliniche ed
economiche che le hanno generate. Riteniamo, in seguito a quanto
comunicato dall'azienda, che ci fosse stato anche un confronto con
le organizzazioni sindacali; quindi l'azienda, a breve, procederà
con le modifiche dell'atto aziendale nelle aree che ho annunciato
prima. Grazie.
Presidente
- La parola alla Consigliera Patrizia
Morelli.
Morelli (ALPE)
- Prendiamo atto della risposta
dell'Assessore, che esprime tutta la buona volontà di voler
ascoltare tutte le parti per queste ulteriori modifiche,
contrariamente a quanto è stato fatto in precedenza.
Sfortunatamente questa volontà di ascolto e di scambio è smentita
da un articolo che è uscito oggi su
La Stampa
, nel quale si
dice che l'USL ha annullato un incontro con le organizzazioni
sindacali riguardo al bilancio. Quindi prendo atto della sua
volontà, Assessore. La stessa cosa non possiamo fare per quanto
riguarda la volontà della direzione USL, per la quale ci consta ci
sarà una delibera di riconferma che passerà in Giunta venerdì. Su
questa delibera ci permettiamo di avanzare molte perplessità,
perché dobbiamo registrare con rammarico che c'è un atteggiamento
di chiusura da parte della direzione nei confronti di chiunque osi
esprimere la minima criticità, anche se costruttiva. Forse di
questi tempi un po' più di apertura al dialogo e di concertazione
non guasterebbe, perché la sanità valdostana, nonostante le
disponibilità confermate di fondi importanti, deve fare i conti con
i tagli inevitabili e se le osservazioni pesanti che abbiamo letto
nei giorni scorsi sui giornali riguardo all'utilizzo dei fondi
destinati a ridurre le liste di attesa sono fondate, non ci sembra
che i soldi disponibili vengano gestiti al meglio, se - come viene
detto - servono a premiare unicamente categorie professionali che
già sono molto favorite e che sono disparità che creano un diffuso
clima di malcontento all'interno del personale, e questo,
ribadisco, è molto grave in ambito sanitario.
Io le auguro, Assessore - e mi auguro che con l'anno nuovo possa
essere portatore di nuova energia, di nuove metodologie -, che
possa risolvere queste questioni nodali con il buon senso che
sicuramente la contraddistingue, avvalendosi di tutte le categorie
professionali, sociali, sindacali che hanno voce in capitolo, e
prescindendo forse da legami più politici che vengono a crearsi e
che penalizzano un'equa gestione della sanità.
