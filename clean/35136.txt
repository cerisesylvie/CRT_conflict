Classificazione
AMBIENTE
Stoccaggio e smaltimento rifiuti
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2703 del 21 novembre 2012 - Resoconto
OGGETTO N. 2703/XIII - Inizio della discussione sulla
risoluzione: "Costituzione di un tavolo di confronto per una
revisione del sistema di gestione dei rifiuti" e sulla risoluzione:
"Costituzione di una Commissione consiliare speciale con l'incarico
di rideterminare gli indirizzi programmatici del sistema di
gestione dei rifiuti".
Risoluzione
Il Consiglio regionale della Valle d'Aosta/Vallée
d'Aoste
Preso atto dell'esito del Referendum propositivo del 19
novembre 2012 che, con il voto favorevole del 94,02% dei votanti,
ha approvato la proposta di legge con cui si stabilisce che non si
realizzano né si utilizzano sul territorio regionale impianti di
trattamento a caldo quali incenerimento, termovalorizzazione,
pirolisi o gassificazione;
Apprezzando l'elevata partecipazione al voto dell'elettorato
valdostano nella prima consultazione popolare a finalità
legislativa svoltasi con esito positivo in una regione
italiana;
Ritenuto necessario creare rapidamente le condizioni
necessarie per una rapida revisione del Piano regionale di gestione
dei rifiuti, con particolare riferimento alla riduzione della
produzione dei rifiuti, all'innalzamento della quota di raccolta
differenziata, al trattamento della quota umida, al miglioramento
delle possibilità di recupero di materia, al trattamento finale dei
rifiuti e all'applicazione di un sistema di tariffazione che tenga
conto della quantità di rifiuti prodotti;
Considerando fondamentale l'avvio, fin da subito, di un
processo di ampio coinvolgimento e di sensibilizzazione della
cittadinanza nella costruzione di un sistema di riduzione e
smaltimento dei rifiuti efficiente, economico e ambientalmente
sostenibile;
Impegna
la Giunta regionale:
- a sospendere immediatamente ogni attività amministrativa
connessa con la costruzione del previsto impianto di
piro-gassificazione e l'affidamento del servizio di gestione
integrata dei rifiuti urbani della Valle d'Aosta;
- a costituire entro 15 giorni un Tavolo di confronto e
lavoro incaricato di individuare le priorità, da sottoporre
all'esame del Consiglio regionale nei successivi sessanta giorni,
per la messa in opera di una politica di smaltimento che prescinda
da trattamenti incenerimento, termovalorizzazione, pirolisi o
gassificazione composto da:
- il Presidente della Regione;
- l'Assessore al Territorio e ambiente;
- il Coordinatore dell'Assessorato al Territorio e
Ambiente;
- i componenti della V Commissione permanente - Servizi
sociali;
- i componenti del Comitato promotore del referendum del 18
novembre 2012;
- due rappresentanti designati dal C.P.E.L., di cui uno in
rappresentanza dei Sindaci e uno dei Presidenti delle Comunità
montane della Valle d'Aosta;
- un rappresentante del Comune di Aosta e di ciascuna
Comunità montana in quanto sottoambiti territoriali ottimali
(subATO);
- il direttore dell'ARPA o tecnico da lui delegato;
- un tecnico esperto di organizzazione delle
raccolte.
F.to:
Bertin - Cerise - Chatrian - Donzel - Carmela
Fontana - Louvin - Patrizia Morelli - Rigo
Risoluzione
Il Consiglio regionale della Valle d'Aosta/Vallée
d'Aoste
Considerato che in data 18 novembre 2012 si a svolto il
referendum propositivo, ai sensi della legge regionale 25 giugno
2003, n. 19, recante "Modificazione alla legge regionale 3 dicembre
2007, n. 31 (Nuove disposizioni in materia di gestione dei
rifiuti)";
Preso atto che l'esito della consultazione referendaria,
modificando l'articolo 7 della legge regionale 31/2007, determina
una modifica sostanziale del quadro normativo regionale e
conseguentemente dello scenario di gestione dei rifiuti;
Considerato che lo scenario di gestione dei rifiuti in Valle
d'Aosta era stato determinato dopo anni di studi tenuto conto delle
seguenti condizioni: il principio di autosufficienza e prossimità,
la progressiva chiusura della discarica regionale di Brissogne, il
rispetto dei criteri di economicità, efficienza ed efficacia, la
tutela della salute e dell'ambiente, il rispetto della gerarchia di
trattamento dei rifiuti stabilito, il contenimento dell'uso del
territorio;
Considerato che la corretta gestione dell'intero ciclo dei
rifiuti rimane una priorità di questa regione;
Ritenuto che per avviare nuove procedure amministrative si
rende necessario ridefinire gli indirizzi programmatici e di
pianificazione del sistema di gestione dei rifiuti in un ampio
confronto con la società valdostana;
Delibera
1) di costituire ai sensi dell'articolo 21 del Regolamento
interno per il funzionamento del Consiglio regionale, una
Commissione consiliare speciale con l'incarico di rideterminare gli
indirizzi programmatici del sistema di gestione dei rifiuti,
verificando la fattibilità delle proposte elaborate dalla suddetta
commissione alla luce della normativa vigente;
2) di rimettere al Presidente del Consiglio entro il mese di
marzo 2013 una relazione conclusiva del proprio operato;
3) di stabilire che la Commissione sia composta da 7
consiglieri regionali, di cui 2 espressi dalla minoranza;
4) di provvedere alla nomina dei componenti della Commissione
speciale e del suo Presidente nel corso della prima seduta utile
del Consiglio Valle.
F.to:
Empereur - Lattanzi - Lavoyer - Salzone
Presidente
- La parola al Consigliere Louvin.
Louvin (ALPE)
- Presidente, ci sono delle modalità
stamani un po' singolari di procedere, non da parte sua, ma nello
sviluppo di una discussione che immaginavamo essere ovvia, naturale
all'indomani di un fatto storico come la votazione del 18 novembre
2012. Siamo stati per questo sorpresi stamani di non sentire
comunicazioni in proposito, di non avere nemmeno un accenno ancora
di introduzione dell'argomento; ce ne siamo fatti carico e vediamo
adesso con interesse - anche se non siamo in grado di valutarla,
perché l'abbiamo avuta in questo stesso istante - la presa di
posizione della maggioranza su questo tema. Un tema su cui abbiamo
tutti molto da dire, credo, a commento del risultato di domenica.
La prima cosa che vorrei dire, e pensiamo sia la più importante, è
che per la prima volta nella storia in Valle d'Aosta e in Italia il
popolo ha assunto direttamente la qualità di legislatore, non solo
abrogando, cancellando una norma di legge, ma adottandola esso
stesso, esprimendo così la sua diretta e precisa volontà. Questo
Consiglio, che ha volontariamente introdotto nel proprio
ordinamento questa possibilità, si deve perciò rallegrare
sinceramente di tale evento storico, di questo che consideriamo un
fattore fortissimo di specialità, proprio di quella autonomia che
oggi da molte parti viene contestata, ritenendo che abbia perso
originalità e presupposti. È invece grazie a decine di migliaia di
valdostani di ogni età ed estrazione che oggi l'autonomia
valdostana è più forte, lo è anche direi particolarmente grazie ai
giovani che hanno dimostrato di avere fiducia nella democrazia e
hanno esercitato con entusiasmo, in qualche caso commovente, fatto
eccezionale ai nostri giorni, per la prima volta il loro diritto di
voto.
La seconda considerazione che vorremmo fare riguarda la
dimensione di questa partecipazione; vorremmo sottolineare che è
stata, nonostante sia avvenuta in autunno avanzato, in un momento
difficile, su una tematica complessa, con un'intensità
straordinariamente significativa e sentita. Dobbiamo essere tutti,
quale che sia stata l'opzione che abbiamo scelto durante il
confronto referendario, orgogliosi di essere valdostani, di
appartenere ad una comunità che assume consapevolmente,
collettivamente, con metodo democratico una decisione fondamentale
sul proprio avvenire. Il nostro popolo ha parlato, la sua
istituzione eletta: il Consiglio regionale, si adegui, il Consiglio
regionale dia la concreta attuazione. Noi riteniamo valida la
massima che hanno distillato dopo secoli di esperienza referendaria
i nostri vicini svizzeri:
"
lorsque le peuple a parlé, les
institutions s'inclinent"
.
Oggi la palla passa perciò nel campo delle istituzioni e nulla è
più come prima. Tutto è diverso per la direzione da seguire
nell'affrontare il tema dello smaltimento dei rifiuti, ma tutto
speriamo cambi anche nel metodo da applicare, per mettere in opera
questa nuova politica, accantonando logiche di scontro per
procedere sulla strada di un rapporto di continuo, di serio, di
permanente confronto, ce ne sono sia le vie che i tempi. Per questo
la risoluzione che abbiamo presentato stamani, in cui abbiamo
volutamente omesso ogni considerazione sulle vicende degli ultimi
mesi, guarda in positivo al futuro. Ci pare necessario che si parta
dagli atti dovuti ed indispensabili: dall'interruzione immediata
dell'iter di costruzione dell'impianto di pirogassificazione e
dell'affidamento del servizio di gestione integrata dei rifiuti
urbani. Vorremmo che questo fosse fatto con una grande fiducia,
alla ricerca di soluzioni migliori per ridurre progressivamente la
produzione dei rifiuti, per far crescere da subito fin dove è
possibile, anche oltre i limiti minimi fissati dalla legge, la
quota di raccolta differenziata. Il momento richiede una
preparazione immediata, seria e generalizzata del trattamento della
quota umida, richiede innalzamento delle possibilità di recupero di
materia e che si inizi subito a trattare, senza rinviarle alla
prossima legislatura, anche le questioni del trattamento finale dei
rifiuti e dell'applicazione di un sistema di tariffazione che tenga
conto della quantità dei rifiuti prodotti da ciascuno. Non tutto
può essere fatto subito, ma tutto deve essere preparato fin da
subito. Essere impreparati come Esecutivo, come Giunta, non avere
pronto un piano alternativo dopo l'esito di un referendum chiesto
ed ottenuto dagli elettori oltre un anno fa è un segno per noi di
grave inadeguatezza e di imprevidenza. Dichiararsi però oggi
rinunciatari di fronte alla linea tracciata dalla volontà popolare
sarebbe sicuramente come riconoscere di non essere all'altezza del
proprio compito di governo. Se la "Giunta Rollandin" non è pronta a
parlare subito di questo tema, se non se la sente di preparare
onestamente il terreno alle decisioni e ai cambiamenti profondi di
comportamento che la decisione di domenica ci impone, ha un solo
dovere ed è quello di fare le valigie. Se è poi l'intero Consiglio
regionale che considera di non essere in grado di assumere delle
responsabilità conseguenti al voto referendario, è tutto il
Consiglio che deve trarne le naturali conseguenze e rimettere al
suo padrone, il popolo valdostano che lo ha eletto, il proprio
mandato.
Per quanto consideriamo essere stato un gravissimo errore
politico da parte di tutti i partiti di maggioranza aver invitato
il popolo valdostano a disertare le urne, vi invitiamo ora a
pensare in positivo e a guardare come noi e con noi, con fiducia,
alle grandi prospettive che questo voto ha aperto. Questa è
un'occasione per un radicale e convinto cambiamento di linea, nello
spirito dei tempi nuovi, di cambiamento dello stile di vita, in
funzione di un'economia produttiva e familiare fatta di maggiore
sobrietà, puntando ad un sistema di eccellenza in linea con le
prospettive indicate dall'Unione europea, ma è anche - forse questo
è stato sottovalutato in questi ultimi tempi - un'occasione
eccezionale di rilancio dell'immagine della Valle d'Aosta.
Un'immagine di cui oggi in questo momento il Paese percepisce di
nuovo serietà civica, tensione etica, volontà di preservazione
dell'ambiente, orgoglio della propria autonomia, anche questo è un
atout
turistico ed economico di eccezionale importanza.
Questa è poi un'occasione per noi tutti di stabilire un modo
diverso di lavorare insieme, di collaborazione con chi si è fatto
portatore della linea di cui dobbiamo dare attuazione, a partire
dal Comitato promotore che al referendum ha dato vita con
convinzione e con un'encomiabile tenacia. La dichiarazione di
questo Comitato di poche ore fa, secondo cui
"siamo disponibili
alla formazione di un tavolo tecnico insieme all'Amministrazione
regionale per risolvere insieme il problema della gestione dei
rifiuti, non si può aspettare la prossima legislatura, bisogna
agire subito"
deve essere letta, vista, interpretata come una
mano tesa che si deve stringere e non rifiutare. Dialogo e
confronto con umiltà da parte di tutti giorno dopo giorno. Questa è
anche però l'occasione propizia - ne parleremo presto in quest'aula
- anche per migliorare il sistema della nostra democrazia
bilanciata fra poteri del popolo e funzioni delle sue istituzioni
elettive, eliminando un
quorum
altissimo che obbliga ad
estremizzare da ogni parte le posizioni facendo sì che l'appello al
voto popolare non sia mai interpretato come scontro fra maggioranza
ed opposizione, ma solo come la naturale integrazione su temi di
vasta portata della democrazia rappresentativa.
Colleghi, non abbiamo mai avuto tante occasioni in una volta
sola, sarebbe un peccato sprecare queste opportunità, il nostro
invito è a mettersi tutti immediatamente al lavoro.
Presidente
- La parola al Consigliere Empereur.
Empereur (UV)
- Grazie Presidente.
Brevemente per illustrare la risoluzione che ho sottoscritto, a
nome della maggioranza, con i colleghi Capigruppo. La nostra
risoluzione prende atto dell'esito della consultazione referendaria
di domenica scorsa, consultazione che, modificando l'articolo 7
della legge n. 31/2007, determina una profonda e sostanziale
modifica del quadro normativo regionale e conseguentemente dello
scenario di gestione dei rifiuti, che in Valle d'Aosta era stato
determinato dopo anni di studi, tenuto conto delle seguenti
condizioni: il principio di autosufficienza e prossimità, la
progressiva chiusura della discarica regionale di Brissogne, il
rispetto dei criteri di economicità, efficienza ed efficacia, la
tutela della salute e dell'ambiente, il rispetto della gerarchia di
trattamento dei rifiuti, il contenimento dell'uso del territorio.
Considerato che la corretta gestione dell'intero ciclo dei rifiuti
rimane una priorità di questa Regione e di questa maggioranza,
ritenuto che, per avviare nuove procedure amministrative, si rende
necessario ridefinire gli indirizzi programmatici e di
pianificazione del sistema di gestione dei rifiuti, anche in un
ampio confronto con la società valdostana, proponiamo a questo
Consiglio la costituzione, si sensi dell'articolo 21 del
Regolamento interno per il funzionamento del Consiglio, di una
commissione consiliare speciale
"con l'incarico di rideterminare
gli indirizzi programmatici del sistema di gestione dei rifiuti,
verificando la fattibilità delle proposte elaborate dalla suddetta
commissione alla luce della normativa vigente"
. La commissione
dovrà
"rimettere al Presidente del Consiglio entro la fine di
marzo 2013 una relazione conclusiva del proprio operato"
. La
commissione sarà composta da sette consiglieri regionali, di cui
due espressi dalla minoranza e, se questo Consiglio è d'accordo, la
nomina dei componenti della Commissione speciale e del suo
Presidente sarà fatta nella prima seduta utile del Consiglio
Valle.
Président -
La parole au Conseiller Donzel.
Donzel (PD)
- Grazie Presidente.
Scusate, colleghi, se sono particolarmente emozionato, perché
credo sia un intervento fra i più difficili che ho dovuto fare in
questi quattro anni. Mi sento emozionato come il primo giorno che
sono entrato in questo Consiglio, consentitemi, visto che le
risoluzioni si riferiscono all'esito di un referendum, di esprimere
la grande soddisfazione e il ringraziamento per tutti quelli che
hanno lavorato ad un risultato straordinario, soprattutto essendo
cittadini comuni, non professionisti della politica, che si sono
messi a disposizione di una grande battaglia civica che oggi
permette alla Valle d'Aosta di valorizzare il suo Statuto speciale,
la sua condizione di autonomia.
Quando durante l'analisi del bilancio l'Assessore La Torre
disse:
"ci vorrebbe un altro popolo, un popolo capace di
scendere in piazza a difendere l'autonomia nei confronti dello
Stato"
...credo che il popolo valdostano con la consueta
pacatezza, ma determinazione abbia avuto la capacità di dire quanto
crede nell'autonomia andando a votare per un referendum propositivo
che abbiamo solo noi in Valle d'Aosta; in pratica ci ha confermato
questa sua volontà tenace di essere un popolo autonomista.
Nel merito la questione era legata alla gestione dei rifiuti, il
successo del "sì", che ribadisce che non si realizza nessuna
struttura di trattamento a caldo, impone, come avevano sempre detto
i proponenti del referendum, una strategia alternativa, non ci si è
limitati a dire "no", quelli che, con molta amarezza da parte mia,
qualcuno aveva definito degli ecoterroristi sono persone di buon
senso, che hanno invitato esperti a loro spese, affinché
disegnassero uno scenario alternativo. Non sono neanche
presuntuosi, non hanno avanzato nessuna messa in discussione del
Governo regionale, ma gli chiedono di realizzare lo scenario
alternativo che esiste. Per fare questo, ecco le ragioni della
risoluzione presentata da ALPE e da PD: bisogna fare un comitato in
cui siano rappresentati questi soggetti che hanno vinto il
referendum. A parte la non delicatezza di degnare neanche di una
parola la nostra risoluzione, visto che si è scelto di fare una
discussione congiunta, qui si parlava di illustrazione congiunta,
allora o abbiamo diritto a tre, quattro, cinque interventi e
andiamo avanti fino a notte, oppure cerchiamo di dire le cose
insieme.
È assolutamente irricevibile la risoluzione di maggioranza che
nelle premesse dice delle cose che condividiamo, cioè la corretta
gestione dell'intero ciclo dei rifiuti rimane una priorità di
questa Regione, perché immagina che, dopo un risultato di questo
tipo, ci sia una procedura ordinaria, nel senso di fare una
commissione, dei consiglieri regionali si ritrovano a parlare per
dei mesi in una commissione fino ad avere come obiettivo marzo 2013
per la consegna dei lavori. Questo è un modo politichese di nuovo
di rispondere all'esigenza rappresentata dai cittadini di dire:
"guardate, non se ne fa nulla fino alla prossima legislatura", ma
non è questo che chiedono i cittadini, non è questo che chiede il
Comitato promotore! Il Comitato chiede un'azione immediata e trovo
scorretto anche che alcuni Assessori - fra questi l'Assessore al
Comune di Aosta - comincino questo gioco del rimpallo: "io
farei...ma la Regione deve fare quest'altro...". Non è il momento
di fare questi rimpalli giornalistici: è il momento di sedersi
attorno ad un tavolo, noi abbiamo indicato i soggetti che devono
riunirsi, a cominciare dal Presidente della Regione,
dall'Assessore, dai Coordinatori dell'Assessore, dai componenti
della V Commissione, poi i componenti del Comitato promotore, i
Presidenti delle Comunità montane, un rappresentante del Comune di
Aosta, i rappresentanti del CPEL, il Direttore dell'ARPA e un
tecnico esperto dell'organizzazione delle raccolte. Un tavolo
tecnico, perché è finita la campagna elettorale, non vogliamo fare
nessuna guerra politica, ma vogliamo che ci si occupi tecnicamente
della soluzione per la raccolta dei rifiuti! La campagna elettorale
per le regionali sarà un altro argomento, basta, è finita;
continuate in questi giorni a fare la campagna elettorale, a
ripetere il PD: "aveva detto questo...", ma ai cittadini non
interessa niente, a loro interessa una sola cosa...
(interruzione del Consigliere Lattanzi, fuori
microfono)
...no, non ho nessuna rimozione, è lei che ha rimosso che in
quest'aula aveva detto:
"io andrò a votare "no""
, e poi ha
firmato l'astensionismo. Le rimozioni quindi se le tenga per sé, io
non ho vergogna di quello che ho detto e quello che ho fatto, l'ho
scritto in tutte le salse che l'ho fatto, perché voglio bene a
questa terra, quindi confermo le mie idee. È lei che è andato a
dire che avrebbe votato "no" in quest'aula e quindi si è rimangiato
lei la parola!
Non è comunque una questione che interessa la gente la battaglia
politica, la campagna referendaria è finita e si deve passare al
momento tecnico della realizzazione di quello che oltre 50.000
cittadini valdostani hanno chiesto, cioè che la gestione dei
rifiuti avvenga secondo le gerarchie previste dall'Unione europea,
che si rafforzino le politiche di riduzione del rifiuto, si proceda
ad una raccolta differenziata spinta e che nella parte finale si
vada ad un trattamento a freddo, che non è solo il TMB, ma è la
fabbrica dei materiali e tutte quelle soluzioni che si stanno con
innovazione introducendo in tanti territori italiani. La nostra
risoluzione quindi va in questa direzione e ci saremmo aspettati da
parte della maggioranza un atteggiamento più responsabile e non un
tentativo di metterla di nuovo in politica. Se i cittadini sono
venuti a votare, non lo hanno fatto perché c'erano degli
schieramenti politici: lo hanno fatto perché erano convinti che il
tema era un tema preciso, sono venuti in modo trasversale e
chiedono di partecipare, chiedono che la politica li ascolti, per
cui, di fronte ad un risultato del genere, sarebbe davvero
sbagliato essere di nuovo sordi alla loro esigenza di
partecipazione. È una partecipazione di cui dobbiamo andare
orgogliosi, dopo che avevamo visto i dati delle elezioni siciliane,
un po' tutti ci eravamo interrogati su cosa stava succedendo in
questo Paese, il disamore per la politica, eccetera, invece il
popolo valdostano, che tutti noi amiamo - non è una questione di
maggioranza o di minoranza -, ha dimostrato che è un popolo
attento, sensibile e vuole essere parte attiva della vita politica,
vuole partecipare. Lo ha fatto nel modo più rivoluzionario che ci
possa essere in una democrazia: ha usato la matita, ha fatto una
"x" per dire "sì". Adesso questo Consiglio regionale deve dire "sì"
alla risoluzione, che è una risoluzione che viene dal Comitato
promotore, da Valle Virtuosa, dal Comitato per il "sì", di cui
siamo qui in minima parte a dare voce, perché hanno la capacità di
parlare, come hanno fatto in conferenze stampa e continueranno a
farlo, senza bisogno che ci sia qualcuno del nostro partito a
rappresentarli in Consiglio. È un'esigenza forte, non siate sordi a
questo appello, grazie ancora di cuore a tutti i valdostani!
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Non entrerò nel merito della risoluzione che peraltro abbiamo
firmato, perché è già stata illustrata. Il responso referendario di
domenica 18 novembre è stato sufficientemente chiaro, a noi non
resta altro che prendere atto della volontà espressa dalla comunità
valdostana. Resta, per quanto ci riguarda, l'amaro in bocca non
tanto per il risultato, quando per il modo con cui è stata condotta
la campagna referendaria. I toni hanno rappresentato il peggio che
ci si potesse aspettare, gli argomenti difficili non hanno
consentito un dialogo sereno, non tutti infatti hanno potuto
approfondire la tematica che era prevalentemente tecnica. Partiamo
da un dato di fatto incontrovertibile che ci aveva portati, dopo
nove anni di studi, a proporre un provvedimento, quello sul
pirogassificatore, che in Consiglio aveva trovato l'unanimità della
maggioranza regionale, ma anche l'approvazione del PD valdostano
con la sola astensione di ALPE. Cammin facendo le cose sono mutate,
molti, non solo dell'opposizione, hanno cambiato idea. Quanto ci
sia di elettoralistico nel cambiamento non è dato sapere, certo
tutto è parso molto singolare, molti questo lo capiranno.
Oggi siamo di fronte ad un volere popolare che prevede la
promulgazione di una nuova normativa in merito allo smaltimento dei
rifiuti, escludendo qualsiasi impianto con trattamento a caldo e,
prendendone atto, non intendiamo in alcun modo ostacolare ciò che è
diventato legge, ma ancor più intendiamo collaborare affinché tutto
venga rispettato anche nei particolari. Sarà necessario coinvolgere
entrambi i Comitati, Valle Virtuosa e Valle Responsabile, senza
sottacere le difficoltà cui andremo incontro, coinvolgendo anche
gli esperti che hanno contribuito in modo fattivo al successo del
referendum, per arrivare ad una definizione che possa calmierare le
tensioni nate e soddisfare nell'interesse generale la nostra
comunità. Grazie.
Président -
La parole au Vice-président Chatrian.
Chatrian (ALPE)
- Grazie Presidente.
Il collega Louvin ha illustrato la nostra proposta di
risoluzione e ha fatto anche delle considerazioni legate al periodo
epocale di qualche giorno fa. Ormai il risultato è quello, la
volontà popolare è stata molto chiara e diretta, mi scuso con
l'Assessore Laurent Viérin, ma utilizzerò una sua riflessione fatta
in aula qualche settimana fa: il pubblico parla tramite atti
amministrativi. Non so come si chiuderà questo dibattito, ci sono
due risoluzioni sul tavolo: una che va in una certa direzione e
l'altra che mantiene invece un'asticella più bassa, perché forse
dobbiamo affrontare due temi principali in maniera diretta, forte
"prendendo il toro per le corna", perché sono i valdostani che
hanno deciso stavolta.
Capisco le riflessioni che il collega Salzone ha fatto sul
percorso compiuto, ma domenica il risultato è stato un altro e,
proprio per questo, i due temi da affrontare sono, in primo luogo,
il discorso amministrativo, cioè dobbiamo sospendere l'attività
amministrativa connessa alla costruzione dell'impianto e dobbiamo
dirlo oggi in Consiglio regionale; in secondo luogo, penso che sia
doveroso aprire almeno ai componenti del Comitato promotore e non
rimanere su un'eventuale commissione speciale chiusa nella propria
aula di discussione. Se non vogliamo fare i sordi, il risultato di
domenica è chiaro, possiamo mettere mano a queste risoluzioni in
maniera pesante e trovare un equilibrio forte per affrontare i due
temi principali: uno di tipo amministrativo legato all'impianto che
si doveva costruire e l'altro quello di predisporre un tavolo di
lavoro subito, non prorogare a marzo 2013...cosa la commissione
speciale ha potuto fare, ma da subito dobbiamo dare delle soluzioni
per avere una volontà certa di questo Consiglio, che non è quella
di fare melina, ma di prendere coscienza di quello che 51.000
persone domenica hanno esplicitato in maniera inequivocabile.
Président -
La parole au Conseiller Lattanzi.
Lattanzi (PdL)
- Grazie Presidente.
A nome del mio gruppo, esprimerò quello che è il nostro
sentimento, che, come sempre, è quello di affrontare tematiche come
queste così importanti e delicate in maniera pragmatica. Non
perderemo molto tempo nel raccontarci come è stata questa campagna
referendaria, le analisi sono state fatte nelle sedi dovute, ognuno
per sé, non crediamo sia utile tornarci. Stiamo sulle due
risoluzioni, che sono la risposta ad un referendum che ha visto una
minoranza dei valdostani determinare con il loro voto una volontà
diversa dalla maggioranza di questo Consiglio, che nel 2010 aveva
votato in maniera diversa. Di questo dobbiamo parlare, perché, se
guardiamo i numeri, vediamo che la maggioranza del popolo
valdostano...e qui vorrei che correggeste le vostre affermazioni,
Raimondo, voi non rappresentate il popolo valdostano, voi
rappresentate a malapena i vostri partiti, la minoranza di quelli
che si sono espressi e a meno che non vi vogliate far sostituire da
Valle Virtuosa...
(interruzione del Consigliere Donzel, fuori
microfono)
...anzi sono qui proprio per fare correttezza, perché tu dici
cose che sono scorrette, quindi ti devo citare, non ti accalorare,
stai sereno! Capisco che il grande risultato di Valle Virtuosa vi
mette in fibrillazione, state sereni!
Parliamo della soluzione, perché i cittadini vogliono sapere
dopo questo referendum, che ripeto ha messo in discussione una
decisione presa da questo Consiglio...il Consiglio, a nostro
avviso, deve dare un'immediata risposta, la quale non può essere di
mettere in piedi un carrozzone di 30 persone che si devono
incontrare fra 15 giorni e cominciare a discutere dello scindibile
umano, perché questo ci state proponendo come strumento! Cito dal
vostro documento:
"il
Presidente della Regione;
l'Assessore al territorio e ambiente; il Coordinatore
dell'Assessorato del territorio e ambiente; i componenti della V
Commissione; i componenti del Comitato promotore
- saranno
quattro o cinque? Gli altri li lasciamo fuori? -
i
due
rappresentanti designati dal CPEL, di cui uno in rappresentanza dei
Sindaci e uno dei Presidenti delle Comunità montane della Valle
d'Aosta; un rappresentante del Comune di Aosta e di ciascuna
Comunità montana in quanto sottoambiti; il Direttore dell'ARPA o
tecnico da lui delegato; un tecnico esperto di organizzazione delle
raccolte"
, sono fra 25 e 35 persone. Se voi ci convincete che
la risposta vostra concreta, operativa, la tempestiva risposta di
questo Consiglio ai referendari e ai cittadini che hanno espresso
la volontà di andare avanti in un'altra direzione è questa...noi vi
diciamo semplicemente che non ci convincete! Siamo più convinti che
un organo di questo Consiglio, dove sono rappresentati sia una
parte - quelli che hanno sostenuto le decisioni del
pirogassificatore -, sia l'altra - quelli che hanno determinato un
risultato diverso, cioè voi -, a meno che voi non vi sentiate più
rappresentanti di quella parte, perché siete stati politicamente
sostituiti...riteniamo che quella commissione composta da sette
consiglieri, che avranno il compito entro una data precisa di fare
un
excursus
della situazione che si è creata...ed è quello
che voi citate nel vostro documento, ve lo leggo - perché scrivete
cose anche giuste, non tutte sbagliate -: bisogna
"creare
rapidamente le condizioni necessarie per una rapida revisione del
piano regionale di gestione dei rifiuti, con particolare
riferimento alla riduzione della produzione dei rifiuti,
all'innalzamento della quota di raccolta differenziata, al
trattamento della quota umida, al miglioramento delle possibilità
di recupero di materia, al trattamento finale dei rifiuti e
all'applicazione di un sistema di tariffazione che tenga conto
della quantità di rifiuti prodotti..."
, vi siete scordati
alcuni passaggi logistici, ovvero l'identificazione delle aree di
stoccaggio, lo smaltimento del CDR, la condivisione con le comunità
per i terreni necessari agli espropri, o cose del genere, cioè una
serie di processi che hanno una complessità che non crediamo possa
essere risolta in quattro mesi. Se voi volete sostenere che con il
vostro comitato di 30 persone in quattro mesi avete risolto i
problemi dei rifiuti della regione: 70.000 tonnellate, state
prendendo in giro le persone che avete chiamato a raccolta!
Siamo convinti che il Consiglio debba prendere atto che questo
referendum dà un'indicazione precisa su come muoversi, siamo
consapevoli che quello che può fare il Consiglio è mettersi in moto
subito con una commissione speciale, interloquire immediatamente
con le persone proposte, i comitati virtuosi, i responsabili e
tutti quelli che possono darci un contributo, perché qui siamo
all'anno zero e fra tre anni siamo sommersi! Crediamo allora che un
lavoro serio e responsabile che dà delle risposte a chi ha delle
aspettative, cioè ai cittadini, è come smaltiremo i rifiuti dopo
Brissogne e non crediamo che si possa fare in tre mesi con trenta
persone che dibattono in un'assemblea, che forse è cara al vostro
modo, ma non è cara al nostro, che vuole dare delle risposte! Vi
invitiamo quindi a ragionare sullo strumento che dà una risposta a
questo referendum, che, per quanto ci riguarda, deve essere il più
efficace possibile.
Presidente
- La parola al Consigliere Bertin.
Bertin (ALPE)
- Grazie Presidente.
La prima interpellanza che ho presentato in questo Consiglio nel
luglio 2008 riguardava l'inceneritore e quella ipotesi di
realizzare questo impianto. Era stata l'occasione anche per
ribadire la contrarietà a tale scelta, ma avevamo soprattutto
evidenziato che in questa legislatura si doveva prendere una
decisione finale sulla questione della gestione dei rifiuti, non si
poteva continuare a non decidere. Domenica 18 novembre si è presa
una decisione, i valdostani che sono i titolari della sovranità
hanno deciso, ormai dobbiamo solo adeguarci alla decisione presa,
finalmente! La percentuale della raccolta differenziata dei rifiuti
in Valle d'Aosta supera di poco il 40 percento, ben lontana dai
limiti di legge, che sono il 65 entro la fine del 2012. Dobbiamo
raccogliere l'umido e reimpostare la politica della maggioranza
nell'ambito della gestione dei rifiuti. In questi anni vi siete
concentrati sul trattamento finale dei rifiuti, sull'impianto di
incenerimento prima e di pirogassificazione poi e avete trascurato
tutto il sistema integrato di gestione dei rifiuti, adesso bisogna
ripartire dall'inizio. Affinché queste cose riescano e si tramutino
in opportunità e in successo, è necessario coinvolgere i cittadini
e chiedere una collaborazione, anche perché la gestione dei rifiuti
necessita di tale partecipazione. Il referendum è stata l'occasione
per i valdostani di dare la propria disponibilità ad andare in
questa direzione, non possiamo perdere tale opportunità che ci è
stata data e dobbiamo sfruttarla. È essenziale coinvolgere chi è
stato promotore di questa legge regionale, vale a dire i promotori
e i comitati che gli si sono affiancati, senza i quali diventa
difficile far partecipare i cittadini. La risoluzione presentata
dalla maggioranza pertanto è inaccettabile, perché non ha coscienza
del risultato del 18 novembre. Sarebbe un errore far finta che non
sia successo niente, il risultato è stato chiaro: una bocciatura
del piro-inceneritore e della politica dell'Assessorato. Si può
ripartire solo coinvolgendo i cittadini e bisogna farlo subito,
altrimenti ci potrebbero essere delle situazioni spiacevoli. Non
perdiamo tempo e agiamo subito.
Presidente
- Sono le tredici, se siete d'accordo,
sospendiamo i lavori e riprendiamo alle 15,30.
La seduta è tolta.
---
La seduta termina alle ore 12,58.
