Classificazione
BENI CULTURALI
Interventi vari



Oggetto del Consiglio n. 1976 del 2 novembre 2022 - Resoconto
OGGETTO N. 1976/XVI - Interrogazione: "Notizie in merito alla
futura destinazione del complesso denominato "Maison
Caravex"".
Marguerettaz (Président) -
Point 10 à l'ordre du jour. La
parole à l'assesseur Jean-Pierre Guichardaz.
Guichardaz J. (FP-PD) -
Rispondo in intesa e in accordo
con l'assessore Marzi, visto che l'interrogazione riguarda sia gli
aspetti strutturali, sia le future intenzioni gestionali.
Alla domanda 1: "L'ammontare complessivo alla data odierna della
spesa sostenuta relativa al complesso "Maison Caravex", comprensiva
dell'acquisto dei terreni, dei lavori, degli impianti che
riguardano l'intera struttura, quindi elettricità, riscaldamento,
impianti di deumidificazione per il mantenimento degli oggetti
lignei, messa a norma, informatizzazione, eccetera...": dai dati e
dalle informazioni fornite dall'Assessorato del collega Marzi,
l'importo complessivamente pagato per i lavori a qualsiasi titolo
realizzati sul fabbricato "Maison Caravex", solo per la parte
interrata, di cui l'ultimo risale a dicembre del 2007, ammonta a
euro 2.108.031,83 I.V.A. esclusa.
Domanda 2: "La metratura complessiva dei diversi piani in
calcestruzzo realizzati e se questi saranno destinati
esclusivamente al deposito per la Soprintendenza, quindi non aperti
al pubblico, nonché la metratura complessiva della superficie
espositiva destinata al pubblico e quali altri spazi interni
rimarranno vietati al pubblico": la superficie complessiva del
fabbricato, strutturata su cinque livelli, pari a 2.220, lordi,
metri quadrati, comprensiva della parte a terrazzo esterno del
piano più a monte che è di circa 120 metri quadrati.
Le domande 3 e 4: "Quanto personale si immagina di destinare al
funzionamento dell'intera struttura" e "Qual è la previsione di
spesa complessiva per il funzionamento dell'intero complesso, a
quale segmento di visitatori si vorrà rivolgere l'area espositiva e
se sono previste forme di collaborazione e partenariato con altri
enti, fondazioni, associazioni culturale e scuole": con
deliberazione della Giunta regionale 1203 del 17 ottobre 2022, è
stato approvato, da parte dell'Assessorato Finanze, innovazione,
opere pubbliche e territorio, il progetto di fattibilità
tecnico-economica delle opere di completamento dell'edificio
denominato "Maison Caravex" e la contestuale individuazione del
Dipartimento Soprintendenza per i beni e le attività culturali
quale attuatore dei futuri iter procedurali, sia in relazione alle
fasi di progettazione definitiva ed esecutiva, sia per la
realizzazione dei lavori necessari al completamento della
struttura.
Il trasferimento della competenza fonda la sua ragione sulla
destinazione finale dei lavori da poco tempo decisa, a deposito dei
beni storico artistici e delle collezioni della Soprintendenza.
Si informa pertanto che finora gli uffici della Soprintendenza
sono stati interpellati per condividere la previsione di un
completamento della struttura deposito dei beni storici della
Soprintendenza stessa, compresa la collezione Cerise, senza ancora
entrare nel dettaglio esecutivo.
La futura presa in carico della pratica e di tutto il materiale
esistente, con trasmissione da parte dei lavori pubblici di tutta
la documentazione esistente, permetterà di proseguire con le
attività di progettazione.
La progettazione prenderà in considerazione l'utilizzazione di
materiali e tecnologie adatte all'utilizzo del sito con un'idea di
bassi consumi di facilità gestionale.
Per quanto riguarda la porzione espositiva e la sua apertura al
pubblico, la gestione dell'edificio storico è di competenza
dell'IVAT, pertanto sarà necessario collaborare con tale istituto
al fine di valorizzare lo stabile, istituto che non rientra
peraltro all'interno dell'Assessorato ai beni culturali.
La parte destinata a esposizione e aperta al pubblico è stata
già terminata, trattandosi dell'edificio storico "Maison Caravex",
oggi è sede del MAIN.
Una porzione del deposito, come previsto da precedenti accordi
con IVAT - che doveva essere l'ente gestore, anche nello studio di
fattibilità commissionato nel 2017 - verrà sicuramente configurata
come deposito visitabile, ma l'individuazione della zona e della
sua dimensione sarà effettuata durante le successive fasi di
progettazione; a tal proposito faccio presente che la progettazione
definitiva verrà probabilmente affidata nel corso del prossimo
anno, speriamo già nei primi mesi.
Si può pensare quindi che i luoghi vengano concepiti come spazi
per occasionali visite per esperti, o interessati, con apposite
zone per tavoli e sedie per analisi dei singoli componenti delle
collezioni.
Durante tale attività - aggiungo io - sarà necessario ovviamente
un continuo e fattivo confronto con i rappresentanti del Comune di
Gignod per la definizione delle attività e per la gestione dello
stabile a conclusione dei futuri lavori.
Come le ricordavo, la deliberazione della Giunta è la 1203 del
17 ottobre 2022, quindi siamo proprio nella fase iniziale di
quest'operazione.
Président -
Pour la réplique, la parole au collègue
Lucianaz.
Lucianaz (LEGA VDA) -
Io credo che "Maison Caravex" sia
proprio l'esempio di cosa non dovrebbe fare l'amministrazione
pubblica, nel senso che le idee sono state troppo diverse e i tempi
sono stati elefantiaci, direi.
Nel 1985 è stata acquistata dal Comune di Gignod per farne un
museo di arte rurale e biblioteca comunale. Alla fine degli anni
90, tra Regione e Comune si sono stabiliti dei lavori di
completamento e ampliamento per modificare la destinazione a museo
etnografico e sono iniziati i lavori di restauro.
Dopo varie vicissitudini, si arriva a novembre 2007, quando i
lavori vengono in parte terminati, ma non del tutto, c'è un
collaudo parziale, e solo nell'aprile 2010 si cambia totalmente di
registro, si approva un nuovo schema di accordo di programma tra
Regione, Comune e IVAT (che è l'Institut Valdôtain de l'Artisanat
de Tradition) con la definizione di un intervento di completamento
totale per ristrutturare l'intera area, una spesa di 200 mila euro
e con la previsione di altri 4.800.000 da spendere in futuro.
Nel maggio 2016 si interrompe la realizzazione del primo
intervento, il 21 giugno, d'intesa con IVAT, si decide un'altra
cosa ancora: destinare i locali di cui si tratta anche a deposito
magazzino visitabile, una sorta di polo museale.
Finalmente il 20 luglio 2016 c'è l'inaugurazione del MAIN,
Maison de l'Artisanat International, con un sacco di idee che
l'articolista riporta: "Troveranno spazio atelier di falegnameria
didattica, laboratori di tecniche di lavorazione, visite guidate,
concerti, spettacoli teatrali, oltre a un punto di passaggio dalla
Via Francigena con la possibilità di ricevere il timbro delle
credenziali del pellegrino, inoltre mostre tematiche per la durata
di circa due anni"; tutto questo nel 2008, con l'entusiasmo degli
Assessori dell'epoca, Donzel, e Baccega che addirittura sostiene:
"Ci sarà ancora un milione di euro per sistemare il piano terra e
la realizzazione dell'ascensore".
Nel dicembre 2017 il coup de théâtre: l'Assessorato attività
produttive energia evidenzia che il progetto di fattibilità per la
redazione non risponde alle esigenze dell'Assessorato medesimo e
neanche dell'IVAT, quindi si ricancella tutto, la struttura Opere
edili prende atto della non rispondenza e chiede che cosa fare in
concreto perché non sa più bene che pesci pigliare.
Nel febbraio 2018 il Comune di Gignod si rifà vivo, poverino, e
chiede di realizzare almeno una biblioteca intercomunale o un
piccolo museo di arte rurale dove sia appunto prevista
l'esposizione della preziosa collezione Cerise che, come tutti
sappiamo, è ancora negli scantinati o poco più.
A marzo del 2018 la struttura Opere edili continua a
sollecitare, finché a gennaio 2019 cambia nome e diventa Struttura
edilizia patrimonio immobiliare, a forza di sollecitare.
A marzo il Dipartimento industria e artigianato ancora una volta
sostiene che essendo mutate le esigenze, come deve comportarsi con
la nuova progettazione, finché, nell'impossibilità di procedere
ulteriormente nell'iter di realizzazione, alza le mani e convoca
l'Assessorato per l'artigianato e la tradizione per prendere
un'ulteriore decisione.
Questo avviene dopo sollecitazione ulteriore della struttura
edilizia che, a un certo punto, chiede drasticamente cosa fare di
questo complesso: Venderlo? Demolirlo? Cederlo a titolo di
corrispettivo del bene? completare l'opera con cambio di
destinazione o completare l'opera con la destinazione prevista?
Finalmente spunta la Soprintendenza nel gennaio 2020
destinandolo a deposito per la conservazione di reperti
storico-artistici.
La cosa attuale è che arriviamo alla delibera appunto citata
dall'Assessore dell'ottobre 2022 ma al punto 5 leggiamo "Si rinvia
a successive deliberazioni della Giunta regionale la definizione
delle procedure per la stesura di un nuovo accordo di
programma"...
Presidente -
Prego collega concluda.
Lucianaz (LEGA VDA) -
Ho concluso, grazie.
