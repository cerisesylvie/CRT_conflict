Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini



Oggetto del Consiglio n. 2427 del 8 novembre 2016 - Resoconto
OGGETTO N. 2427/XIV - Interrogazione a risposta immediata:
"Licenziamento del Direttore amministrativo della società
SITRASB".
Rosset (Presidente) -
Punto n. 3.01 dell'ordine del
giorno. Ha chiesto la parola il Consigliere Bertin, ne ha
facoltà.
Bertin (ALPE) -
Qualche tempo fa il Direttore
amministrativo della Società del Traforo del Gran San Bernardo è
stato licenziato per un'assunzione a quanto pare. Non vogliamo
entrare nel merito di questa discussione, quello che ci interessava
mettere in evidenza è che venerdì scorso il Giudice del lavoro ha
stabilito che non sussiste la giusta causa per questo licenziamento
e ha condannato la società SITRASB al pagamento dell'indennità
sostitutiva e degli altri oneri connessi a questo licenziamento che
risulta essere illegittimo. Quello che ci interessava sapere
pertanto era a quanto ammonta questo danno che è stato causato alla
società, a chi spetterà liquidare la somma dovuta al Direttore
amministrativo e in seguito chi ha assunto la decisione di questo
licenziamento, una decisione un po' improvvida quanto meno.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
In attesa del deposito delle motivazioni
della sentenza, ciò che al momento conosciamo è il dispositivo
della stessa, ove il Giudice del lavoro stabilisce che il
licenziamento intimato è privo di giusta causa ma è assistito da
giustificatezza. Condanna la SITRASB S.p.A. a corrispondere all'ex
Direttore la somma di 118.335 euro a titolo di indennità di mancato
preavviso e 8765 euro a titolo di incidenza sul TFR della detta
indennità. Rigetta nel resto le richieste dell'ex Direttore
amministrativo. Pone a carico di SITRASB le spese di giudizio,
liquidate in 12.756 euro più spese generali. Il licenziamento era
stato intimato dal Presidente della società su delega del Consiglio
di amministrazione.
Presidente -
Per la replica, chiede la parola il collega
Bertin, ne ha facoltà.
Bertin (ALPE) -
Un danno di circa 150 mila euro, per
adesso, poi vediamo. Come sappiamo, questo licenziamento ha avuto
anche una discussione piuttosto animata, infatti lei mi dice che il
Consiglio di amministrazione ha preso questa decisione, ma il
Consiglio di amministrazione in questo caso si è diviso nel votare,
ce lo ricordiamo perché questa discussione era già stata portata da
altri Consiglieri in quest'Assemblea. Una parte del Consiglio di
amministrazione aveva reputato imprudente questo tipo di
licenziamento. Non vorrei che alla fine una serie di errori poi
ricadessero - perché questo è un danno patrimoniale in prospettiva
per la società - direttamente sui cittadini, perché poi, al di là
degli errori che compiono gli amministratori, a pagare sono sempre
i cittadini. Mi sembra in termini generali una vicenda poco chiara
e che può rischiare di provocare dei danni alla società.
