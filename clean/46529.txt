Classificazione
CONSIGLIO REGIONALE
STATUTO



Oggetto del Consiglio n. 2937 del 22 novembre 2023 - Resoconto
OGGETTO N. 2937/XVI - Rinvio alla Commissione consiliare
della P.L. n. 118: "Nuove disposizioni in materia di elezione del
Consiglio regionale e del Presidente della Regione, di
funzionamento della forma di governo e di cause ostative
all'assunzione e all'espletamento della carica di Consigliere
regionale, ai sensi dell'articolo 15, secondo comma, dello Statuto
speciale. Modificazioni alle leggi regionali 12 gennaio 1993, n. 3,
7 agosto 2007, n. 20, e 7 agosto 2007, n. 21".
Bertin (Presidente) -
Punto n. 9. Vale quanto detto per
l'oggetto n. 8, la proposta di legge non ha avuto il parere e
ritorna in Commissione. Ha chiesto la parola la consigliera
Minelli, ne ha facoltà.
Minelli (PCP) -
Ovviamente prendiamo atto della proposta
di rinvio di questo progetto di legge alla I Commissione, dove
ricordo sono parcheggiate da molto tempo altre quattro proposte di
legge, tra cui quella che abbiamo presentato nel mese di aprile
2022, quindi oltre un anno e mezzo fa.
Senza star qui a ricostruire tutti i passaggi, ricordo però che
a gennaio 2023, quando è stata bocciata la richiesta di referendum
consultivo sul sistema elettorale, era stato preso un impegno:
quello di giungere all'estate con una bozza di legge, frutto del
lavoro della I Commissione e che, entro la fine dell'anno, si
sarebbe arrivati a una decisione del Consiglio.
Nel comunicato stampa della I Commissione che aveva preceduto la
discussione di una risoluzione che era stata presentata c'era
scritto: "Con l'istituzione di questa sottocommissione abbiamo
fatto il primo passo. L'orizzonte è quello di approvare la riforma
entro e non oltre fine 2023".
Abbiamo sollecitato più volte il rispetto di questa scadenza, di
quest'impegno e del relativo iter, ma siamo praticamente a fine
novembre e non c'è neppure la bozza. È una considerazione che io
volevo fare perché la ritengo doverosa proprio perché più volte
abbiamo sollecitato, ed era stato anche condiviso, che non
bisognava arrivare oltre metà legislatura con la questione della
normativa elettorale per i motivi che sono più che ovvi, invece
siamo in alto mare. Quello che ci piacerebbe magari in Commissione
è che qualcuno poi ci dicesse qualche cosa almeno riguardo alla
tempistica.
Presidente -
Le proposte di legge vanno in automatico in
Commissione quando non hanno il parere della Commissione stessa,
non è una proposta mia.
Il Consiglio prende atto del rinvio.
