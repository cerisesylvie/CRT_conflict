Classificazione
AGRICOLTURA
Apicoltura



Oggetto del Consiglio n. 51 del 25 luglio 2018 - Resoconto
OGGETTO N. 51/XV - Interpellanza: "Interventi a sostegno del
settore dell'apicoltura".
Fosson (Presidente) -
Punto 14 all'ordine del giorno. La
parola al consigliere Vesan per l'illustrazione.
Vesan (M5S) -
Finalmente ricominciamo il dibattito, in
Consiglio. Due parole per introdurre un'interpellanza legata a un
settore dell'allevamento valdostano purtroppo tristemente
considerato un po' di serie B sul nostro territorio; il problema
della moria delle api è veramente grave, comporta riduzioni di
questi micro capi di bestiame con un ordine di grandezza del 25
percento anche in una sola stagione.
Se fosse legato a una qualunque altra attività di allevamento
sul territorio valdostano, ci sarebbero state levate di scudi,
grandi interventi e un sacco di attività e di dibattito pubblico.
Purtroppo invece sulla questione delle api siamo ancora in alto
mare. La situazione è legata al fatto che non sono ancora chiare le
cause che portano a questo problema. Il fatto che però ci si
ritrovi in primavera con gli alveari vuoti comporta problemi non
solo per la produzione del miele, che in Valle d'Aosta è importante
da un punto di vista quantitativo e anche qualitativo: il miele di
Châtillon è riconosciuto a livello nazionale ed è notizia di oggi
che la Cofruits di Saint-Pierre ha avviato una linea di produzione
di miele biologico, quindi è un prodotto importante sul nostro
territorio. Ci sono poi delle condizioni veramente molto
particolari legate a questo problema che possiamo verificare quasi
esclusivamente sul nostro territorio. È un dato con il quale ci
siamo confrontati con molti apicoltori quello per cui la moria
delle api si presenta con caratteristiche di virulenza molto
diversificate a seconda del fatto che -
con la fine della
stagione estiva e l'inizio della stagione autunnale - le api siano
mantenute in quota o siano portate invece sul fondovalle.
Le api mantenute in quota non presentano in quasi nessuna misura
questa problematica, mentre sul fondovalle le api che finiscono la
stagione estiva con le ultime fioriture autunnali, alla fine della
stagione invernale non sono più dentro il loro alveare. Non stiamo
parlando di una moria di api legata alle situazioni climatiche per
le gelate precoci o tardive, per cui si trovano molte api morte
davanti all'alveare, siamo in una situazione in cui le api perdono
la possibilità di rientrare presso l'alveare, perché hanno problemi
di tipo neurologico: l'incapacità di potersi continuare a
comportare da ape e abbandonano la loro casa, la loro famiglia e il
loro allevatore.
Possiamo studiare il problema. Mi rendo conto che sia difficile,
però siamo in una situazione particolarmente favorevole perché -
contrariamente alla problematica che si presenta in quasi la
totalità del mondo occidentale - siamo in una situazione in cui
abbiamo la possibilità di confrontarci con alveari e con api che
invece il problema non lo presentano.
Io non voglio dire che abbiamo la soluzione in tasca e che
sappiamo che questa moria è legata a condizioni climatiche, che è
legata alla varroa piuttosto che all'utilizzo di fitofarmaci che -
rispetto a quelli utilizzati in precedenza - comportano problemi di
tipo neurologico negli insetti, però siamo finalmente nelle
condizioni di poter studiare in modo approfondito il problema che
potrebbe essere anche l'occasione - per una volta, come valdostani
- di risolvere un problema che colpisce questo tipo di allevamento
a livello mondiale.
Quello che chiediamo è cosa è stato fatto fino adesso, quello
che si sta facendo e se esistono degli studi e dei dati
approfonditi su questo argomento.
Dalle ore 18:52 assume la Presidenza la Vicepresidente Emily
Rini
.
Rini (Président) -
Pour la réponse, la parole à
l'assesseur Gerandin.
Gerandin (MOUV') -
Vorrei sottolineare che il settore
apiario non è mai stato di serie B nel contesto valdostano; è un
problema serio quello che lei ha evidenziato, mai sottovalutato
dalle strutture dell'Assessorato che ora rappresento. Questo per
dire che questo fenomeno è assolutamente importante da monitorare,
da tenere sotto osservazione, soprattutto un settore che va
studiato, come giustamente lei ha sottolineato.
Un breve riepilogo. Le prime segnalazioni di spopolamento degli
alveari giunte all'Assessorato e alla ASL della Valle d'Aosta
risalgono al mese di dicembre 2015. Il fenomeno degli spopolamenti
degli alveari negli altri paesi è frequente da quasi un decennio.
Le cause imputate al fenomeno sono state le più disparate: si parla
d'inquinamento elettromagnetico, di fattori di stress dovuti al
nomadismo, di cambiamento climatico, della suscettibilità dell'ape
a vari patogeni trasmessi dalla varroa, dei pesticidi utilizzati in
ambito agricolo. Tutto questo senza però giungere mai a individuare
un unico patogeno o fattore scatenante. Forse sta a dimostrare che
sono diversi i fattori che possono interagire tra di loro.
Per quanto riguarda la domanda se l'Assessorato regionale ha
attivato una specifica ricerca volta a verificare un legame tra la
moria di api e l'uso di fitofarmaci sul fondovalle, devo dire che
le strutture competenti degli allora Assessorato all'agricoltura e
risorse naturali e Assessorato alla sanità salute e politiche
sociali e dell'Azienda USL della Valle d'Aosta si sono attivate sin
da subito per cercare di comprendere e di stimare l'ampiezza del
fenomeno per quel che riguarda il territorio valdostano. Tra
l'autunno del 2016 e la primavera del 2017, il tecnico apistico
dell'Assessorato all'agricoltura, in collaborazione con i
veterinari della ASL, ha effettuato circa quaranta interventi sul
campo, prelevato più di trenta campioni delle diverse matrici
dell'alveare, indirizzandoli al laboratorio di riferimento
dell'Istituto zooprofilattico sperimentale del Piemonte, Liguria e
Valle d'Aosta.
Dai sopralluoghi in apiario sopradescritti e da quanto riferito
dagli apicoltori, si è potuto constatare che gli spopolamenti e la
mortalità erano tutti riferiti al periodo tardo autunnale e
maggiormente concentrati nell'alta Valle in zona a vocazione
principalmente viticola. Dalle analisi refertate dall'Istituto
zooprofilattico sono emersi otto diversi apiari positivi a quattro
principi attivi di prodotti fitosanitari appartenenti alla gamma
degli insetticidi.
Dal 15 maggio 2017, con la DGR n. 609, con la quale si riconosce
l'importanza e la complessità del problema, sono state approvate le
linee guida regionali per la gestione delle segnalazioni di morie o
di spopolamenti degli alveari e sono state definite le varie figure
preposte a collaborare per cercare d'identificare quanto più
possibile il fenomeno di spopolamento e di moria degli alveari. Il
documento prevede inoltre di formare e d'istruire le diverse
categorie interessate, vale a dire apicoltori, viticoltori,
frutticoltori e orticoltori. Nel 2017 è stato inoltre avviato un
progetto presentato dalla società cooperativa Miel du Val d'Aoste,
finanziato per un importo di 20 mila euro dalla Banca di Credito
Cooperativo valdostana che ha visto la partecipazione dei nostri
tecnici, della ASL e di una veterinaria libera professionista.
Gli esiti del progetto sono stati divulgati il 20 maggio in
occasione del convegno organizzato per celebrare la Giornata
internazionale delle api. C'è poi la delibera di Giunta regionale
n. 401 dell'aprile 2018, in cui si riportano le principali azioni,
alcune delle quali sono già consolidate e avviate. Vengono
organizzati incontri informativi e formativi in collaborazione con
l'Assessorato alla sanità salute e politiche sociali, con
associazioni di categoria e con l'ASL, rivolti a tutte le figure
del comparto agricolo al fine anche di ridurre l'utilizzo di
fitofarmaci, stimolando l'utilizzo di tecniche biomeccaniche di
prodotti a basso impatto ambientale, anche in ottemperanza al piano
di azione nazionale per l'uso sostenibile dei prodotti
fitosanitari. C'è poi la riedizione delle schede di trattamento
divulgate dall'Ufficio servizi fitosanitari dell'Assessorato
all'agricoltura, indicando nelle stesse le misure da mettere in
atto da parte degli utilizzatori di fitofarmaci per ridurre i danni
ai pronubi, concordate tra i tecnici regionali e gli esperti dello
IAR e condivise attraverso incontri con i portatori di interesse;
informazioni rivolte alla cittadinanza e alle Amministrazioni
comunali valdostane attraverso la predisposizione di un opuscolo,
in cui si illustri l'insostituibile funzione degli impollinatori
nell'ecosistema per garantire produzioni alimentari agricole
redditizie e diversificate; vigilanza territoriale da parte del
Corpo forestale valdostano da realizzarsi con il supporto
dell'Ufficio tecnico Servizi fitosanitari; l'indicazione ai Comuni
e alle componenti delle strutture regionali che nella realizzazione
di rimboschimenti, ricostruzioni vegetali, riordini fondiari,
interventi di difesa del suolo, aree verdi si dia preferenza a
specie vegetali di interesse apicolo; elaborazione di una bozza di
disciplinare di produzione per il miele della Valle d'Aosta per una
sua maggiore conoscenza da parte del consumatore, tutela e
valorizzazione; la prosecuzione del rapporto con le associazioni di
categoria sull'attuazione delle diverse attività di formazione
rivolte agli apicoltori, compresa la collaborazione e il sostegno
al Comune di Châtillon, come da anni già in atto per la
realizzazione della consueta Sagra del miele.
L'attività di monitoraggio e controllo è proseguita anche nel
2018 e purtroppo sono state riscontrate delle positività a
fitofarmaci su campioni di api morte nel periodo primaverile. Al
momento possiamo quindi confermare che sussiste un legame tra
l'utilizzo di pesticidi in agricoltura e le morie di alveari
avvenute sinora. Proprio per questo motivo i diversi uffici
dell'Assessorato collaborano tuttora con l'Assessorato alla sanità,
azienda USL e Corpo forestale per cercare di arginare il
problema.
Sulla terza domanda, "quali e quanti siano i controlli sul tipo
e sul numero di trattamenti effettuati su vite e alberi da frutto
sul territorio valdostano, quali siano le sanzioni previste per il
mancato rispetto dei limiti e quante sanzioni siano state irrogate
nell'ultimo triennio" per garantire i consumatori finali che i
prodotti alimentari rispettino i requisiti igienici richiesti dalle
norme in essere, il Servizio igiene degli alimenti e della
nutrizione della ASL Valle d'Aosta effettua sopralluoghi nelle
aziende di produzione primaria di origine vegetale per verificare
il rispetto delle norme nazionali e comunitarie relative alla
commercializzazione e all'utilizzo di prodotti fitofarmaci.
Negli ultimi tre anni sono stati effettuati quindici campioni
all'anno suddivisi con il seguente criterio: cinque sul terreno,
cinque su frutto e cinque su foglia. Nell'anno in corso sono
previsti nove campioni (tre su terreno, tre su frutta e tre su
foglia) al posto dei quindici precedenti perché non sono mai state
riscontrate irregolarità. Nel corso dei controlli effettuati nel
triennio in esame non sono state riscontrate irregolarità, pertanto
si precisa che la normativa prevede un controllo dello 0,1 percento
delle aziende annue e che il numero delle aziende interessate è
dieci volte superiore a quanto previsto dalla legge. Il mancato
rispetto dei limiti ai sensi del regolamento europeo n. 60/2016 in
vigore al 10 agosto 2016, che modifica il regolamento n. 3/96,
prevede la comunicazione all'autorità giudiziaria di quanto risulta
violato all'articolo 5. Nell'anno in corso, a seguito
dell'approvazione della DGR n. 401 del 3 aprile 2018, il Corpo
forestale della Valle d'Aosta - coadiuvato da uno o più tecnici
dell'Ufficio servizi fitosanitari regionale - ha eseguito controlli
specifici a sorpresa nelle zone a vocazione frutticola nella media
Valle d'Aosta nel periodo della fioritura dei frutteti; nel corso
dei sopralluoghi sono state controllate cinque aziende, redatti
altrettanti verbali senza riscontro di irregolarità relative alle
disposizioni riguardanti l'utilizzo di insetticidi, acaricidi,
diserbanti, disseccanti durante il periodo di fioritura. Tutte le
superfici coltivate a frutteto sono risultate inoltre regolarmente
sfalciate da erbe fiorite.
I controlli effettuati dal Corpo forestale sono stati eseguiti
in applicazione dell'articolo 22 della legge regionale n. 56/82
(Provvedimenti per la difesa e l'incremento dell'apicoltura della
Valle d'Aosta). Ai controlli di cui sopra se ne è aggiunto uno
effettuato a seguito di una segnalazione di morie di api avvenute
nella zona di Gressan, di cui si è avuta notizia il giorno 11
maggio 2018. Nella mattina dello stesso giorno è stato fatto un
sopraluogo dalla SC Igiene, Allevamenti e produzioni zootecniche,
servizi veterinari assieme al Corpo forestale con redazione di un
verbale. A questo primo sopralluogo ne è seguito un altro,
verbalizzato dall'ispettore fitosanitario Carcereri dell'Ufficio
servizi fitosanitari, nel corso del quale si è constatato che il
prodotto insetticida utilizzato nel frutteto più prossimo agli
alveari è stato distribuito rispettando le norme di legge.
"Quali siano le intenzioni della Giunta regionale per quello che
riguarda lo specifico settore dell'apicoltura nell'ambito del
proprio programma di Governo": in particolare l'Assessorato
procederà a completare le attività previste nel piano triennale
2017/19, di cui alla deliberazione della Giunta regionale n. 170
del febbraio 2016, a pubblicizzare il terzo bando previsto dal PSR
2014/20 prevedendo aiuti concreti per il settore; inoltre si darà
corso ad attività di monitoraggio degli alveari di cui alla
deliberazione della Giunta regionale n. 609 attraverso una stretta
collaborazione tra gli uffici regionali, il Corpo forestale e la
ASL. Questo per incentivare la sensibilizzazione nell'utilizzo di
prodotti chimici presso i coltivatori, il monitoraggio e il
controllo delle macchine erogatrici, il completamento dei corsi
abilitativi per l'utilizzo corretto delle sostanze chimiche, la
promozione di attività divulgative rivolte a ragazzi delle scuole
attivando i tecnici del settore, nonché il centro agricolo di
Saint-Marcel e promuovere il prodotto di eccellenza, collaborando e
sostenendo la Sagra del miele.
Venerdì prossimo porteremo in Giunta regionale la delibera che
prevede l'individuazione delle azioni prioritarie per l'incremento
dell'apicoltura locale e la valorizzazione e commercializzazione
del miele per la campagna naturale 1 agosto 2018 - 31 luglio
2019.
Dalle ore 18:56 assume la Presidenza il Presidente
Fosson.
Fosson (Presidente) -
La parola al consigliere Vesan per
la replica.
Vesan (M5S) -
Ringrazio l'Assessore per i dati forniti,
utilissimi e importanti per inquadrare il problema. Non riesco
tanto a capire la sequenza delle risposte. La prima risposta è
stata che, relativamente alla moria delle api, non ci sono cause
certe. È così, lo sappiamo, potrebbe essere legata alla varroa come
agli antiparassitari.
Nella seconda risposta mi ha detto che nell'esame dei campioni
delle api in entrambi i casi di moria abbiamo ritrovato la presenza
di fitofarmaci e di pesticidi sui campioni di api ritrovate, dopo
di che mi ha evidenziato che, da un punto di vista dei controlli,
sono stati prelevati su tutto il territorio della Valle d'Aosta
quindici campioni, di cui solo cinque per tipologia, dicendomi che
era un campionamento esagerato (dieci volte quello nazionale) e che
non abbiamo trovato nessun riscontro; ma se noi troviamo le api
morte con l'insetticida in corpo e poi facciamo un controllo sul
territorio e diciamo: "gli insetticidi sono stati dati tutti
regolarmente e quindi da quest'anno li controlleremo meno e
passeremo da quindici controlli a nove" vuol dire che l'azione di
verifica e il tentativo di risolvere il problema è ancora molto in
alto mare.
Per quello che riguarda i controlli da parte della Forestale, su
come siano stati dati i fitosanitari, abbiamo verificato che non
c'è stato nessunissimo problema, ma stiamo parlando di un
campionamento ripetuto una sola volta nell'arco di tutta la
primavera 2018. Quindi ho capito che la normativa è particolarmente
elastica e permette di non controllare veramente niente, però non
mi sembra che questa sia un'azione volta a risolvere il problema.
Lei mi ha citato moltissimi interventi finalizzati alla formazione
e all'informazione: questo tipo di soluzione, ancorché finanziata
generosamente, non ha nessun significato nel momento in cui noi non
sappiamo qual è la soluzione del problema. Possiamo dare delle
indicazioni di tipo cautelativo, ma abbiamo verificato che il
problema non si è risolto: la moria delle api nel 2018 è ancora
presente e non può essere legata a una problematica
occasionale.
Quindi invito l'Assessorato competente a una maggiore attenzione
e a un maggiore impegno rispetto al minimo
standard
di legge
relativamente a questo problema.
