Classificazione
ARTIGIANATO



Oggetto del Consiglio n. 784 del 4 luglio 2019 - Resoconto
OGGETTO N. 784/XV - Interpellanza: "Effettuazione di
controlli più efficaci sui prodotti di artigianato esposti alla
Fiera di Sant'Orso e sulla produzione artigianale conferita
all'IVAT".
Rini (Presidente) -
Punto n. 57 all'ordine del giorno.
Per l'illustrazione, la parola al collega Luboz.
Luboz (LEGA VDA) -
Prima che mi corregga l'Assessore,
faccio già io pubblica ammenda di aver redatto magari non in modo
ortodosso l'interpellanza. Voglia scusarmi, Assessore, ma penso
tuttavia che l'argomento le sia probabilmente particolarmente noto.
Da anni circola la voce che tra i diversi espositori... ricordiamo
che in certe edizioni il numero supera le migliaia di unità,
espositori della
Foire
a cui va tutto il nostro plauso e la
nostra ammirazione perché sanno tener desta l'arte manifatturiera
legata all'artigianato di tradizione... purtroppo però, ed è forse
la legge dei grandi numeri che lo impone... che dobbiamo per forza
combattere... capita spesso che opere e manufatti che dovrebbero
essere realizzati in proprio vengano acquistati fuori valle e poi
esposti e venduti in fiera.
Vox populi vox dei
recita un antico detto e appunto in
questa scorsa edizione della fiera pare che un'importante opera sia
stata acquistata in Trentino ed esposta in Piazza Chanoux,
addirittura circolavano dei video che ritraevano l'artista
originale mentre terminava l'opera nel suo
atelier
in
Trentino. Certo, poi vedere quest'opera alcuni mesi dopo esposta
nella nostra fiera non fa bene all'immagine della fiera stessa, al
mondo dell'artigianato e in primo luogo a tutti coloro, e sono la
stragrande maggioranza, che osservano le norme con precisione e
rispetto. Questa interpellanza, come ripeto, scritta magari non
troppo bene nelle sue premesse perché manca una subordinata, ha
proprio lo scopo di conoscere: se e come il Governo sia stato
portato a conoscenza dell'accaduto; se all'artigiano in questione
siano state comminate le adeguate e previste sanzioni; se non si
ritenga opportuno, al verificarsi di eventuali comportamenti
recidivi, un ulteriore inasprimento delle sanzioni financo
arrivando alla radiazione dei soggetti in questione dall'Albo
artigiani, requisito essenziale per partecipare alla Foire.
Per quanto riguarda poi la questione del supposto conferimento
all'IVAT di prodotti artigianali provenienti da fuori valle,
probabilmente oggetti di ridotte dimensioni complementari magari a
produzioni composite, oppure di oggettistica di marginale valore
commerciale e forse non propriamente riconducibile alla tradizione
locale, si domanda: se e quali siano i controlli effettuati presso
gli atelier degli artigiani. Con questa interpellanza vorrei che
fosse chiaro che non è assolutamente nelle intenzioni
dell'interpellante criticare, provocare o disapprovare la condotta
di chi a vario titolo si occupa dell'artigianato e ne ha fatto
parte, ma vuole essere un sostegno e uno stimolo a non ridurre
l'attenzione su un mondo e su un settore che deve poter crescere,
prosperare, ma che deve saper anche individuare e allontanare
coloro che agiscono in malafede e disonestà.
Presidente -
Per la risposta, la parola all'Assessore
Testolin.
Testolin (UV) -
Intanto rassicuro il collega Luboz di non
aver fatto troppa attenzione a eventuali mancanze, carenze o
inesattezze, sono andato abbastanza al succo del problema. Con
questa interpellanza si chiede appunto se si sia a conoscenza che
tali imbarazzanti vicende siano accadute, che accadono tuttora, se
siano state commisurate le sanzioni previste, se non si ritenga
utile prevedere un inasprimento delle sanzioni e se non si ritenga
necessario prevedere controlli più efficaci sulla produzione
artigianale conferita all'IVAT. I firmatari dell'interpellanza
pongono evidentemente l'attenzione nei confronti di un fatto
effettivamente avvenuto in data 30 gennaio 2019 in occasione della
1019º
Foire de Saint-Ours
. In merito a quanto avvenuto si
precisa come, a seguito dell'attenta e capillare attività di
controllo svolta dalla commissione di vigilanza sulla produzione
esposta dagli artigiani, è emerso che un'opera scultorea di
particolare effetto, proprio come era nella spiegazione del
collega, non era stata realizzata dall'artigiano che l'aveva in
esposizione. Del fatto è stato immediatamente informato il
Dirigente della struttura Attività artigianali di tradizione, che,
ai sensi dell'articolo 10 del Regolamento per lo svolgimento della
1019º Foire de Saint-Ours, approvato con deliberazione della Giunta
del 21 settembre 2018, quindi recentemente, ha provveduto ad
allontanare immediatamente l'artigiano dalla manifestazione, a
segnalare il fatto all'Autorità giudiziaria e a sospendere la
partecipazione dello stesso a qualsiasi manifestazione di
artigianato di tradizione per un periodo di 14 mesi. I controlli
così come svolti hanno dunque funzionato egregiamente e sono stati
efficaci e puntuali, a dimostrazione della serietà degli stessi a
tutela appunto di un impegno collettivo e comune che raggruppa gli
oltre 1.000 espositori che abitualmente hanno la capacità di creare
il prestigio che si è creato attorno alla Foire de Saint-Ours.
In merito all'inasprimento delle sanzioni per chi viola il
regolamento della Foire, stiamo verificando, di concerto con la
struttura competente, l'opportunità di effettuare un
approfondimento con l'Ufficio legale in merito a misure
sanzionatorie attualmente previste dai regolamenti delle
manifestazioni di artigianato di tradizione al fine di verificare
se dover intervenire in modo ancor più efficace in episodi di tale
natura, o se invece questo sia una punizione già relativamente
importante ed efficace nei confronti di chi non rispetta prima di
tutto delle necessità di trasparenza e di correttezza che stanno
anche alla base di questo tipo di manifestazione.
Per quanto concerne invece il conferimento a IVAT di prodotti di
artigianato provenienti da fuori valle, si precisa di non essere a
conoscenza di fatti riconducibili a quanto segnalato
nell'interpellanza. Sull'argomento si è evidentemente interessata
la struttura regionale competente, che ha chiesto informazioni
all'IVAT stesso, il quale ha precisato che gli artigiani che
conferiscono le proprie produzioni sono regolarmente iscritti nel
registro di cui all'articolo 8 della legge regionale n. 2 del 2003:
"Tutela e valorizzazione dell'artigianato valdostano di
tradizione", che sottoscrivono preliminarmente sotto la propria
responsabilità contratti commerciali con cui si impegnano a
consegnare presso i magazzini dell'
Institut
esclusivamente
manufatti di loro produzione. Inoltre, sempre l'IVAT ha comunicato
che, contestualmente al conferimento, attraverso la propria
organizzazione provvede a controllare le caratteristiche in caso di
dubbio rispetto alle tecniche produttive in accordo con
l'artigiano, può procedere a una verifica circa la capacità
produttiva del medesimo anche presso il laboratorio, proprio per
verificare che questi manufatti, queste opere consegnate all'IVAT
siano effettivamente di produzione regionale, a tutta tutela questo
dei consumatori e del buon nome dell'Institut così come di tutto
l'artigianato valdostano, che deve poter trarre beneficio e non
penalizzazione da questo tipo di iniziative.
Tuttavia, in completo spirito di collaborazione, credo che se ci
siano delle segnalazioni in tal senso possano essere presentate
presso gli organismi deputati a queste verifiche in modo da
procedere a ulteriori approfondimenti, che in qualche caso sono
stati svolti anche proprio con attenzione, e anche personalmente
qualche volta nel caso delle cooperative che abbiamo voluto
visitare anche per conoscere quali sono le criticità operative,
oltre ad accertarsi che effettivamente lavorino con tutti i crismi
richiesti da questo tipo di attività e questo tipo di artigianato
che ci sta sicuramente a cuore, come a tutti noi penso.
Presidente -
Per la replica, la parola al collega
Luboz.
Luboz (LEGA VDA) -
Sicuramente sarà mia premura prendere
contatto eventualmente con coloro che potranno rilevare alcune
problematicità sul settore. Di certo l'Amministrazione regionale
deve continuare a lavorare di concerto con la struttura e con gli
artigiani, lo richiedono perché è un mondo che deve continuare a
produrre, deve continuare a manifestare le eccellenze che sa
elaborare. Riguardo all'opera esposta in Piazza Chanoux, mi ha
destato un pochino di sconcerto sapere che, se non fosse stato
segnalato con tempestività, probabilmente sarebbe stata esposta in
una sede istituzionale della Regione, perché si erano già, a quanto
pare, presi accordi con l'artigiano in questione.
