Classificazione
GIUNTA REGIONALE



Oggetto del Consiglio n. 526 del 23 aprile 2014 - Resoconto
OGGETTO N. 526/XIV - Comunicazione e presa d'atto delle
dimissioni rassegnate dai Signori Mauro Baccega, Luca Bianchi, Joël
Farcoz, Antonio Fosson, Aurelio Marguerettaz, Pierluigi Marquis,
Renzo Testolin e Marco Viérin dalla carica di Assessore
regionale.
Presidente
- Colleghi, nella giornata di martedì 22
aprile, sono state rassegnate le dimissioni da parte di otto
componenti della Giunta regionale, che sono state trasmesse a
questa Presidenza con nota protocollata n. 3199 del 22 aprile. Le
mozioni di sfiducia, già presentate il 18 aprile scorso nei
confronti dei singoli Assessori, risultano quindi essere assorbite
e superate dalle dimissioni volontarie rassegnate dagli otto
Assessori e non sono state conseguentemente sottoposte
all'attenzione dell'aula.
In materia di dimissioni di Assessori, ricordo che l'articolo 7
comma 5 della legge regionale n. 21 del 2007 prevede che le
dimissioni degli Assessori sono presentate al Presidente della
Regione che le trasmette al Presidente del Consiglio regionale,
affinché le comunichi al Consiglio nella prima adunanza successiva.
Le dimissioni diventano efficaci dalla data di presa d'atto da
parte del Consiglio regionale da effettuarsi nella medesima
adunanza. Il Presidente della Regione assume
ad interim
le
funzioni assessorili fino all'elezione del nuovo Assessore.
L'elezione del nuovo Assessore si procede con le modalità di cui
all'articolo 6 comma 6, ossia su proposta del Presidente della
Regione in carica.
Dal punto di vista procedurale, l'iter sopra riportato prevede
la sottoposizione al Consiglio della presa d'atto delle dimissioni
rassegnate che, si ricorda, non sono oggetto di una votazione da
parte dell'Assemblea, la quale non può quindi respingerle. In tale
situazione peraltro la Giunta regionale non sarebbe più in
condizione di deliberare validamente, in quanto il numero dei
propri componenti scenderebbe al di sotto del quorum strutturale,
pari ad almeno la metà dei componenti in carica, prevista questa
disposizione dall'articolo 3 della legge regionale n. 66 del 1979.
Si determinerebbe pertanto la paralisi della Giunta regionale in
quanto, pur non essendo dimissionario il Presidente della Regione,
quest'ultimo si troverebbe nell'impossibilità materiale di operare
all'interno dell'organo collegiale, potendo solo esercitare le
funzioni che gli competono come organo monocratico.
In tale ipotesi, non disciplinata dalla legge n. 21 del 2007,
sorge il problema di come possa essere assicurato lo svolgimento
dell'ordinaria amministrazione, nell'attesa della costituzione
della nuova Giunta. I commi 1 e 2 dell'articolo 7 della legge
regionale n. 21 del 2007 disciplinano espressamente solo l'ipotesi
di svolgimento dell'ordinaria amministrazione da parte della Giunta
nel caso di morte, impedimento permanente, decadenza o dimissioni
del Presidente della Regione; in questo caso la carica di
Presidente della Regione è assunta dal Vicepresidente. Nessuna
disposizione invece precisa chi debba assicurare l'ordinaria
amministrazione fino alla ricostituzione dell'organo, ove la
paralisi della Giunta consegua le dimissioni volontarie della
totalità degli Assessori. È vero che l'articolo 7 comma 5 della
legge regionale n. 21 del 2007 prevede che il Presidente della
Regione assicura le funzioni assessorili
ad interim
, ma è
anche vero che questa disposizione si riferisce esplicitamente alle
dimissioni di un singolo Assessore, tant'è che nel testo
letteralmente cita "del nuovo Assessore"; manca invece una norma
relativa alle dimissioni di più Assessori. In altri contesti è
espressamente previsto che le dimissioni della maggioranza degli
Assessori comportino la decadenza dell'esecutivo, ma questo caso
non è previsto dalla legge n. 21 del 2007. Conseguentemente si
espande un principio generale: quello della continuità
dell'esecutivo, che porta ad interpretare il silenzio della norma
nel senso che la continuità dell'esecutivo vada comunque
perseverata fino alla soluzione della crisi politica in atto. Non
potendo ammettersi situazioni di vuoto di potere, in forza del
principio costituzionale di continuità degli organi, in via
analogica pare potersi sostenere che anche nell'ipotesi in esame,
nel silenzio della legge, la Giunta possa continuare in
prorogatio
ad assicurare l'ordinaria amministrazione fino al
subentro del nuovo esecutivo, così come nel caso, peraltro, di
scioglimento anticipato o di annullamento delle elezioni o ancora
di scadenza naturale della legislatura.
Sussiste comunque, in analogia a quanto disposto dall'articolo 8
della legge regionale n. 21 del 2007, un termine massimo per
l'esercizio dell'ordinaria amministrazione, che è di sessanta
giorni, decorsi i quali, stante l'incapacità di funzionare per
l'impossibilità di formare una nuova maggioranza, si verificherebbe
ex lege
lo scioglimento funzionale del Consiglio regionale.
Quella sopra descritta è l'unica ipotesi in cui, in una situazione
di crisi politica, l'esecutivo rimane in carica in regime di
prorogatio
senza il contestuale subentro di un nuovo
esecutivo. Infatti, al di fuori delle ipotesi di volontaria
cessazione della carica del Presidente e degli Assessori, il nostro
ordinamento non prevede altra possibilità di delegittimazione
dell'esecutivo se non attraverso il voto da parte dell'aula di una
mozione di sfiducia costruttiva, che comporta la cessazione della
carica del Presidente della Regione e della Giunta regionale ed il
contestuale subentro del nuovo Presidente della nuova Giunta.
Colleghi, in considerazione anche di quanto ho appena esposto,
si propone che il Consiglio regionale di oggi innanzitutto prenda
atto delle dimissioni rassegnate da Mauro Baccega, Luca Bianchi,
Joël Farcoz, Antonio Fosson, Aurelio Marguerettaz, Pierluigi
Marquis, Renzo Testolin e Marco Viérin dalla carica di Assessore
regionale; in secondo luogo prenda atto che la Giunta non è più in
condizione di deliberare validamente, in quanto il numero dei
propri componenti scende al di sotto del
quorum
strutturale
previsto dalla legge regionale n. 66 del 1979 all'articolo 3; dia
atto, poi, che la Giunta continui in
prorogatio
ad
assicurare l'ordinaria amministrazione fino al subentro del nuovo
esecutivo, in analogia a quanto disposto dagli articoli 8 e 9 della
legge regionale n. 21 del 2007, nel caso di scioglimento anticipato
o annullamento delle elezioni o di scadenza naturale della
legislatura; infine dia atto che, in analogia a quanto disposto
dall'articolo 8 della legge regionale n. 21 del 2007, il termine
massimo per l'esercizio dell'ordinaria amministrazione da parte
della Giunta è di sessanta giorni, decorsi i quali si verificherà
ex lege
lo scioglimento funzionale del Consiglio regionale,
ove non sia costituito un nuovo esecutivo.
Ci sono richieste di intervento? La parola al collega
Perron.
Perron (UV) -
Merci Madame la Présidente.
L'Union Valdôtaine si presenta in quest'aula riconoscendo
pienamente che la maggioranza che esprimeva il Governo Rollandin,
così come è nato, non esiste più. Il risultato fragile, che le urne
ci avevano consegnato, è venuto meno. La firma, peraltro, del
collega La Torre sulle mozioni di sfiducia è un fatto politico -
come tale va letto - che evidenzia in modo inequivocabile che i
diciotto che componevano la maggioranza uscente non sono più
tali.
L'Union Valdôtaine si presenta dunque in quest'aula con un
atteggiamento di responsabilità. Le dimissioni di tutti gli
Assessori regionali vanno - credo di poterlo dire - nella direzione
di riconoscere questa situazione di crisi, ma al tempo stesso nella
necessità di non far perdurare più questa situazione, da una parte
di stallo, ma al tempo stesso di scontro, situazione che non è
utile in questa fase alla Valle d'Aosta. Di questa situazione ci
assumiamo la paternità e la responsabilità, ma al tempo stesso
diciamo, a chiare lettere, che noi da questa situazione di impasse
politica vogliamo uscire al più presto. Le dimissioni, il passo
indietro responsabile di tutti gli Assessori, credo, fa venire oggi
le condizioni o la condizione più volte evocata anche da tutti i
gruppi di opposizione, per intavolare un momento di confronto e un
momento di dialogo. Noi chiediamo l'apertura urgente di questa fase
di confronto e di dialogo. Il passo indietro degli Assessori va
interpretato come un gesto responsabile di dialogo, mi sia
consentito anche di distensione. Per dialogare è necessario essere
in due a volerlo fare: noi chiediamo che ognuno, ognuno in questa
fase, faccia un passo indietro all'insegna della responsabilità e
del dialogo. Chiediamo che un confronto avvenga ora e subito, per
verificare se ci sono delle condizioni per una ricostruzione
politica e per assicurare alla Valle d'Aosta un Governo che sia
nella condizione di governare tranquillamente e serenamente da qui
alla fine della legislatura.
Ci presentiamo in quest'aula dicendo che a nostro modo di vedere
non ci sono vincitori e vinti: c'è una Valle d'Aosta che aspetta,
che guarda alla politica e che, credo legittimamente, pretende
delle risposte e delle soluzioni dalla politica. Che cosa fare? Io
credo che la parola torna ora alla politica, torna alle segreterie
politiche: che gestiscano questa situazione di crisi, la gestiscano
non al buio, la gestiscano alla luce del sole. Si apra un confronto
sui contenuti, si apra un confronto approfondito sui bisogni della
Valle d'Aosta e sulle prospettive della Valle d'Aosta, si apra un
confronto approfondito sui metodi attraverso i quali esercitare
un'azione di governo, si apra un confronto al fine di ricercare in
quest'aula e nella politica gli uomini migliori per offrire alla
Valle d'Aosta una soluzione a questo momento di impasse. La
politica dovrà lavorare per consegnarci una soluzione che ci
permetta di uscire da questa fase, fino alla fine della
legislatura, e di governare riprendendo i dossier che sono fermi,
dai più importanti ai più piccoli, per dare delle risposte concrete
alla Valle d'Aosta che aspetta.
Se le segreterie politiche falliranno dovrà, a mio giudizio,
essere l'aula, dovrà essere l'aula con un gesto di responsabilità
superiore ad assumersi la paternità - chiedo qualche minuto,
Presidente: me lo vorrà consentire - ad assumersi la responsabilità
di elaborare delle soluzioni che possano garantire una
governabilità alla Valle d'Aosta. Ce lo chiede la Valle d'Aosta
tutta, ognuno di coloro i quali ci hanno votato rispettivamente, ce
lo chiedono le categorie economiche preoccupate per questa
situazione difficile di mancanza reale di prospettive e di
crescita; ce lo chiedono le fasce sociali più deboli, preoccupate
non di guardare oltre, ma preoccupate e terrorizzate di dover
guardare all'immediato; ce lo chiede quella Valle d'Aosta forse
poco interessata alle tifoserie politiche e di ciò che succede a
Palazzo, ma interessata invece fortemente a ciò che succede nelle
loro famiglie, al destino dei loro figli, a ciò che avviene nelle
loro aziende. E penso che in questa fase, se fallirà la fase di
tipo politico, ognuno di noi, per il ruolo e la funzione che
rivestiamo, sarà chiamato ad un atteggiamento di responsabilità
superiore nell'interesse della Valle d'Aosta.
Se fallirà anche l'aula, rimarrà soltanto quella soluzione che
spesso è sulla bocca di tanti, nel tentativo di terrorizzare o
l'avversario o qualche volta anche il collega di movimento o di
partito, è sulla bocca di tanti, ma io penso sia nel desiderio
reale di pochi, di elezioni anticipate. Se c'era un modo attraverso
il quale presentavamo la Valle d'Aosta, qui come all'esterno, era
che la Valle d'Aosta godeva di stabilità politica e di continuità
amministrativa. Le elezioni anticipate, un anno dopo quelle
regolari, in contemporanea o subito dopo le europee, sarebbero, a
nostro modo di vedere o a mio modo di vedere, il fallimento della
politica. Noi non crediamo sia una soluzione utile alla Valle
d'Aosta, non pensiamo sia quello di cui questa regione ha bisogno
in questa fase. Quindi noi chiediamo che in qualche modo si lavori
affinché la Valle d'Aosta ritrovi stabilità politica e continuità
amministrativa, al fine di garantire anche ad un apparato che deve
dar risposte la non scusa di doversi fermare.
So di trovare il plauso di metà dell'aula o di una parte di
essa, ma voglio ringraziare il Governo regionale per il lavoro
svolto finora, per aver tenuto fede a un programma elettorale
presentato in campagna elettorale e applicando, giorno dopo giorno
nell'azione di governo, un programma invece di legislatura, che
quest'aula ha votato, avendo lavorato in condizioni politiche
difficili, avendo lavorato in condizioni economiche al limite della
recessione, avendo lavorato in un contesto di rapporti, qui come
nei confronti dello Stato italiano, estremamente difficili.
Le dimissioni di tutti gli Assessori sono un atto politico che
non può non passare inosservato, è un atteggiamento di forte
responsabilità che la politica tutta deve saper cogliere. L'Union
Valdôtaine è qui in quest'aula un po' spettatore, ma vorremmo
essere anche un po' protagonisti, a ribadire il nostro impegno, la
nostra volontà di lavoro a favore di questa comunità, così come
abbiamo chiesto al momento del voto. Termino con una esortazione
alla politica, ma al tempo stesso a tutti noi, affinché questo
avvenga in tempi rapidi, perché sia data luce politica a questo
momento di buio, tempi rapidi perché non sono in gioco i destini,
cosa poco importante, di noi trentacinque, ma è in gioco il destino
di questa Valle d'Aosta che ognuno di noi, a suo modo, porta nel
cuore e ama profondamente. Grazie.
Président -
Pas d'autres requêtes, collègues? La parole
au collègue Borrello.
Borrello (SA) -
Grazie Presidente. Colleghe e colleghi
buongiorno.
Un giorno particolare, un giorno che sicuramente direi storico è
quello che stiamo vivendo in questo momento. È una prima assoluta!
Una prima assoluta e onestamente, come Capogruppo del movimento
Stella Alpina, intervengo per portare alcune considerazioni e per
dare un contributo opportuno dal punto di vista politico a questo
momento che è decisamente importante.
Partiamo da un'analisi di quello che è stato il risultato della
tornata elettorale del maggio 2013, che ci ha consegnato un
Consiglio regionale con questi equilibri: equilibri decisamente
precari, diciotto a diciassette, una grande responsabilità nel
cercare di governare con dei numeri così risicati nel gestire
quest'aula. A questo si aggiungono sicuramente tutta una serie di
problematiche a carattere economico: siamo tutti consapevoli - lo
abbiamo detto a trecentosessanta gradi - di quelle che sono state
le problematiche che hanno caratterizzato la Valle d'Aosta dal
punto di vista di gestione del bilancio; a queste vanno sicuramente
aggiunte le problematiche legate alle azioni dello Stato, la
spending review
, il patto di stabilità, sia nel 2013 e anche
quello in itinere per quanto riguarda il 2014, che comunque hanno
fatto venir meno quelle che sono le responsabilità nell'azione di
governo. Un anno di governo, ripeto, con tante difficoltà ma anche,
sempre nel rispetto del contesto economico che stiamo vivendo, con
tante risposte.
Dal punto di vista politico non possiamo nascondere che questa
legislatura è nata già con tutta una serie di problematiche: già in
occasione della prima seduta i segnali politici erano stati
manifestati con delle votazioni a vuoto per quanto riguarda
l'elezione del Presidente del Consiglio. Questi segnali in maniera
continuativa si sono verificati durante l'anno che abbiamo
trascorso insieme. Queste condizioni politiche difficili si sono
concretizzate nella loro massima espressione nella seduta del 26
marzo 2014, con l'approvazione di una risoluzione che invitava alle
dimissioni e dava la sfiducia al Governo regionale. Ma l'elemento
più importante di questa fase politica decisamente difficile è
stata sicuramente quella che si è verificata nella giornata di
venerdì, della scorsa settimana, con la presentazione di otto
mozioni di sfiducia, caratterizzata dalla presenza della firma di
un collega di maggioranza. Al di là dei problemi tecnici, in merito
alla ammissibilità o meno dell'iscrizione all'ordine del giorno di
questi punti, noi prendiamo atto che la crisi politica è netta, è
in atto, quindi - ripeto - al di là degli aspetti tecnici, bisogna
affrontare questo momento storico a testa alta, cercando di capire
quelle che sono le possibilità future per il bene della Valle
d'Aosta.
Questo è un momento particolare, colleghi, in cui anche sul
territorio c'è una percezione negativa per quanto riguarda l'azione
della politica, c'è sempre una maggiore distanza tra istituzioni e
politica, una crisi economica che riguarda tutti i livelli
gestionali, a livello europeo, a livello nazionale e ovviamente
anche a livello regionale, con delle problematiche amministrative
che sono evidenti per quanto riguarda l'azione ordinaria e
quotidiana all'interno dei governi, e ultimo, ma non in ordine di
importanza, tutte le problematiche a carattere sociale che ci sono
a livello di tessuto cittadino.
Noi riteniamo che la responsabilità dei trentacinque eletti sia
quella di non creare un vuoto di potere. L'atto di responsabilità
che la Giunta ha prodotto con la produzione delle dimissioni, è un
atto politico non indifferente che è propedeutico alla
realizzazione, alla costituzione di un tavolo di confronto che
possa portare alla risoluzione delle problematiche in atto. In
questo momento la Valle d'Aosta - chiedo qualche minuto - ha
bisogno di un Governo stabile: è stato richiamato in quest'aula da
tutte le forze politiche. È per questo che, come Stella Alpina,
cominceremo un percorso di confronto con tutte le forze politiche,
in primis con il nostro partner di maggioranza, con il quale
abbiamo prodotto un programma di coalizione, con il quale ci siamo
presentati alle elezioni regionali del 2013, con i quali abbiamo
condiviso un percorso, abbiamo votato un programma di legislatura e
con il quale abbiamo sostenuto l'azione del Governo, che ringrazio
in questa fase per l'azione svolta in questo anno, nel rispetto del
programma di legislatura che abbiamo approvato in questa sede.
Non ci sottraiamo al confronto con tutte le forze politiche
presenti in Consiglio, affinché tutti possano dare il giusto
contributo per risolvere la crisi che in questo momento è
estremamente importante per il futuro della Valle d'Aosta. Ripeto,
bisogna evitare lo stallo politico: è questo che ci chiede la Valle
d'Aosta. Le elezioni sono una soluzione inevitabile se non si
aprirà un tavolo costruttivo nel segno della responsabilità:
responsabilità della politica, ma anche responsabilità di ogni
singolo Consigliere. Come ho già detto in altri interventi, se non
troviamo la soluzione, allora abbiamo fallito e se falliamo è
giusto andare alle elezioni. L'auspicio per il bene della Valle
d'Aosta è che tutte le forze presenti in Consiglio lascino da parte
interessi partitici e personali e possano trovare una sintesi nel
minor tempo possibile, per affrontare le problematiche e condurre
la Valle d'Aosta al di fuori di questa crisi politica, economica e
amministrativa. Riteniamo che, se la politica è forte, allora si ha
la forza per affrontare tutte queste problematiche. La Stella
Alpina si attiverà sin da subito con i propri organismi di partito
per incontrarsi con le varie forze, per risolvere lo stallo che si
è venuto a creare, per cercare di dare una continuità politica e
amministrativa alla Valle d'Aosta, perché è questo di cui abbiamo
bisogno tutti noi valdostani.
Presidente
- Grazie, ci sono altre richieste di
intervento? Ha chiesto la parola il collega Ferrero, prego.
Ferrero (M5S) -
Grazie Presidente.
Rifletteremo sicuramente sulle affermazioni fatte dal collega
Perron, che sostanzialmente contraddicono le voci che in questi
giorni sulla stampa avevamo sentito e che danno l'indicazione di
una direzione, che sarebbe una direzione diversa rispetto a quella
che era stata solcata fino a questo punto. Non possiamo però
esimerci dal fare alcune brevissime considerazioni, ma
doverose.
Dobbiamo condannare il comportamento irresponsabile che,
sostanzialmente in questi ultimi trenta giorni, ha portato
l'esecutivo regionale a non capire che una semplice sottrazione,
diciotto meno uno, faceva diciassette; in un periodo così grave
come quello che stiamo attraversando dal punto di vista economico,
in un periodo in cui a Roma si stanno decidendo le sorti del nostro
Statuto, in un periodo - è notizia di oggi - in cui ci sarà
un'altra sforbiciata alle casse delle Regioni. Penso che sia venuto
il momento di lasciar perdere, da parte di chi finora ha condotto
le manovre, di lasciar perdere di prendere iniziative, di
immaginare scenari, anche da parte di certi segretari-presidenti di
partito che dicono: o si fa così o si va ad elezioni.
Bisogna prendere atto che ormai ci sono diciassette persone, non
c'è più una maggioranza. L'iniziativa, che piaccia o no,
l'iniziativa è nostra! L'iniziativa è dei diciassette
dell'opposizione, l'iniziativa è all'interno di quel documento
progettuale che è stato presentato. Intorno a quell'iniziativa si
deve coagulare il consenso eventuale per poter procedere. Non
basteranno le telefonate, le richieste di incontro ad alcuni
Consiglieri dell'opposizione; tra l'altro, a me e Cognetta neanche
un
sms
: ci siamo rimasti anche male. Non basteranno queste a
scompigliare le carte: da questa parte c'è un progetto, che un
progetto di coerenza e di onestà. Nessuno, nessuno, nessuno è
disponibile ad andare a fare la comparsa per una nuova riedizione
del teatro dei burattini!
Il capitolo elezioni: fa sorridere! Volete fare i duri? Vediamo
quanti duri ci sono! Noi abbiamo una convinzione che è assoluta:
non sappiamo se come componenti del Movimento Cinque Stelle verremo
rieletti, ma una certezza l'abbiamo, la metà dei componenti che
occupano i banchi dell'ex maggioranza non ci saranno più. Questo
dovete averlo bene impresso nella mente. A chi convengono allora
queste elezioni? L'ennesima
boutade
, l'ennesimo rilancio
senza avere le carte in mano? In questo periodo - sappiatelo -
negli eventuali sei mesi, come Movimento Cinque Stelle noi
garantiremo un'opposizione durissima: non pensate di poter fare
l'ordinaria amministrazione alla maniera dell'Union Valdôtaine.
Abbiamo preparato e stiamo predisponendo in fase avanzata una serie
di iniziative verso la Magistratura ordinaria e la Magistratura
contabile, la Corte dei Conti, e vi garantiamo una cosa: faremo una
opposizione dalla quale uscirete dopo i sei mesi con le ossa
rotte.
Nata come la Giunta dell'aspirina, appesa a una febbriciattola o
a un'influenza, è miseramente - miseramente! - finita come la
Giunta del confetto Falqui, la vostra. Adesso, da parte dei singoli
Consiglieri e non di singoli manovratori, noi ci aspettiamo un atto
di responsabilità intorno a un progetto che può essere integrato,
intorno a un progetto che può essere migliorato, ma intorno a un
progetto che non può essere variato. Se così non sarà, andiamo alle
elezioni, ma ricordatelo: non basteranno i metodi Barocco, i metodi
Rosina Rosset, questa volta. Questa volta dalle elezioni uscirà
comunque una nuova Valle d'Aosta e sui banchi dell'opposizione si
troveranno quelli di voi che sono sopravvissuti.
Président -
Il y a quelqu'un d'autres? Collègues,
quelqu'un souhaite encore intervenir? La parole au collègue
Donzel.
Donzel (PD-SIN.VDA) -
Grazie Presidente.
Cari colleghi, prendiamo atto di queste dimissioni volontarie
dei componenti, degli otto Assessori, con un atto di vera
responsabilità che arriva dopo oltre venti giorni di una melina
estremamente pericolosa, rispetto alla tenuta di questo Consiglio
regionale e delle istituzioni valdostane. A mio avviso oggi vince
il Consiglio regionale della Valle d'Aosta. Il Consiglio regionale
della Valle d'Aosta ritrova la centralità: per un atto di
responsabilità il voto espresso in quest'aula torna a valere, torna
a contare qualcosa. Se ci sono dei cittadini che in questo momento
ci stanno seguendo, si rendono conto che questo dibattito oggi è un
dibattito che ha di nuovo un senso, ha di nuovo un valore politico,
perché quello che si vota in quest'aula conta, il peso di un voto
di un consigliere regionale è qualcosa di molto importante e ha un
valore che non può essere in qualche modo superato da
interpretazioni legislative, che in questi giorni - abbiamo visto -
hanno lasciato molto a desiderare.
La sostanza è che si è preso atto che una maggioranza -
consentitemi - non tanto risicata nei numeri, ma debole dal punto
di vista del progetto politico, del progetto politico che guarda al
futuro, ha dovuto prendere atto che non aveva neanche più quei
numeri; ha fatto fatica ad accettare questo, ma è importante che
questo momento sia avvenuto. Ora quello che interessa a noi che
cos'è? Non certo andare a indagare tutto ciò che non è stato fatto,
non certo andare a interrogarci adesso, in questo momento, su che
cosa si poteva fare meglio, ma a chiederci se abbiamo un progetto
per il futuro. E dai banchi dell'opposizione, da diciassette
Consiglieri regionali, questo progetto è stato in qualche modo
messo a disposizione: un progetto chiaro che, come bene ha detto il
collega che mi ha preceduto, può essere arricchito, può ricevere
dei contributi; nessuno ha mai tutta la verità in sé, ma
sicuramente c'è un progetto per il futuro della Valle d'Aosta ed è
un progetto chiaro, è un progetto che stiamo presentando anche ai
cittadini, non è chiuso nelle stanze del palazzo.
Quello che noi non vorremmo è che quella fase che si aprirà e
che naturalmente coinvolgerà le forze politiche, diventi il famoso
teatrino della politica, un'altra occasione per riprendersi altri
venti o trenta giorni, per perdere tempo in riunioni che non
portano a nulla. Qui le carte che noi abbiamo messo sul campo sono
chiare, sono esplicite. Se qualcuno ha interesse - come sento dire,
con molta responsabilità, che apprezzo, dai colleghi dell'Union
Valdôtaine e della Stella Alpina, che in qualche modo differiscono
un po' dalle dichiarazioni affrettate che abbiamo letto nelle
Ansa
, nei giornali, da parte di esponenti di movimento che
hanno una posizione credo differente da quella espressa qui oggi -
se queste sono prese di posizione convinte, bene: che lavorino
presso i loro movimenti per far capire la serietà del progetto, che
qui non ha soltanto diciassette consiglieri regionali, ma che ha
anche alle spalle movimenti politici che supportano questo
documento dei diciassette Consiglieri regionali. Questo è il punto
di partenza che noi oggi mettiamo in campo: l'avremmo voluto già
fare prima, ma qualcuno si è preso tutto il tempo necessario per
valutare queste dimissioni che sono arrivate finalmente oggi. Da
qui si parte per un ragionamento, per un percorso, sapendo che noi
dal primo giorno siamo stati chiarissimi e con toni non esasperati,
come quelli che leggo in questi giorni, abbiamo detto che o c'è una
maggioranza politica in questo Consiglio regionale o altrimenti, lo
sappiamo tutti, si va a elezioni. Ma questa cosa qui non va
enfatizzata né in un senso né nell'altro: è la storia della
democrazia, è la storia di questo Consiglio regionale, che qualcuno
all'esterno ha cercato anche di travisare; sono stati ventilati
scenari presidenziali, qualcuno ha annunciato anche la necessità di
riforme in senso presidenziale dell'istituzione Consiglio regionale
della Valle d'Aosta, non so quanto animati da vero spirito
autonomista, perché quello che mi hanno insegnato gli autonomisti
di sinistra, che mi hanno preceduto su questi banchi, è stato
proprio questa peculiarità che aveva il nostro Consiglio regionale,
questo ruolo particolare che volevamo mantenere per dimostrare che
qui sedeva una comunità. I numeri parlano un po' contro di noi, nel
confronto nazionale, ma questa è una comunità forte, 120 mila
abitanti che si riconoscono in queste istituzioni, e il messaggio è
sempre stato quello che questo Consiglio regionale era la guida
della Valle d'Aosta, qui si sceglieva il Governo e il Presidente
della Regione. Se altri hanno in mente altre strade, altri
percorsi, o usano i linguaggi che sono stati usati da una certa
parte politica a livello nazionale, beh noi abbiamo sempre espresso
con chiarezza la distanza verso questa idea di elezioni dirette e
di corse al presidenzialismo.
Da parte nostra riconfermiamo la totale disponibilità al
confronto, a un confronto nel merito del nostro documento, sapendo
che l'esigenza che noi abbiamo espresso è quella di un cambiamento
forte: un cambiamento del metodo, innanzitutto, di gestire la cosa
pubblica, del metodo di rapportarsi... Questa battaglia, tra
l'altro - chi mi conosce lo sa - l'ho condotta non da oggi, non da
dieci mesi, ma sono sei anni, anche con i colleghi dell'ALPE, che
la conduco nelle Commissioni: un nuovo metodo di lavoro anche tra
di noi, un maggior rispetto delle idee degli altri nelle
Commissioni, a chiunque tocchi essere maggioranza o minoranza o
opposizione; ascoltare di più, costruire insieme, i progetti.
Questa cosa è venuta meno in questi anni, si è perso il ruolo del
confronto, del dialogo vero e quindi noi abbiamo detto: basta, non
si può andare avanti con questo metodo, bisogna cambiare metodo. E
poi, il metodo è il presupposto per arrivare ai contenuti. Non
possiamo, in un momento così delicato di crisi economica,
continuare a difendere i nostri privilegi, continuare a difendere
una casta di manager piazzati dalla politica, che peraltro in
alcune situazioni hanno anche avuto dei risultati fallimentari. Il
messaggio dev'essere chiaro: noi per primi diamo un segnale di
cambiamento, di discontinuità e cambiamo anche fortemente questa
casta dei manager, che naturalmente serve a sorreggere un potere
che non è un potere che favorisce la partecipazione.
In un momento di crisi dev'essere chiaro il messaggio ai
valdostani, che c'è questa assunzione di responsabilità da parte di
un Governo eventuale regionale. Se non c'è questo? Se non c'è
questo, è chiaro che la parola torna ai cittadini, non c'è altra
via. Però anche qui dev'essere chiaro - credo che qualcuno l'abbia
detto, con una forma che magari non mi appartiene, ma che
sicuramente condivido nel contenuto -: nessuno pensi di trascinare
all'infinito questa crisi politica per due mesi, arrivando come
risultato alle elezioni come a un fallimento globale della politica
e della nostra capacità di fare politica anche in quest'aula; anche
in quest'aula, nessuno si sogni di compiere questo percorso,
giocando a perdere tempo e sognando poi di spostare le elezioni più
in là possibile, per giocare per mesi e mesi all'ordinaria
amministrazione. Allora sì che i toni concilianti e dialoganti di
oggi diventeranno i tono duri di un'opposizione senza tregua,
perché allora queste parole di responsabilità, che ho sentito oggi
da parte del collega Perron, da parte del collega Borrello, saranno
l'ennesima melina che volete proporre ai valdostani giocando sulla
loro pelle, sulla pelle di quelli che sono senza lavoro, sulla
pelle di quelli che stanno chiudendo i loro negozi, le loro
attività artigianali, le loro attività commerciali, su quelli che
non sanno come portare avanti la loro impresa.
Io ho ascoltato bene quello che avete detto: avete detto delle
parole di grande responsabilità. Allora, lo sappiamo che non è il
momento di far fare alla politica le riunioni che producono altre
tre riunioni, altre quattro riunioni, altre cinque riunioni e
avanti così fino a perder tempo. La responsabilità vuol dire che
c'è poco tempo a disposizione. Veniamo da dieci mesi terribili,
senza leggi, con provvedimenti arrivati adesso nell'ultimo mese
raffazzonati e buttati giù in fretta e furia: serve urgentemente un
cambiamento di rotta e la massima chiarezza. Su questo noi diamo la
totale disponibilità a discutere del documento che si chiama
"progetto per un cambiamento forte della Valle d'Aosta" e noi quel
cambiamento lo perseguiremo fino in fondo.
Président
- Merci collègue Donzel. La parole au collègue
La Torre.
La Torre (UV)
- Grazie Presidente.
Il mio sarà un discorso breve, penso anche semplice e prende
spunto dalla manifestazione che c'è in piazza,
Les Mots
, che
tratta di quella che è l'importanza della parola, perché la parola
ha dei contenuti, ha un senso, ha dei valori e il nostro lavoro
all'interno di quest'aula come uomini politici si basa
prevalentemente sull'uso della parola. Quello che io ho voluto fare
e ho voluto dire, ma sostanzialmente ho voluto rivendicare, è il
diritto all'uso della parola, e non è che l'ho fatto per me stesso,
perché io per me stesso, come ho già detto e lo ripeto, non ho
nulla da chiedere. L'ho fatto per la mia dignità, perché
rivendicando il diritto della parola per me stesso l'ho rivendicato
anche per gli altri, l'ho rivendicato per l'aula, l'ho rivendicato
per i cittadini che a volte subiscono e stanno zitti, l'ho
rivendicato per tante persone che forse in qualche modo oggi mi
vedono come un idealista, ma d'altronde quando una persona ha una
lunga carriera alle spalle si può permettere anche di diventare
idealista. Ho visto troppa insofferenza nei confronti della parola,
ho visto troppa banalizzazione in quest'aula rispetto alla parola,
molte volte ho visto sprecare anche tante parole, ma il più delle
volte le parole sono state incomprensibili anche rispetto
all'attenzione che i cittadini ci davano. È mancato anche l'ascolto
della parola e la parola muore in un'aula quando non è
ascoltata.
Oggi io credo che l'uso delle mozioni che io ho fatto avesse
semplicemente lo scopo di sollevare un coperchio su questo
malessere. E credo che il risultato sia venuto, cioè quello di
spezzare una catena che sembrava inspezzabile. Le mozioni non erano
contro gli Assessori, non lo sono mai state: sono mozioni di
carattere politico, non volevo colpire nessun Assessore e sono ben
lieto che le mozioni in qualche modo abbiano perso il significato,
grazie al gesto di responsabilità che è stato fatto. Riconosco agli
Assessori il buonsenso di aver capito che la parola deve tornare ad
avere il suo valore, come diceva il collega Donzel, deve tornare
alle forze politiche, ci deve aprire il confronto, si deve tentare
di trovare delle soluzioni. Questo lo si deve fare, evidentemente,
in tempi brevi, lo si deve fare cercando veramente e onestamente di
trovare quelle che possono essere delle intese per permettere a
questa Regione di uscire da una situazione sempre più critica e
drammatica e lo si deve fare per cercare di evitare le elezioni: di
evitare le elezioni. E ha detto bene il collega Perron, perché non
è che si può credere che se adesso le forze politiche, con i loro
meccanismi democratici e corretti, iniziano a lavorare, i tempi
devono essere quelli della solita politica! Ah, perché i tempi non
possono essere quelli della solita politica, perché ormai la gente
le ha viste queste cose! La gente le ha viste e le conosce! Poi
ognuno si piglia le sue responsabilità sul serio, eh!
I tempi devono essere rapidissimi: se le soluzioni ci sono,
bene; se i movimenti politici non riescono a chiudere, la
responsabilità - come ha detto il collega Perron - torna all'aula;
ogni Consigliere ha diritto di parola, ognuno ha il diritto ma
anche il dovere di esprimersi e di prendere delle posizioni, se
crede veramente a questa collettività. Dopodiché, se dovessero
fallire tutte queste soluzioni, è giusto: allora bisogna tornare
alle elezioni! Ma io credo che, se facciamo uso della parola come
ci viene ispirato dalla manifestazione in piazza, che cita nel
titolo - come dire? - significativo ed esemplificativo "la
rinascita", la rinascita per definizione è un rinascere, è un
ripartire, un rinascere dopo qualcosa che si conclude, potrebbe
essere una morte, potrebbe essere una crisi: è una rinascita, una
ripartenza. Quello che noi stiamo cercando di fare è regalare, dare
a questa Regione una rinascita. Io vi dico: non sprechiamola,
perché le occasioni vengono, vanno colte; non sprechiamole.
Président -
Merci, il y a d'autres? A demandé la parole
la collègue Morelli.
Morelli (ALPE) -
Chers collègues,
oggi prendiamo
atto delle dimissioni degli otto Assessori della Giunta Rollandin
con toni molto pacati, in un clima solenne, direi, quasi surreale
per noi che, da sei anni a questa parte in questo Consiglio
regionale, come ha già ricordato anche il collega Donzel, abbiamo
cercato di portare allo scoperto i nervi, le criticità di un
sistema che giudichiamo superato. È la fine di un ciclo, lo ha
detto anche l'Assessore Fosson: lo abbiamo letto nei titoli dei
giornali. Quello di oggi è un passaggio molto importante di una
crisi che si è aperta ufficialmente il 26 marzo, circa un mese fa,
e che stava rischiando di durare troppo a lungo, ma di una crisi
che in realtà è il frutto di quel equilibrio fragile che citava il
collega Perron, di quel equilibrio fragile che si è prodotto in
seguito al risultato elettorale, ma non solo: anche in seguito alle
dinamiche politiche interne alla maggioranza.
Il nostro gruppo è perfettamente cosciente della gravità del
momento e dell'assoluta necessità di uscire da questa
impasse in modo rapido con una proposta nuova, strutturata,
solida e all'altezza delle attese dei cittadini valdostani che ci
stanno guardando, che ci stanno osservando in questo periodo.
Ognuno di noi è pronto a fare la sua parte, a dare il suo
contributo con la determinazione e la serietà che, credo, ci ha
sempre caratterizzati. Abbiamo contribuito in termini di idee, di
contenuti a redigere il documento programmatico che per noi è il
riferimento, è un punto fermo, è qualcosa di concreto. Credo che,
per la prima volta, si sia assistito ad una fase politica che
inizia su una base programmatica, non su balletti, non su
trattative più o meno segrete, ma con qualcosa di concreto che
viene offerto, sottoposto all'attenzione di tutto il Consiglio
regionale. Noi abbiamo contribuito in termini di idee, di
competenze a redigere questo documento de
La Renaissance
valdôtaine
: non è casuale questa definizione, perché siamo
profondamente convinti che è solo attraverso una ripartenza su basi
nuove, diverse, una ripartenza che segni una discontinuità rispetto
al passato, che si potrà ridare credibilità alla politica, ridare
centralità al Consiglio regionale e riavvicinare la politica ai
cittadini.
Per noi il solo interesse da perseguire deve essere quello dei
cittadini, non l'interesse privato, neanche interesse partitico, al
limite, ma l'interesse della comunità; il solo obiettivo da
raggiungere deve essere amministrare questa Regione in modo giusto,
in modo equo, in modo trasparente, solidale e lungimirante, perché
di questo ha bisogno la Valle d'Aosta del 2014. Ha bisogno di una
politica moderna, al passo con i tempi, di una politica che guardi
oltre la scadenza elettorale prossima e ognuno dei trentacinque
Consiglieri di questa Assemblea deve fare la sua parte. Deve fare
la sua parte! Perché è giusto, deve impegnarsi, deve rendere,
veramente in termini di resa quantificabile, in termini di
partecipazione, di dibattito, di produzione di idee e di lavoro.
Non ci possono essere i Consiglieri di serie A e Consiglieri di
serie B, quelli che passano solo ogni tanto a ritirare la posta:
tutti devono essere parte attiva, perché le ambizioni di ognuno di
noi sono importanti, ma la nostra prima grande ambizione deve
essere quella di essere al servizio della nostra comunità. Questo
deve essere lo spirito con cui dobbiamo tutti affrontare questo
momento con onestà intellettuale e io credo che gli interventi
fatti fino a qui denotino questa onestà intellettuale, con
franchezza, con lealtà e con il confronto.
Non perdiamo tempo, lo hanno detto tutti, perché il tempo è
prezioso, ma facciamo anche attenzione a non affrettare troppo le
decisioni. Facciamo attenzione a non lasciare delle zone d'ombra,
delle questioni non risolte, non discusse, non affrontate perché
poi quelle rischiano di incancrenirsi e di produrre poi situazioni
che non si riesce più a controllare. Ecco: chiunque di noi si
accinge a lavorare per dare soluzioni a questa crisi lo faccia con
uno spirito nuovo, con la volontà di adottare metodi - lo hanno già
ricordato anche i colleghi che mi hanno preceduto - metodi e
criteri diversi. L'apertura del dialogo non deve prescindere, per
noi, da un confronto sui contenuti, sui metodi, sui criteri.
Convengo, collega Perron: non ci sono né vincitori, né vinti.
Credo che il clima di questa discussione lo esprima, ma ci sono
sicuramente modi diversi di concepire la gestione della politica e
sono modi profondamente diversi che, credo, siano venuti alla luce
in questi nove mesi di legislatura così travagliati. E
l'instabilità politica non è solo il frutto di una legge elettorale
che si è dimostrata inadeguata, ma è anche il frutto di una
gestione superata, di una gestione che non è aderente ai tempi; i
tempi richiedono un modo diverso di gestire. Io credo che noi
tutti, autonomisti, dobbiamo tendere ad una autonomia responsabile
- lo abbiamo citato più volte nel nostro documento de
La
Renaissance
- ad una autonomia responsabile nei confronti
dell'esterno, ma anche - anche! - al nostro interno. Autonomia
responsabile presuppone che ci sia trasparenza, che ci sia
chiarezza, che ci sia coinvolgimento e partecipazione di tutti.
Quindi in questo senso noi, il gruppo di ALPE, si impegna fino in
fondo per fare sì che questa crisi non duri più del dovuto e che la
Valle d'Aosta possa veramente rinascere su basi nuove, su basi
migliori: lo diciamo con umiltà, ma con grande convinzione.
Président
- Merci. Il y a d'autres? La parole au collègue
Bertschy.
Bertschy (UVP)
- Merci Madame la Présidente.
Intanto, pur nel rispetto della crisi politica, credo che si
tratti oggi anche di farci vedere molto coraggiosi e determinati
nell'affrontarla, perché le crisi politiche non hanno una natura
personale, hanno una natura appunto politica e la politica è la
rappresentanza dei cittadini. Di fronte ai nostri cittadini, al di
là dei ruoli che oggi ognuno di noi rappresenta, bisogna comunque
essere forti e avere una visione del futuro, altrimenti celebriamo
semplicemente la chiusura di un progetto, senza la determinazione
di affrontare una fase che evidentemente è una fase nuova, anche
forse storica nella nostra Regione.
L'UVP e il gruppo che rappresento, questa determinazione la
incarna da inizio legislatura, l'ha portata credo in quest'aula con
un po' di esperienza, con delle persone neoelette, con la volontà
di fare gruppo e con la volontà di fare gruppo insieme agli altri.
Con questa determinazione abbiamo affrontato, forse a volte andando
sopra le righe, come credo sia nomale in una fase di dialettica
politica accesa su certi argomenti, ma cercando sempre di confinare
i propri interventi con educazione e soprattutto con competenza.
Questa caratteristica e questa nuova volontà anche di fare
politica, in questi dieci mesi, credo abbia aiutato chi fa
opposizione da un po' di anni anche ad aumentare il proprio peso
specifico negli argomenti trattati, ha rafforzato certe battaglie
di chi oggi è entrato come noi in Consiglio regionale e forse ha
aiutato la maggioranza ad affrontare in maniera diversa, a
confrontarsi in maniera diversa su tanti temi. Quindi, ognuno di
noi ha dato qualche cosa a questa fase che ha portato alla
conclusione di un ciclo, in un periodo relativamente breve: la
legislatura è iniziata da dieci mesi.
Quel dialogo e confronto, collega Perron - che oggi si è ripreso
o no il ruolo di Capogruppo, non lo so - però lei ha enunciato
bene: dialogo, confronto. Sarebbe stato bello sentirli ed
interpretarli dall'inizio legislatura, perché se è vero che sono
gli elementi indispensabili per lavorare bene e sarebbero stati gli
elementi indispensabili per lavorare bene fino ad ora, lo saranno
di sicuro in futuro, perché la lezione di questi dieci mesi è
questa: non si può lavorare semplicemente con quella parte di
Consiglio che ti sostiene, escludendo invece l'altra parte che
probabilmente pensa diversamente su tanti argomenti. Una lezione
per voi, un indirizzo per noi, perché siamo convinti che sulla base
di quel documento si troveranno degli elementi per proporre un
progetto politico e lo si troverà nel breve tempo, perché noi non
abbiamo assolutamente voglia di aggiungere giorni ai ventotto
giorni che vi siete presi dalla valutazione della risoluzione sulla
richiesta di dimissioni.
Quello che avete fatto oggi (ieri) è un gesto di responsabilità
guidato. Guidato forse anche dalla determinazione con la quale ieri
abbiamo sentito nella Conferenza dei Capigruppo la volontà di
portare in aula comunque la richiesta di dimissioni e su questo
credo possiamo sottolineare anche la presa di posizione del
Presidente e dell'Ufficio di Presidenza; quindi, un percorso un po'
guidato. Poteva essere fatto il 27 marzo, perché stiamo nella
stessa condizione: la Giunta si sarebbe dimessa, avrebbe lavorato
in
prorogatio
, avremmo guadagnato ventotto giorni. Avete
scelto un altro percorso: l'importante che questo percorso oggi non
venga addebitato a chi quell'atto l'ha proposto il 26 marzo e dal
26 marzo vi chiede di aprire una crisi politica, che sarà quella
che poi nei prossimi giorni discuteremo. Poi alla gente, ai media,
ad alcuni piace raccontare le cose come al potente di turno piace
sentirle; a noi piace dirle qua in aula in modo che tutti le
possano ascoltare dalla platea e da dove ci ascoltano: questa è la
situazione.
Confronto e dialogo sono indispensabili. Mi è piaciuto e lo
sottolineo l'intervento del collega Ego Perron, ma in particolare
del collega La Torre che ha rivendicato quello che altri invece gli
vogliono togliere: la capacità di aver creato questo momento di
rottura tra i diciotto e i diciassette. Il muro contro muro non ha
portato altro che a un continuo scontro. E lo scontro, a volte,
forse, lo abbiamo sollecitato noi, ma tante volte non è stato
guidato da chi aveva la possibilità di organizzare i lavori per non
portare a questo scontro! È chi guida una maggioranza che può
evitare di portare ogni argomento e ogni tema alla situazione di
scontro. Noi più che proporre 60 mozioni e più, più che proporre un
lavoro quotidiano nelle Commissioni e nella nostra attività in
ufficio, cosa dovevamo fare? Cosa dovevamo fare? Abbiamo fatto
vedere che potevamo produrre 150 interrogazioni, interpellanze ogni
Consiglio: l'abbiamo fatto una volta per farvi vedere la
potenzialità che c'era; non lo abbiamo più fatto. Quindi a noi non
potete dire che si è creato un clima di ostruzione assoluto: si è
cercato sempre un clima di dialogo! Certo che dialogo non vuol dire
venire qua a darci una pacca sulle spalle e tutto va bene! Il
dialogo vuol dire, magari su qualche dossier tornare indietro,
riaffrontare l'argomento e se avete ragione cambiare anche il
percorso. Quello è un dialogo e un confronto politico, se no: sì, è
ascoltarsi un pochettino, tanto per dire che vi abbiamo dato anche
a voi l'ultima parola, ma tanto andiamo avanti come pensiamo.
Su queste basi affrontiamo la crisi, ma nei tempi che sono stati
detti dagli altri gruppi, dai gruppi di opposizione: noi non
abbiamo assolutamente voglia di perdere del tempo. Quel documento è
molto chiaro. Quel documento ci permetterà anche di dire in fretta
se qualcuno ha voglia di condividere un percorso nuovo, se no è
inutile fare finta di affrontare le riunioni come è già stato
detto. Lo dico perché ho un po' l'impressione che qui la stabilità
passi per un Governo ancora con l'Union Valdôtaine: può darsi di
si, può darsi di no! La Valle d'Aosta si può amministrare con
l'Union Valdôtaine, senza l'Union Valdôtaine, perché di autonomisti
in questa sala ce ne sono anche altri. Ho un po' l'impressione che
già le dichiarazioni di ieri siano state un po'... sì, un po'
l'impressione che questi dieci mesi non siamo di nuovo serviti a
niente. Ci siamo anche noi, portate pazienza!
Nous parlons
français, prezen anche un poca de patué
... Ci siamo anche noi,
ci sono degli altri autonomisti in questa sala! Ma come si fa a
dire: ci siamo noi e se si fa un rimpasto si può andare avanti, se
no si torna alle elezioni. Forse non avete capito che se si
aggiunge qualcosa al documento dei diciassette, chi oggi già non è
più maggioranza diventa opposizione. Se questo è il sistema, il
sistema di affrontare la crisi, di venire al tavolo di discussione,
non facciamole neanche le discussioni! Non facciamole neanche le
discussioni! Quella è la storia: sarà scritta nei libri che
leggeranno i nostri figli, ma è finta quella storia lì. Oggi ci
sono altri autonomisti che a pieno titolo possono dire e hanno
voglia di difendere la Valle d'Aosta come quelli che oggi
rappresentano il vecchio leone.
Su questo noi vogliamo veramente essere chiari, se c'è voglia,
c'è la possibilità di discutere con la pregiudiziale che abbiamo
detto: si deve rompere con il passato. Ognuno di noi ha dovuto
abbandonare il suo passato, ha dato la sua disponibilità per dei
progetti diversi; la Valle d'Aosta la si può difendere - e lo
ripeto per l'ultima volta, così non divento noioso - anche
semplicemente nel ruolo di consigliere; si può aiutare, una volta
per tutti, con la propria esperienza anche gli altri a crescere. Se
questo è l'atteggiamento possiamo uscire da quel tunnel che ci
siamo creati. Sembra quasi che la Valle d'Aosta non la si può
difendere se non si hanno tanti voti alle spalle, se non si ha un
certo simbolo alle spalle, se non si ha una certa storia alle
spalle. Forse se impariamo a difenderla tutti insieme finalmente
valorizziamo quello che tanti valdostani hanno nell'animo, quello
che tanti valdostani oggi si portano come bagaglio della propria
storia politica e non solo e che hanno voglia ancora di dare alla
Valle d'Aosta: lasciamoli esprimere.
Noi siamo pronti ad accogliere, con l'umiltà che spero sapremo
ancora avere, della quale abbiamo dato prova e probabilmente della
quale daremo ancora prova, perché tanti stanno già anche
raccontando il futuro di questo progetto. Probabilmente quando si
sveleranno un po' di più le carte e i tavoli politici saranno meno
arroganti, forse alcune cose si capiranno. Qui l'UVP non è nata per
mettere altre bandierine: l'UVP è nata per provare, insieme agli
altri, a dare un futuro e dare dell'entusiasmo a tutti quelli che
vorranno aderire alla vera difesa dei valori della Valle d'Aosta e
alla vera voglia di dare un futuro ai valdostani.
