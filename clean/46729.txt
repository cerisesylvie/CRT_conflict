Classificazione
TRASPORTI E VIABILITÀ



Oggetto del Consiglio n. 3108 del 10 gennaio 2024 - Resoconto
OGGETTO N. 3108/XVI - Interrogazione a risposta immediata:
"Valutazioni sul servizio sostitutivo con autobus della tratta
ferroviaria Aosta/Ivrea".
Bertin (Presidente) -
Punto 8.03. Consigliere Restano, a
lei la parola.
Restano (GM) -
Nei giorni scorsi i quotidiani locali, i
telegiornali e giornali
on-line
hanno riportato e dato
grande eco a un momento epocale per i trasporti valdostani, e non
solo, ovvero la sospensione del servizio di trasporto ferroviario
lungo la tratta Aosta/Ivrea e la sua sostituzione con un servizio
di autobus. I giornali hanno altresì dato importante eco... Ritengo
che sia interessante, Presidente, sottolineare che il video non
stia riprendendo il mio intervento; forse vi siete dimenticati
anche le riprese video, è importante vedere l'Assessore al turismo
impegnato in altre attività, ma anche il Gruppo Misto ritiene di
dover avere la giusta evidenza!
Presidente -
Consigliere, non c'è una volontà di
cancellare la sua presenza in Consiglio, la rassicuro da questo
punto di vista.
Restano (GM) -
Le ricordo che oggi è il 10 gennaio.
Presidente -
Posso rassicurarla, c'è purtroppo un
problema tecnico, si è bloccata semplicemente la telecamera.
Restano (GM) -
E allora sospendiamo il Consiglio.
Presidente -
Sospendiamo brevemente.
La seduta è sospesa, per problemi tecnici, dalle ore 09:48
alle ore 09:54 e alla ripresa dei lavori assume la Presidenza il
vicepresidente Sammaritani.
Sammaritani (Presidente) -
Abbiamo risolto il problema
tecnico, possiamo proseguire con i lavori, abbiamo il punto 8.03
all'ordine del giorno. La parola al consigliere Restano.
Restano (GM) -
Non mi dà più i 3 minuti, comunque
cercherò di essere breve. Nei giorni scorsi i quotidiani locali
hanno riportato un'importante notizia ripresa anche dalla
televisione e dai giornali
on-line
, ovvero la chiusura del
servizio di trasporto ferroviario e l'attività sostitutiva
attraverso autobus. Si tratta di un momento importantissimo, i
giornali riportavano anche un'intervista all'Assessore ai
trasporti, che dava atto del grande impegno da parte
dell'Assessorato per avviare questa fase di transazione e di avere
anche avviato - come abbiamo avuto modo di vedere e di frequentare
- degli incontri con la popolazione e un indirizzo di posta
elettronica per raccogliere le suggestioni provenienti dagli
utenti. A questo punto, dopo alcuni giorni dalla ripresa
scolastica, si interroga l'Assessore competente per avere
informazioni circa le problematiche rilevate dopo un paio di giorni
di utilizzo da parte degli studenti e dei lavoratori di questo
servizio sostitutivo.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Grazie consigliere Restano.
Colgo l'occasione anche per ringraziare tutti i giornalisti per
l'attenzione che hanno dato a questo momento molto particolare e
complesso per il cambio di modalità di trasporto di quasi 4 mila
persone tra Piemontesi e Valdostani, che si sono trovati a inizio
anno a modificare le loro abitudini e hanno la necessità di
adattarsi a un modello completamente differente, perché
evidentemente ferro e gomma viaggiano con altre modalità e anche
altri tempi di percorrenza. Io colgo anche l'occasione per
ringraziare tutti i cittadini per quello che stanno facendo in
termini di attenzione, Trenitalia, l'azienda che sta operando nel
trasporto, La Vita e ovviamente tutto il nostro Assessorato.
Per arrivare a questo momento, abbiamo fatto un lungo percorso
di preparazione insieme ai cittadini che continuerà anche nei
prossimi mesi, a febbraio ci sarà un ulteriore incontro per
cominciare ad analizzare meglio alcune osservazioni che sono state
fatte e così continueremo.
Ci sono stati due momenti di avvio: quello del 3 gennaio,
avevamo deciso di avviare la macchina nuova del trasporto in un
momento di non massimo stress, quindi con una minore utenza, e poi
quello dell'8 gennaio. Quello che possiamo dire è che c'è una
risposta complessivamente buona, nel senso che siamo riusciti a
dare una prima e importante risposta alle persone ma, come abbiamo
detto, avremo bisogno di giorni di lavoro per cercare di
raccogliere le tre categorie più importanti di osservazione: alcune
lacune che possono essere emerse, continua a essere richiesto il
percorso diretto Aosta/Torino in autobus, questa mattina uscirà una
richiesta di sondaggio per rilevare in maniera più esatta questa
esigenza. Arriva copre con dei servizi a mercato una parte di
questi servizi ma evidentemente per i lavoratori, soprattutto
quelli che si devono recare entro le ore 08:00 del mattino a Torino
per lavorare o ad Aosta, questo è un aspetto ancora da verificare
meglio. Viene chiesta un'ottimizzazione di alcuni orari: per
esempio, abbiamo alcune corse degli studenti che arrivano molto
presto sia ad Aosta che a Ivrea; poi un'ottimizzazione di alcuni
orari di ritorno, in particolare per le più lunghe percorrenze, e
poi sul tratto Châtillon/Nus, essendo un tratto misto ancora a
livello di percorrenza, ci viene richiesto in più osservazioni di
trovare una modalità di velocizzazione con dei tratti autostradali,
e poi ci sono altre osservazioni.
Quello che faremo nei prossimi giorni è continuare a rilevare
sul campo, tutte le mattine ci sono i servizi sia di Trenitalia che
dell'Assessorato dei trasporti, sia in fase di partenza che di
arrivo, per monitorare direttamente in autostazione e in autobus il
servizio così da continuare e, se possibile, dare la migliore
risposta possibile; tra le altre cose una verifica puntuale di
tutte le coincidenze delle vallate.
Presidente -
La parola al consigliere Restano.
Restano (GM) -
Grazie Assessore per la risposta. Lei ci
ha dato delle importanti informazioni, vale a dire che ci sarà una
richiesta di sondaggio.
Proseguendo nella lettura degli articoli del giornale, abbiamo
appreso che l'utilizzo del sito "VdA Transport" con eventuali
suggestioni sia limitato a quaranta utenti; adesso lei mi sta
segnalando che ha proseguito. Sarebbe interessante sapere il reale
utilizzo di questo sito, anche perché, e mi permetto di portarle
una suggestione: sarebbe altrettanto importante, ascoltando le
interviste al telegiornale, avviare un questionario che potrebbe
rimanere anonimo, perché, da quanto riportato dal telegiornale, non
tutti sono soddisfatti, come è normale che sia. Valuteremo se
proporle questa suggestione con risoluzione.
