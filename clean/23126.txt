Classificazione
INFORMAZIONE
Sistema informativo



Oggetto del Consiglio n. 2400 del 10 gennaio 2007 - Resoconto
OGGETTO N. 2400/XII - Piano regionale triennale nel settore
dell'informatica. (Interpellanza)
Interpellanza
Premesso che
§
è in fase di elaborazione il piano regionale triennale
2007-2009 nel settore dell'informatica;
§
nel bilancio previsionale della Regione Valle d'Aosta per
l'anno 2007 figurano oltre 20 milioni € nei programmi di
informatizzazione, distribuiti nei seguenti capitoli di
spesa:
- manutenzione e gestione del sistema informativo regionale
(6.885.000 €);
- realizzazione, manutenzione e gestione del Sistema
Informativo Territoriale regionale (920.000 €);
- informatizzazione degli Assessorati, dei servizi e degli
uffici della Regione ed adeguamento tecnologico delle sedi degli
stessi (7.821.000 €);
- progetti e sperimentazioni in ambito informatico e
telematico (4.810.000 €);
§
gran parte di queste risorse risulta essere assorbita da
INVA, società partecipata dalla Regione, la quale ricopre un ruolo
pressoché monopolistico nell'esecuzione dei servizi
anzidetti;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quali sono, oltre ad INVA, gli altri soggetti coinvolti
nella progettazione e nella realizzazione dei servizi di cui in
premessa;
2) quali sono le risorse impegnate dalla Regione nel primo
decennio di attuazione della Legge regionale 12 luglio 1996, n. 12
(sviluppo del sistema informativo regionale) e a quanto ammontano i
corrispettivi pagati a INVA nel periodo medesimo, in virtù degli
incarichi ad essa conferiti e delle convenzioni con essa
stipulate;
3) qual è stato, dal 1996 ad oggi, l'incremento degli
occupati (con rapporto di lavoro subordinato o con contratti
diversi) presso INVA;
4) se, vista la ridefinizione del piano triennale, è
intenzione dell'Amministrazione regionale consentire una più vasta
partecipazione di imprese private operanti nel settore informatico
alla fornitura dei servizi di cui in premessa.
F.to: Tibaldi - Lattanzi - Frassy
Presidente
- La parola al Consigliere Tibaldi.
Tibaldi (CdL)
- Questa interpellanza vuole focalizzare
l'attenzione su alcuni aspetti di "INVA", la società informatica a
partecipazione regionale che presto diventerà a totale
partecipazione pubblica, che ha acquisito in questi anni
un'importanza notevole sotto diversi profili.
Il primo profilo che vogliamo mettere in evidenza è quello
finanziario e nella premessa dell'interpellanza abbiamo dato voce
ad alcuni capitoli di spesa previsti nel bilancio 2007 della
Regione, la cui somma arriva fino a circa 20 milioni di euro per
quanto riguarda l'informatizzazione in generale del sistema
regionale, del sistema territoriale regionale, degli Assessorati,
dei servizi, degli uffici della Regione, nonché alcuni progetti e
sperimentazioni in questo campo. Sono 20 milioni di euro che
rappresentano una cifra considerevole, la maggior parte dei quali
risulta essere assorbita da "INVA".
Vorremmo capire dalla Regione, al di là dei rinnovi periodici
che ci sono stati, non ultimo quello di dicembre, di una
convenzione fra Regione e "INVA" che vede questo soggetto
societario come tributario di importanti compiti in questo ambito,
alcuni dati ovvero in questi 10 anni dal 1996 ad oggi quanto "INVA"
ha assorbito in termini finanziari, quali sono le risorse che la
Regione ha erogato a "INVA" per la realizzazione di questi servizi.
Sappiamo che "INVA" non ha solo assorbito in termini finanziari
dalla Regione, ma ha anche accresciuto il suo organico, non
sappiamo oggi quale sia il numero degli occupati, siano essi con
contratto di lavoro subordinato o con contratti diversi, ma ci
risulta che le dimensioni occupazionali di "INVA" siano diventate
importanti. L'incremento di questa società pubblica vede, d'altro
lato, un progressivo depauperamento del mercato privato, società
che negli anni della sperimentazione informatica e telematica in
Valle d'Aosta sono sorte, poco alla volta si sono assottigliate
come numero e hanno ridotto la loro importanza. Riteniamo che qui
ci sia una responsabilità di "INVA" e di chi ha voluto portare
"INVA" a questi livelli.
Vorremmo quindi capire quali sono le intenzioni della Regione,
oltre a una mera proroga dei contratti di informatizzazione, se -
visto che entro fine mese deve essere ridefinito il piano triennale
- è intenzione dell'Amministrazione consentire una più vasta
partecipazione di imprese private a questo settore, altrimenti se
si va avanti di questo passo "INVA" diventa un monopolista del
mercato e in Valle per il privato non c'è più spazio. Abbiamo
raccolto alcuni dati, ma prima di esporli vorremmo sentire
dall'Assessore determinate risposte, possibilmente puntuali ai
nostri quesiti. Ci riserviamo di intervenire in sede di
replica.
Si dà atto che dalle ore 18,21 riassume la presidenza il
Presidente Perron.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Spero di essere puntuale e di dare
risposta alle domande del collega Tibaldi.
Il collega Tibaldi nel presentare l'interpellanza ha spiegato
una serie di premesse che hanno messo in evidenza alcuni capitoli
di bilancio, che hanno definito un certo insieme, ma cercando di
seguire il percorso logico non tanto dei quesiti che ha posto nella
presentazione, quanto rispetto a quelle che sono state poste, primo
quesito: quali sono, oltre ad "INVA", gli altri soggetti coinvolti
nella progettazione e nella realizzazione dei servizi di cui in
premessa, anzitutto volevo circostanziare, perché "INVA", perché
l'individuazione di "INVA", non è avulsa da un contesto
normativo.
L'individuazione della società "INVA" quale strumento per la
realizzazione del piano pluriennale si evince dalla legge regionale
n. 81/1987, che è la legge istitutiva di "INVA", costituzione di
una s.p.a. nel settore dello sviluppo dell'informatica, modificata
il 12 luglio 1996 con la promozione di quel tipo di attività
specifica che opera nel settore dello sviluppo dell'informatica.
L'articolo 3 della legge regionale n. 81/1987 prevedeva:
"INVA
ha, come esclusiva finalità sociale, la realizzazione e la gestione
del sistema informativo regionale nell'ambito del piano pluriennale
e secondo le indicazioni previste nel piano operativo annuale
approvato dalla Giunta regionale"
; quindi il legislatore nel
1987, così come nella legge regionale n. 16/1996, che prevede
all'articolo 2 strumenti per la realizzazione del piano
pluriennale, sempre per la realizzazione del piano pluriennale di
cui all'articolo 1 con le modalità indicate dalla Regione,
stabilisce:
"si avvale di apposita società a partecipazione
mista di capitale della Regione"
; questo è quindi un quadro
deciso dal legislatore.
Relativamente al 2007, perché lei pone la domanda in
prospettiva, citando i capitoli del 2007... cosa posso rispondere?
Ha prorogato il Governo regionale con deliberazione n. 3997/2006 la
validità della convenzione quadro sottoscritta con "INVA" in
materia di realizzazione e gestione del sistema informatico
regionale, quindi in virtù del quadro legislativo presente avevamo
dato applicazione con delle convenzioni che abbiamo novellato per
il 2007. Oltre a "INVA" saranno coinvolte, nelle attività di
progettazione e realizzazione dei servizi, le società fornitrici di
servizi su infrastrutture o prodotti proprietari - "Telecom",
"Microsoft", "Insiel" - già individuate con precedenti
provvedimenti; ci saranno le società per la fornitura di beni e
servizi, individuate nell'ambito delle convenzioni "Consip" -
ricordo che abbiamo questo tipo di riferimento - e le società con
specifiche competenze di dominio applicativo di competenza
tecnologica, individuate nel rispetto della normativa in atto per
la fornitura di beni e servizi della pubblica amministrazione; e
questo a maggior ragione nel momento in cui diciamo che "INVA"
diventerà una società strumentale, con la logica dell'"in house
providing" e con controllo analogo, quindi tutti coloro che
verranno selezionati dalla Regione direttamente o da "INVA",
dovranno essere selezionati con le logiche che sono proprie della
pubblica amministrazione. È chiaro che, in questo come negli altri
settori, auspichiamo che siano coinvolte le società locali
valdostane, ma ci ritorno.
Seconda domanda: qui è stato fatto un "distinguo", quindi ho 2
versioni, ma non è un problema...
"a quanto ammontano i
corrispettivi pagati a INVA nel periodo medesimo"
; allora, se i
capitoli si riferiscono a tutti i pagamenti di "INVA" o i pagamenti
di "INVA" solo di quei capitoli che lei ha citato, perché ci sono
anche dei servizi che vengono richiesti dagli altri Assessorati per
altre attività che però individuano sempre "INVA", per cui non
necessariamente ci sono solo questi 3 capitoli che poi diventano
utili per dei corrispettivi ad "INVA". Rispetto alle risorse
complessive impegnate riferite all'insieme di tutti i capitoli
facenti parte dell'obiettivo programmatico 2.1.5, programmi di
informatizzazione di interesse regionale, abbiamo nel periodo
1996-2006 che il totale delle risorse impegnate è di 140.387.078,50
euro e i corrispettivi pagati a "INVA" sono 78.969.501 euro; se, al
contrario, dovessimo prendere solo i capitoli che lei ha indicato
nelle premesse, il valore assoluto è leggermente inferiore, ma le
proporzioni sono simili perché su 119.743.171 "INVA" ne ha
beneficiato nella misura di 67.707.000 euro (53-54%).
Il punto 3:
"qual è stato, dal 1996 ad oggi, l'incremento
degli occupati (con rapporto di lavoro subordinato o con contratti
diversi) presso INVA"
... anche qui, credo che per suo interesse
abbia indicato "INVA", ma volesse avere un'indicazione più ampia
rispetto a "INVA", perché questa ha 2 società controllate che sono
"INVA.SIT" e "INVA Consulting", quindi mi sono permesso di
interpretare il suo pensiero, cioè l'aspetto più complessivo.
L'incremento del personale occupato è stato di 199 unità, passando
dalle 12 del 1996 alle attuali 211, così suddivise: 99 a tempo
indeterminato, 60 a tempo indeterminato legati a commessa, 52 a
tempo determinato. Mi permetto di fare qui il ragionamento da lei
fatto, cioè "INVA" ha avuto una crescita importante e sicuramente
la sua preoccupazione è condivisa, quella di far sì che "INVA" non
fagociti tutte le iniziative, però le faccio una riflessione. Oggi
come oggi, la pubblica amministrazione non può scegliere il proprio
interlocutore, ma deve seguire delle procedure per la selezione di
questi soggetti, allora o sono soggetti che sono fortemente
strutturati, che sono fortemente articolati con risorse
economico-finanziarie e tecniche molto performanti o non sono
selezionati. Banalmente - con la collega Squarzino - ci siamo già
soffermati su alcuni ragionamenti che riguardano le imprese di
pulizie. Nell'ambito di queste attività non abbiamo più un'impresa
di pulizie valdostana; abbiamo fatto sicuramente quello che a voi
va bene, ci affidiamo al mercato, ma il mercato è crudele e non
sempre favorisce le imprese locali, perché le imprese locali che
hanno i requisiti per essere competitivi e fare delle offerte di un
certo tipo, potrebbero essere non in condizioni di partecipare agli
appalti. Ecco perché dobbiamo fare di tutto perché il sistema
locale cresca, ma dobbiamo fare attenzione a criminalizzare e a
demonizzare un'entità che è vero che è cresciuta nel tempo, ma che
si pone come interlocutore per prendere delle commesse che
potrebbero essere affidate a soggetti molto strutturati, tanto che
se ci confrontiamo con il sistema nazionale vediamo questo tipo di
discorso. Sono d'accordo nel dire che "INVA" deve fare mercato, ma
può essere un soggetto che mantiene occupazione in Valle d'Aosta,
perché 211 unità sono tutte unità valdostane che lavorano: questo
ovviamente è un ragionamento fatto solo su "INVA", ma gli addetti
di "INVA" sono anche quelli dell'indotto, quindi credo che anche
una parte importante di queste commesse siano state affidate, con
la logica della subfornitura, ad imprese locali, permettendo a
queste ultime, a loro volta, di avere un certo sviluppo. Ribadisco:
sono assolutamente d'accordo a fare qualsiasi riflessione per far
sì che il sistema cresca, ma dobbiamo tener conto che ci sono degli
standard che potrebbero mettere fuori gioco la nostra
polverizzazione, ma questo ragionamento lo vediamo in tutti i
settori, ne parlavamo con il collega Cerise nell'edilizia, come
anche in altri ambienti, facciamo attenzione a demonizzare tutto,
per perfezionare sicuramente c'è spazio.
Quarta domanda:
"se, vista la ridefinizione del piano
triennale, è intenzione dell'Amministrazione regionale consentire
una più vasta partecipazione di imprese private operanti nel
settore informatico alla fornitura dei servizi di cui in
premessa"
... la risposta è "sì", ma le voglio, anche qui, fare
un ragionamento. Nell'ambito del piano triennale la volta scorsa
già lo abbiamo fatto e lo abbiamo fatto anche stavolta, abbiamo
coinvolto tutta la comunità valdostana, cioè sul piano triennale
abbiamo coinvolto tutta la componente pubblica: Amministrazione
regionale, Consiglio regionale, Consorzio degli enti locali, Comune
di Aosta, USL, e anche altri soggetti, fra cui la Camera di
commercio interprete principe del sistema privato, che dovrebbe
essere il momento di trasmissione del pensiero della strategia
dell'Amministrazione regionale a tutto il sistema delle imprese,
l'università, la preparazione. Ecco in cosa concretamente si è
esplicitata l'azione dell'Amministrazione regionale: dare
trasparenza al progetto strategico per far sì che chi ha le
competenze e le risorse possa attrezzarsi per interfacciare queste
opportunità.
Lei ha fatto bene a ricordare l'importanza di questi capitoli,
che danno una dimensione dello sforzo finanziario, ma che devono
anche essere delle indicazioni alle imprese affinché si organizzino
e si strutturino; quindi non solo è nostra intenzione, ma lo stiamo
facendo e cerchiamo di dare la massima visibilità ai nostri
obiettivi e alle nostre attività, perché tutti coloro che sono
nella condizione si facciano avanti e nell'ambito delle regole
della pubblica amministrazione si mettano in condizione di essere
selezionati.
Presidente
- La parola al Consigliere Tibaldi.
Tibaldi (CdL)
- Mi permetto, Assessore, nel ringraziarla
per i dati forniti, di fare alcune osservazioni, che sono doverose,
anche perché questo settore è quanto mai importante per superare il
divario tecnologico che ci separa da altre Regioni e che vuole che
la nostra Regione, in termini di enti pubblici, ma anche di
operatori privati, sia sempre più aggiornata, affinché non subiamo
questo "gap".
Per venire ai dati, i numeri che lei ha fornito evidenziano
un'evoluzione importante in termini dimensionali del soggetto
"INVA" che assorbe la maggioranza assoluta delle risorse stanziate
nel programma di informatizzazione e che ha visto un incremento di
199 unità passando da 12 a 211 in 10 anni nell'ambito del suo
organico inteso in senso complessivo (la ringrazio della
precisazione perché si parla della "holding INVA" che contiene
anche "INVA.SIT" e "INVA Consulting"). I dati sono quelli ufficiali
forniti da lei. Lei ha poi introdotto delle riflessioni richieste
soprattutto dalla quarta domanda, perché siamo in una fase
importante di ridefinizione di un piano; quando c'è un piano che
viene ridefinito, si individuano strategie, percorsi e obiettivi,
si vuole capire se ci sono delle variazioni in corso d'opera. Lei
dice che "INVA" da società mista diventa società "in house", di
conseguenza si consolida un certo rapporto fiduciario con l'ente;
con il disimpegno di "Telecom" e l'acquisizione di Regione delle
rispettive quote "INVA" sarà un'altra società pubblica dove la
Regione ha la quota predominante.
È vero quello che lei dice, che 211 persone lavorano e
percepiscono dei compensi professionali e questa costituisce una
risposta non solo economica, ma anche in termini sociali, perché il
ragionamento è condivisibile ed inoppugnabile. Lo stesso si può
dire della Casa da gioco di Saint-Vincent, però bisogna anche
guardare in un'ottica aziendalistica la questione, in quanto se
ragionassimo che tutte le società sono degli ammortizzatori
sociali, la Regione potrebbe acquistare le quote di tutte le
società private presenti in Valle e delle ditte esistenti e si
annulla il mercato, allora la Regione diventa il dissipatore di
risorse pubbliche a favore del mantenimento di livelli
occupazionali fino a dove è possibile. A questa crescita di "INVA"
quante imprese privati hanno dovuto capitolare in questi 10 anni?
Lei sa che c'è stato un momento in cui si espande un mercato -
siamo negli anni '90 -, di fronte ad una concorrenza spietata molte
imprese hanno dovuto lasciar perdere il mercato, quindi da un lato
"INVA" ha dato occupazione, ma dall'altro molti piccoli o medi
imprenditori hanno dovuto cedere il passo e con essi l'occupazione
che lavorava presso queste imprese. Il dato non è rinvenibile oggi,
ma se uno facesse una ricerca analitica approfondita vedrebbe che
forse il contrappeso è ancora più gravoso, quanti dipendenti nel
settore privato sono stati licenziati a scapito di una "INVA" che
ha assorbito occupazione.
Seconda riflessione: "INVA" è una società "in house" che
collabora anche con imprese private; pensiamo che se "INVA" dovrà
avere questa natura, se nel 1987 è nata come società mista e aveva
un rapporto prioritario con la Regione, nel 2007 il rapporto
diventerà esclusivo e totalitario con la Regione, che sarà
costretta a chiedere forniture e servizi professionali solo a
"INVA"... dove finisce allora il resto del mercato? Viene
cancellato! Perché piuttosto, pur mantenendo la fisionomia della
società "in house", "INVA" non consente subforniture ad altri
soggetti privati? Non ci pare che le subforniture siano di elevata
quantità da parte dei soggetti privati che operano in Regione nei
confronti di "INVA", perché ho fatto fare alla segreteria del
nostro ufficio - che ringrazio - una piccola rassegna di
deliberazioni adottate dal 2003, da quando la Giunta si è
insediata, ad arrivare ad oggi, la quantità di denaro per soluzioni
informatiche e prestazioni professionali a vario titolo in questo
triennio a favore di soggetti privati o professionisti è risibile,
tutti i soldi quindi vanno in una unica direzione: "INVA".
Non vogliamo criticare l'operato di "INVA" sotto un profilo
professionale, ma vogliamo sottolineare che questa crescita abnorme
ha fagocitato il mercato, lo ha letteralmente "divorato" in tutte
le sue dimensioni. Allora se condividiamo quello che lei aveva
detto, rispondendo prima ad una interpellanza di un altro gruppo
consiliare, che è inammissibile che queste 211 persone entrino a
far parte del comparto unico... ma è altrettanto folle pensare che,
oggi... non so quante persone in quest'aula si cimenterebbero con
un'attività imprenditoriale privata nel settore informatico,
telematico, telefonico! Il collega Ottoz ha ceduto in tempi non
sospetti, ha capitalizzato intelligentemente la sua quota, ma oggi
è impossibile, in Valle d'Aosta, entrare in un mercato che è, di
fatto, monopolio pubblico!
Il mercato è crudele, diceva giustamente l'Assessore, perché fa
una selezione naturale dei soggetti che sono capaci a rimanerci, ma
è ancora più crudele se un concorrente è "ingrassato" a dismisura
con soldi pubblici e questo concorrente in Regione si chiama
"INVA"! Ed è un concorrente che attraverso le procedure della
convenzione permette anche l'elusione dei concorsi pubblici, perché
gente è stata reclutata in "INVA" attraverso delle forniture di
prestazione professionale che hanno eluso le norme concorsuali
pubbliche e le norme vigenti in materia di intermediazione del
lavoro. "INVA" è diventata una sorta di "mostro" che, oltre a
"divorarsi" il mercato, condiziona l'attività istituzionale della
Regione!
Noi chiediamo, visto che lei è il "dominus" di questa situazione
e ha voce in capitolo per intervenire, che nella ridefinizione del
piano triennale si tengano in considerazione quelle che sono anche
le sue preoccupazioni. In 10 anni questo soggetto è diventato il
colosso del mercato locale; vediamo di fare in modo, visto che sta
per diventare società "in house", che non faccia sparire del tutto
quel poco di privato che esiste in Valle d'Aosta, portando avanti
un'attività ormai esclusiva che ormai "INVA" svolgerà nei confronti
della Regione e di altre enti pubblici. Lei dice che avete
coinvolto tutta la comunità valdostana, mi ha citato una pletora di
enti pubblici, la Camera di commercio - che peraltro è istituita da
un anno - e l'università, ma i soggetti privati... li avete
coinvolti? Tramite la Camera di commercio, va bene, ma li avete
coinvolti adesso...
(interruzione dell'Assessore Marguerettaz, fuori
microfono)
... sì, rappresenta un'impresa che peraltro è una delle poche, è
un elemento, Assessore, nell'ambito di un tavolo composto da tutti
elementi pubblici. Lei capisce che già solo il rapporto del
pubblico è preponderante nel confronto del privato in questo tavolo
di concertazione. Prendete in considerazione seriamente questo
aspetto, altrimenti non potete lamentarvi che non c'è
imprenditorialità in Valle, se questa viene limitata da un'attività
invasiva della Regione!
Presidente
- La parola al Consigliere Ottoz, per fatto
personale.
Ottoz (UV)
- Sono stato chiamato in causa e credo che,
così come il collega Venturella non conosce bene le questioni della
"Banca Mediolanum", il collega Tibaldi non conosce bene le
questioni di "INVA"... qui, nessuno monetizzò, né si trattava di
una posizione mia, io ero solo l'amministratore del Consorzio di 5
aziende valdostane che assieme partecipavano, con una quota del
20%, a "INVA" per - mi rifaccio a quello che ha detto l'Assessore -
fiancheggiare la Regione che aveva il 40, in modo da poter
influenzare la maggioranza della società, e fummo richiesti di
cedere la nostra quota "a valore di libro", quindi nessuno
monetizzò niente, nel senso che la valutazione avrebbe potuto
essere ben diversa, perché erano cambiate le condizioni al
contorno. Era più performante per l'Amministrazione poter avere la
maggioranza pubblica della società. Fu ceduta una quota, di questo
20%, una parte andò alla Regione e un'altra al Comune di Aosta; non
si trattò di una monetizzazione furba per uscire al momento
giusto... si trattò solo di permettere che la società potesse avere
un buon destino, come poi ha avuto. Nessuno portò a casa nessun
plusvalore, anzi, la valutazione "a valore di libro" era
probabilmente assai inferiore alla valutazione della società,
qualora fosse stata fatta con le tecniche usuali con cui si
valutano le cessioni di quota.
