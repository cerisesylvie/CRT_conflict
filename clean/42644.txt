Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 184 del 16 dicembre 2020 - Resoconto
OGGETTO N. 184/XVI - Razionalizzazione periodica delle
partecipazioni pubbliche ex articolo 20, d.legs. 19 agosto 2016, n.
175. Individuazione delle partecipazioni da mantenere e da
razionalizzare e fissazione degli obiettivi specifici sul complesso
delle spese di funzionamento delle società controllate, ex articolo
19 del medesimo decreto. (Approvazione di due ordini del
giorno).
Bertin (Presidente) -
Passiamo adesso al punto
dell'ordine del giorno 16.01. Relatore l'assessore Caveri, che ne
ha facoltà.
Caveri (VdA Unie) -
Ringrazio anzitutto il collega
Malacrinò, il Presidente della Commissione. Il passaggio in
Commissione è stato un momento molto stimolante, molto utile per
riflettere su questo argomento rispetto a un atto obbligatorio, che
è quello di questa delibera consiliare che direi non è stato però
un passaggio rituale perché, anche grazie allo stimolo delle
domande dei Commissari, abbiamo potuto ragionare sulla sfida che
abbiamo di fronte e che riguarda il futuro delle partecipate.
Dando per scontato che il contenuto è ormai stato ampiamente
conosciuto, ne abbiamo discusso prima in Giunta e poi come dicevo
anche nella Commissione consiliare, vorrei - senza nessuna
presunzione e nel solco di lavori e riflessioni che erano già
avviati - dire come la sfida che noi abbiamo di fronte sia
importante, importante per il Consiglio, importante per la Giunta e
direi importante per maggioranza e opposizione.
Il sistema delle partecipate è un sistema importante: quasi
tremila dipendenti nel settore delle partecipate, possiamo dire che
ha un fatturato, anche se il termine potrebbe essere improprio, di
un miliardo e mezzo, abbiamo società molto significative che
occupano la scena come Finaosta, come CVA, come Inva, ma ho qui di
fronte a me le partecipate dirette e indirette e ci si rende conto
di quale patrimonio esse siano e come si sia obbligati oggi ad
avere, nel rispetto dei ruoli dell'esecutivo e del legislativo,
sempre di più una specie di
tableau de bord
che nel
pluralismo dei ruoli di ciascuno ci possa consentire di avere una
visione strategica, ed è per questo che nascerà dal primo di
gennaio, anche se in maniera ancora un po' timida e un po'
embrionale, un dipartimento che sarà dedicato proprio alle
partecipate regionali.
Le riflessioni che noi dobbiamo fare sono alla fine estremamente
semplici, e cioè: che cosa vogliamo da queste partecipate; quale
sviluppo possono sortire per l'economia della nostra Valle; i
livelli occupazionali; settori strategici che evocavo poco fa: si
va dall'energia alla gestione degli immobili regionali, dal green
al digitale.
Spesso noi ci chiediamo come politici e come amministratori, in
questa duplice veste che abbiamo sedendo qui e nei banchi del
Consiglio della Giunta, spesso ci chiediamo quanto oggi siamo in
grado di poter conciliare da una parte l'autonomia che alcune
società devono avere e dall'altra, come azionisti di queste
società, come possiamo in qualche maniera indirizzarle per il
meglio, sapendo che alla fine la sovranità popolare si esercita qui
all'interno delle istituzioni della Valle.
Il clima ovviamente non è facile, lo abbiamo ripetuto anche
nell'esame della manovra finanziaria di bilancio: la pandemia non
ha solo una ricaduta drammatica dal punto di vista della sanità, ha
un impatto anche dal punto di vista sociale e ha un impatto grave
sull'economia che, come ricordava il collega Carlo Marzi, avrà
ovviamente una
retombée
grave sulle finanze regionali e oggi
noi dobbiamo contare sulla solidità del nostro sistema delle
partecipate sapendo, perché - questo è un atto obbligato derivante
proprio dal testo unico in materia di società partecipate - che
esiste anche un controllore occhiuto che è la sezione di controllo
della Corte dei Conti, proprio in questo Consiglio abbiamo dato
atto delle loro relazioni.
Ma sarebbe triste e sarebbe anche deprimente se noi ritenessimo
che lo sviluppo delle partecipate dovesse avvenire esclusivamente
nel solco e nei binari che ci vengono indicati dalla magistratura
contabile. È giusto, e noi rispondiamo in questo documento, a una
serie di obiezioni, a una serie di suggestioni, a una serie di
proposte che in questi anni hanno investito praticamente tutte le
partecipate, con richieste di razionalizzazione, con richiesta
anche di cessione di partecipazioni, con suggerimenti, con
ammonimenti.
Ebbene, io credo che questo sia giusto, ma ci obbliga anche a
una riflessione sul ruolo politico rispetto al ruolo dei
controllori. I controllori vanno benissimo, ci aiutano a fare le
cose in maniera corretta ed esatta ma non può venir meno il ruolo
nostro, cioè il ruolo di sapere con impegno, con razionalità e
talvolta anche con fantasia, dove vogliamo portare il sistema delle
partecipate.
Quindi io ringrazio molto il Consiglio per questo passaggio che
c'è stato, assicuro la massima trasparenza nella gestione dei
rapporti con le partecipate, talvolta - lo dicevo prima - abbiamo
un po' l'impressione che si siano create anche delle situazioni un
po' di repubblica a sé stanti rispetto invece a una situazione che
non deve assolutamente sfuggire al nostro controllo
politico-amministrativo.
Avremo modo probabilmente il prossimo anno anche di dare a
questo documento un'impostazione forse un po' più completa, un più
moderna, lo ripeto, perché non sia solo una risposta a chi ci
indica delle strade migliori e delle razionalizzazioni ma dobbiamo
essere noi stessi con la nostra coscienza, con le nostre conoscenze
e anche con gli indirizzi che dobbiamo dare a dare un senso sempre
più compiuto alla galassia delle partecipate regionali.
Presidente -
Ricordo che su questo atto sono stati
depositati due ordini del giorno. Qualcun altro vuole intervenire?
Consigliere Aggravi ne ha facoltà.
Aggravi (LEGA VDA) -
Ringrazio l'Assessore per la sua
puntualizzazione a integrazione ovviamente del contenuto dell'atto
che è all'attenzione del Consiglio.
Volevo soltanto aggiungere alcuni elementi riguardo a questo
che, sì, è un documento obbligatorio che deve essere poi trasmesso
- in particolare le sue schede - al MEF e che ci aspetta alla fine
di ogni anno, ma sicuramente al suo interno, come in parte ha già
annunciato l'Assessore, ci sono delle scelte che devono essere
fatte.
Ci sono sicuramente degli indirizzi comandati perché sappiamo,
soprattutto sulle piccole partecipazioni, che c'è un'azione un po'
strana da parte della normativa complessiva, dove la nozione di
significatività è qualcosa che assomiglia meno a una finalità
pubblica o pubblicistica ma più a una finalità di mercato che
spesso ha poco senso, e di questo forse anche il legislatore
nazionale, e direi europeo, se ne sta rendendo conto, soprattutto
per le forme di partecipazione a realtà cooperative che hanno
un'altra finalità.
A fronte di questo, sono anche d'accordo sul fatto che bisogna
saper gestire e soprattutto ben rispondere alle osservazioni di chi
ci controlla, ma allo stesso modo io credo che sia importante in
tal senso anche sottolineare l'importanza del modus operandi che
deve avere l'azionista, un elemento molto importante che è portato
dal "Tusp" e dal riordino complessivo: il pubblico deve imparare a
essere sempre più azionista e meno dirigista perché lì si entra in
un campo notevolmente minato.
Ci sono poi degli aspetti all'interno più di indirizzo riguardo
alle partecipazioni, soprattutto laddove c'è un controllo o
comunque una significatività della partecipazione. C'è un argomento
che vorrei porre all'attenzione soprattutto dell'Assessore, del
Governo: si parla giustamente, proprio perché è una partecipazione
significativa quella del Tunnel del Gran San Bernardo perché là
abbiamo voce in capitolo - al tunnel du Mont-Blanc ne abbiamo molta
meno perché ovviamente la nostra partecipazione non è significativa
- per cui inviterei il Governo a farsi promotore ugualmente di
quanto chiesto, in seno appunto al tunnel del Gran San Bernardo,
cioè di un'attenzione particolare alla sicurezza della tratta dei
lavori che dovranno essere fatti; io chiederei, al di là del
contenuto tecnico dell'atto, che ci sia una pari indicazione ai
nostri rappresentanti, perché comunque è una delle due vie
strategiche, non soltanto per una parte del territorio della Valle
ma per l'intera comunità valdostana.
Come ho già detto in Commissione, siamo anche contenti di aver
visto la nascita del Dipartimento per le partecipate per due
motivazioni principali: ovviamente perché, vista la complessità del
sistema delle partecipate della Regione autonoma, c'è la necessità
di avere un braccio, uno strumento che vada effettivamente a
vigilare, a controllare, a monitorare l'attività delle partecipate
e anche delle società in house e, soprattutto, io mi auguro che ci
sia sì un'attenzione modulare rispetto alla quota di
partecipazione, alla significatività e al castello di controllo,
che spesso c'è, ma soprattutto che ci sia un monitoraggio da parte
di questo dipartimento su una realtà che a sua volta deve fare un
monitoraggio e un controllo particolare sulle società partecipate
indirette della Regione - sto parlando di Finaosta che ovviamente
ha un ruolo di schermo, se vogliamo, rispetto alle partecipate -
però ci deve essere comunque un notevole controllo e attenzione su
questo aspetto, soprattutto sul gioiello delle partecipate che è la
CVA, che ha un ruolo notevolmente importante e io mi auguro che
prima o poi si troverà una soluzione.
Dando una prima rapida lettura alla microstruttura, io mi auguro
che in futuro ci sia una dotazione di risorse di funzioni maggiore
perché sappiamo che non possono essere ovviamente tre persone...
sappiamo in questo momento che il dipartimento va costruito però ci
tenevo a dirlo perché spesso e volentieri finiamo per avere delle
strutture non dico sovradimensionate ma dove c'è notevole presenza
di risorse e altre dove in realtà... bisogna capire che comunque
c'è dietro un lavoro molto importante.
A tal riguardo vorrei anche sottolineare una questione: si parla
spesso di partecipate, di partecipazioni indirette e dirette, io mi
auguro che ci sarà da parte di questo dipartimento, o comunque da
altre realtà all'interno della struttura di Governo, un'attenzione
anche agli enti strumentali, agli enti partecipati, che non sono
direttamente delle partecipazioni e hanno un carattere meno
privatistico, perché hanno un altro tipo di finalità, ma sono
notevolmente importanti nel ruolo che rivestono e anche nella
significatività, non soltanto degli emolumenti di alcuni
amministratori ma soprattutto nell'azione che svolgono, perché
altrimenti rischiamo di avere un sistema che controlla e monitora i
gioielli della corona, ma nello stesso momento le gemme dello
scettro non vengono controllate, per tornare a questa
similitudine.
Ovviamente, proprio per il fatto, lo citavo inizialmente, che è
anche un documento di natura programmatoria e che quindi ha degli
indirizzi politici, come Gruppo ci riserviamo di votare
l'astensione di fronte a questo documento, però sicuramente su
alcuni punti abbiamo apprezzato quanto è già emerso in sede di
Commissione riguardo a delle scelte importanti che si dovranno
fare.
Noi abbiamo presentato due ordini del giorno riguardo gli
impianti a fune, sicuramente quelle sono delle società che in
questo momento hanno un'attenzione maggiore, un po' perché a fronte
dell'incertezza siamo tutti preoccupati dei risultati, ma anche
perché rappresentano una fetta notevole dell'offerta turistica che
noi diamo alla nostra clientela di riferimento.
Presidente -
Altri si vogliono prenotare? Non vedo altre
prenotazioni. Consigliere Marguerettaz, ne ha facoltà.
Marguerettaz (UV) -
Semplicemente per chiedere una breve
sospensione per valutare gli ordini del giorno.
Presidente -
Concessa.
La seduta è sospesa dalle ore 19:10 alle ore 19:48.
Bertin (Presidente) -
Possiamo riprendere i lavori.
Qualcuno vuole intervenire nella discussione? Non vedo richieste,
pertanto passiamo agli ordini del giorno.
Ordine del giorno n. 1 "Future valutazioni sulle società di
impianti a fune". Consigliere Aggravi ne ha facoltà.
Aggravi (LEGA VDA) -
Questo ordine del giorno, come ho
già anticipato in parte nel mio intervento in discussione generale,
vuole dare un'impegnativa ai soggetti, agli organi coinvolti nel
futuro delle nostre società di impianti a fune, al fine di dare una
possibilità condivisa di valutare nel complesso il modello di cui
oggi la Regione si è dotata e soprattutto di comprendere il futuro,
o cosa fare in futuro, a fronte della situazione che stiamo
vivendo, in particolare a seguito dei risultati che arriveranno
dalla stagione che ha sempre più incertezze.
L'ordine del giorno cita, all'interno delle premesse, appunto la
parte riguardante la valutazione: l'intenzione nel programma di
legislatura di valutare delle azioni di potenziamento e di
assicurare una gestione unitaria delle aziende funiviarie, pertanto
riflessioni e valutazioni sulle eventuali operazioni di fusione tra
le società esercenti impianti a fune e saranno all'agenda dei nuovi
organi regionali.
L'ordine del giorno impegna gli Assessori competenti a
coinvolgere la II e la IV Commissione consiliare nelle valutazioni
e relative scelte sul futuro della società, sia con riferimento ai
risultati della stagione invernale sia in relazione a operazioni
straordinarie di evoluzione dell'attuale modello organizzativo e
societario delle stesse.
Vi è stato un preventivo confronto informale con i soggetti
coinvolti, al fine anche di dare contezza nelle premesse di un
lavoro che la IV Commissione ha già iniziato a fare, e quindi
inserire in premessa appunto: "valutate le audizioni effettuate in
IV Commissione che hanno evidenziato la volontà comune di procedere
allo studio di una proposta di legge riguardante la
riorganizzazione del futuro dei piccoli comprensori sciistici in
considerazione della funzione economica e sociale rivestita dagli
stessi sul nostro territorio", che sicuramente ben si sposa con la
finalità di questo ordine del giorno.
A fronte di questo, se ci fosse conferma di una comunione
d'intenti, potremmo procedere a sottoscrivere con i proponenti
l'emendamento, che ci vede concordi.
Presidente -
Per il governo l'assessore Bertschy, ne ha
facoltà.
Bertschy (AV-SA) -
Come ho avuto modo di dire in
Commissione a nome del Governo, ma direi della maggioranza, il tema
della riorganizzazione del modello di gestione del nostro sviluppo
delle società dei comprensori ha bisogno di un forte sostegno a
livello politico, che passa necessariamente da un dibattito
all'interno del Consiglio regionale, soprattutto dalla capacità di
trovare una sintesi per procedere insieme verso una visione nuova,
sia delle grandi società sia dei piccoli comprensori.
Direi che purtroppo quello che sta accadendo accelera questo
processo che faceva parte del programma di legislatura e in questo
senso l'ordine del giorno è accolto da parte nostra, perché porta
l'indirizzo politico esattamente nella strada che vogliamo
percorrere.
Da parte del Presidente della IV Commissione, a nome della
maggioranza, c'è la volontà di emendare le premesse, ricordando il
lavoro che la IV Commissione già sta facendo, e quindi in questa
direzione siamo tutti d'accordo di fare un lavoro utile che dia la
giusta serenità ai territori, alle popolazioni e ai Comuni; il
Consiglio regionale si sta confrontando per trovare la giusta
risposta a un settore così importante.
Presidente -
È pervenuto adesso l'emendamento all'ordine
del giorno, pertanto possiamo passare alla votazione dell'ordine
del giorno n. 1.
La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Ordine del giorno n. 2 "Cime bianche". Consigliere Aggravi per
l'illustrazione.
Aggravi (LEGA VDA) -
Volevo solo aggiungere, per
completezza, una considerazione riguardo all'ordine del giorno
precedente: era sottoscritto in presentazione anche dai colleghi
del Gruppo di Pour l'Autonomie, così come questo ordine del giorno
che vado a presentare.
Quest'ordine del giorno, anche in questo caso, prende spunto - e
vuole approfondirlo - da un punto indicato all'interno dell'atto di
cui stiamo discutendo, ovvero la razionalizzazione periodica delle
partecipazioni pubbliche e, in particolare, riprende un passaggio
in cui si specifica la strategicità degli investimenti effettuati
dalle società esercenti impianti a fune, finalizzati al
miglioramento dell'offerta e dell'aumento dell'appetibilità dei
comprensori, con conseguenti ricadute positive sul turismo
valdostano in termini di presenze, nonché alla realizzazione di
nuove linee funiviarie destinate a migliorare l'offerta sciistica e
l'immagine dello sci in Valle.
In più, prendendo atto già di quanto emerso a seguito di
un'interpellanza che ho presentato con altri colleghi sul bando
presentato dalla società Monte Rosa, relativamente al collegamento
intervallivo Cime Bianche, noi andiamo appunto a cercare di
comprendere meglio questo passaggio del piano di razionalizzazione
periodica, anche a fronte delle notizie di stampa emerse nei giorni
scorsi riguardo alla formale diffida inviata alla Regione e alla
Monte Rosa a dare corso a qualsiasi attività di progettazione che
riguardi la realizzazione d'impianti di risalita nel Vallone delle
Cime Bianche da parte del Comitato "Ripartire dalle Cime Bianche" e
delle maggiori associazioni di tutela dell'ambiente montano.
A fronte appunto di questa novità, a fronte di quanto indicato
nel piano di razionalizzazione e a fronte della necessità, direi
più politica che tecnica, di capire quali siano gli intendimenti
soprattutto riguardo alla realizzazione di nuove linee funiviarie
destinate a migliorare l'offerta sciistica e l'immagine dello sci
nella Valle, che è parte integrante del piano di razionalizzazione
periodica, "il Consiglio regionale impegna il Presidente della
Regione nel suo ruolo di
primus inter pares
del Governo
regionale, successivamente all'approvazione del presente ordine, a
precisare al Consiglio regionale" - ripeto, deve poi pronunciarsi
sul piano di razionalizzazione - "se la realizzazione del
collegamento intervallivo Cime Bianche rappresenti per il Governo
regionale un obiettivo destinato a migliorare l'offerta sciistica e
l'immagine dello sci in Valle d'Aosta".
Credo che, a fronte di tutta una serie di dubbi e d'indicazioni
come sono rappresentate all'interno del piano, sia importante non
soltanto per il Governo ma direi per l'intero Consiglio comprendere
effettivamente se stiamo parlando anche di questo progetto: ricordo
è stato messo a bando l'affidamento di servizi attinenti
all'architettura e all'ingegneria concernenti la redazione di studi
propedeutici e preliminari alla valutazione di fattibilità sul
collegamento intervallivo delle Cime Bianche.
Presidente -
Per il Governo, il presidente della Regione
Lavevaz, ne ha facoltà.
Lavevaz (UV) -
Molto brevemente, credo che in questo
brevissimo intervento potrei già rispondere anche all'impegnativa,
perché l'impegnativa chiede sostanzialmente se per questo governo
il progetto intervallivo sia un obiettivo strategico per la
valorizzazione dello sci e della Valle d'Aosta.
Non è un segreto che all'interno di questa maggioranza su questo
aspetto ci siano delle sensibilità diverse e ovviamente
l'opposizione lo sa molto bene e sa molto bene dove incidere su
delle mozioni e su degli ordini del giorno, ma questo fa parte
giustamente dei ruoli politici diversi.
Per quanto riguarda una parte della maggioranza, poi qualcuno
parlerà dopo di me, questo progetto rimane assolutamente strategico
e rimane un progetto che ovviamente è partito per quanto riguarda
la sua valutazione dal punto di vista della fattibilità tecnica e
d'inserimento ambientale ovviamente nel Vallone delle Cime Bianche
con uno studio di valutazione, uno studio di fattibilità, che sarà
poi lo strumento tecnico con il quale questo Consiglio regionale -
così come avevamo detto e così come abbiamo scritto anche nel
nostro programma di legislatura - definirà l'effettiva
realizzabilità di quest'opera.
Se quest'opera non fosse ritenuta un obiettivo strategico, non
si sarebbe dato corso agli studi di fattibilità; lo studio di
fattibilità serve per capire se un obiettivo è realizzabile o
meno.
Quindi da questo punto di vista credo che gli obiettivi siano
chiari: verificare l'effettiva realizzabilità dell'opera. Quindi
ovviamente - credo che si capisse dall'intervento - che, per quanto
ci riguarda, voteremo a favore di questa mozione.
Presidente -
Consigliera Erika Guichardaz, ne ha
facoltà.
Guichardaz E. (PCP) -
In questi giorni viene
opportunamente diffuso un bellissimo spot sulla nostra regione dove
si sottolinea cosa può offrire in inverno oltre allo sci, che
rimane attualmente naturalmente il settore trainante.
Questa è la vera scommessa che ci attende per il futuro: i dati
sono impietosi, quelli ufficiali ci dicono che da marzo a settembre
abbiamo avuto quest'anno un dimezzamento delle presenze turistiche
e a fine anno sarà ancora peggio. Tenuto conto della spesa media di
un turista, a fine anno la perdita sarà di 150-170 milioni di euro,
con il rischio di fallimento per molte imprese. Oggi ogni sforzo va
quindi diretto a cercare di sostenere e mettere in sicurezza le
stesse.
Per quanto riguarda il collegamento funiviario Aosta-Cervinia -
il Consiglio si è espresso più volte - occorre valutarne la
realizzabilità in termini di sostenibilità finanziaria, ambientale
e urbanistica, affinché il Consiglio possa disporre degli elementi
per assumere una decisione che in ogni caso dovrà tener conto della
normativa europea, statale e regionale a cui il Vallone di Cime
Bianche è sottoposto.
Riteniamo pertanto che ogni iniziativa volta ad anticipare oggi
decisioni non fondate, sia controproducente e fuori luogo. Per
questo noi ci asterremo.
Presidente -
Altri? Consigliere Aggravi, ne ha
facoltà.
Aggravi (LEGA VDA) -
Solo una considerazione. Ringrazio
il presidente Lavevaz per la precisazione, però volevo soltanto
porre l'attenzione sull'impegnativa, perché ho sentito la collega
Guichardaz e volevo precisare che nessuno oggi anticipa nulla.
Questo ordine del giorno non esplicita "essere favorevoli o
contrari al collegamento". Questo ordine del giorno, e non l'ho
detto a caso all'inizio, ha natura politica: si vuole capire se a
fronte della presentazione di un atto come quello della
razionalizzazione periodica delle partecipazioni pubbliche - che è
sì un atto obbligatorio ma è anche un atto d'indirizzo - laddove si
dice e si cita la realizzazione di nuove linee funiviarie, e mi
auguro che da Aosta a Cervinia non si faccia nulla perché ho dei
dubbi anche io su quello, direi che è un po' esagerato - è solo una
battuta per sdrammatizzare il momento - si chiede semplicemente,
dal punto di vista politico, del collegamento eventuale di Cime
Bianche, per cui, ripeto, sono stati messi in campo notevoli soldi
- sì per uno studio ma che ha un peso ed è l'ennesimo studio perché
ne è già stato fatto uno nel 2015 che sicuramente non è che sia
stato fatto
gratis
et
amore
Dei
- e si
impegna il Presidente della Regione a specificare al Consiglio -
quindi è prodromico - se questo collegamento sia un obiettivo
destinato a migliorare l'offerta sciistica e l'immagine dello
sci.
I Gruppi Lega Vallée d'Aoste e Pour l'Autonomie, e lo dico
urbi et orbi,
non stanno dicendo "siamo a favore, dobbiamo
farlo", stanno chiedendo al Governo se questo collegamento sia un
obiettivo strategico.
Quindi se voi non votate questo ordine del giorno, mi si perdoni
ma forse non avete una concordanza di obiettivi strategici con il
governo, perché, ripeto, noi non abbiamo chiesto nulla, non abbiamo
imposto nulla con l'ordine del giorno, sennò avrei fatto una
mozione che magari vi impegnava; questo è funzionale a capire se
quanto riportato nell'atto in valutazione rappresenti un obiettivo
strategico di quelli che sono citati qui.
Capiamo che forse, dal punto di vista strategico più di natura
politica, il vostro Gruppo non voglia votare questo ordine del
giorno e forse non sarete soli, vedremo anche nei banchi del
governo cosa succederà, però sicuramente è vero, si possono avere
tante opinioni differenti - e posso assicurare che noi stessi non
siamo tutti concordi su un sacco di scelte - però ci sono degli
obiettivi strategici in cui in modo granitico bisogna essere tutti
dalla stessa parte, altrimenti il problema è di strategia politica
o di politica delle strategie.
Presidente -
Non vedo altre richieste d'iscrizione.
Passiamo pertanto alla votazione. La votazione è aperta. La
votazione è chiusa.
Presenti: 34
Votanti: 27
Favorevoli: 27
Astenuti: 7 (Bertin, Crétier, Erika Guichardaz, Jean-Pierre
Guichardaz, Malacrinò, Minelli e Padovani)
Il Consiglio approva.
Adesso dobbiamo votare l'atto con annesso l'allegato. La
votazione è aperta. La votazione è chiusa.
Presenti: 32
Votanti: 18
Favorevoli: 18
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani e Spelgatti)
Il Consiglio approva.
