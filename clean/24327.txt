Classificazione
COMMERCIO
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 3278 del 6 febbraio 2008 - Resoconto
OGGETTO N. 3278/XII - Interrogazione: "Incarico di consulenza
esterna per la Camera Valdostana delle imprese e delle
professioni".
Interrogazione
Premesso che:
la Camera di Commercio della Valle d'Aosta in base alle
previsioni della legge istitutiva è ormai pienamente autonoma nella
sua gestione;
la Camera di Commercio è subentrata negli adempimenti
amministrativi inerenti il settore, in precedenza svolti
dall'Amministrazione regionale;
la Regione in ottemperanza alla L.R. 7/2002 eroga un cospicuo
contributo finanziario alla Camera di Commercio,mantenendo,
inoltre, un suo peso specifico nel funzionamento di tale
Organismo;
il 20 febbraio 2008 scadrà il Consiglio Camerale;
la Giunta regionale ha conferito ad un professionista esterno
all'Amministrazione un incarico "per la valutazione del grado di
rappresentatività in relazione alle procedure di rinnovo del
Consiglio della Camera valdostana delle imprese e delle
professioni";
l'incarico si legge nella deliberazione si è reso necessario
per "la sussistenza di alcune problematiche, di carattere
prettamente giuridico, in ordine alla definizione del grado di
rappresentatività in relazione alle procedure per l'attribuzione
dei seggi del costituendo Consiglio camerale";
i sottoscritti Consiglieri regionali
Interrogano
il Presidente della Regione e gli Assessori delegati per
conoscere:
1) quali sono le problematiche poste a base dell'incarico e
quali le risposte fornite dal professionista incaricato;
2) se la Giunta regionale ha già fissato ed avviato le
procedure per il rinnovo del Consiglio Camerale;
3) quando e come viene definito il plenum del nuovo Consiglio
camerale rispetto alla forbice 20/28 indicata in legge.
F.to: Frassy - Tibaldi - Ottoz - Lattanzi
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Nella vostra interrogazione nelle
premesse dite una cosa chiara, che condivido: la Camera di
Commercio della Valle d'Aosta in base alle previsioni della legge
istitutiva è ormai pienamente autonoma nella sua gestione. Partendo
da questo presupposto, che condivido e che è così realmente, il
nostro è un ruolo che andiamo ad affrontare in termini notarili. Ci
limitiamo a controllare e a verificare che vengano applicate le
norme previste per la gestione della Camera di commercio. In tal
senso - sarò lungo, ma credo sia giusto fare la massima chiarezza
su questi argomenti - la Giunta ha conferito ad un professionista
un incarico per la valutazione del grado di rappresentatività in
relazione alle procedure di rinnovo del Consiglio della "Chambre".
L'incarico è stato dato per la sussistenza di alcune problematiche,
di carattere prettamente giuridico, in ordine alla definizione del
grado di rappresentatività in relazione alle procedure per
l'attribuzione dei seggi del costituendo Consiglio camerale. La
scelta del professionista, per motivi di opportunità, è stata
indirizzata fuori Valle, e sempre per motivi di opportunità abbiamo
chiesto un nominativo di un esperto nell'ambito di "Unioncamere"
Piemonte.
Adesso passiamo alle domande: parto dalla n. 2 per poi tornare
alla n. 1. La domanda è:
"se la Giunta regionale ha già fissato
ed avviato le procedure per il rinnovo del Consiglio camerale".
Il Consiglio della Camera valdostana delle imprese e delle
professioni - Chambre valdôtaine des entreprises et des activités
liberales (Chambre) andrà a scadere il 20 febbraio 2008. Il
Consiglio camerale, con la deliberazione n. 11, del 10 settembre
2007, ha avviato il procedimento per il suo rinnovo. In
particolare, l'organo camerale ha deliberato, ai sensi del proprio
statuto camerale, la ripartizione del numero dei consiglieri in
rappresentanza dei rispettivi settori economici (28 in totale). Se
vuole glieli elenco o posso andare oltre? Ce li ha, bene.
A seguito della predetta deliberazione, il Presidente della
"Chambre" ha invitato le organizzazioni imprenditoriali della
Regione Valle d'Aosta, aderenti ad organizzazioni rappresentate nel
"CNEL" ovvero operanti da almeno tre anni nella regione a
comunicare al presidente medesimo le informazioni richieste
dall'articolo 3 del decreto ministeriale dell'Industria n. 501 del
24 luglio 1996, ai fini di proporre la propria candidatura per la
designazione dei membri del Consiglio camerale secondo i settori
economici ivi rappresentati. Successivamente, il Presidente della
"Chambre" ha trasmesso al Presidente della Regione le informazioni
originali, complete delle integrazioni, presentate da
organizzazioni, associazioni e ordini, necessarie per la
prosecuzione del procedimento di nomina del Consiglio camerale.
A questo punto entriamo in gioco noi. Il Presidente della
Regione mi ha delegato a svolgere le funzioni relative agli
adempimenti previsti dalla suddetta legge regionale, ed in
particolare di rilevare il grado di rappresentatività di ciascuna
organizzazione imprenditoriale nell'ambito del settore (questo è
l'articolo 5, comma 1, decreto ministeriale n. 501) e di
individuare a quali organizzazioni spetti il potere di
designazione, nonché il numero dei componenti del Consiglio che
ciascuna di esse designa, sempre in base ai regolamenti.
Adesso entriamo nella parte tecnico giuridica, che lei vuole
approfondire. Il grado di rappresentatività è determinato dalla
media aritmetica dei seguenti parametri: a) incidenza percentuale
del numero delle imprese iscritte all'organizzazione
imprenditoriale, rispetto al totale delle imprese iscritte alle
organizzazioni imprenditoriali dello stesso settore che abbiano
provveduto alle comunicazioni; b) incidenza percentuale del numero
degli occupati nelle imprese iscritte all'organizzazione
imprenditoriale, rispetto al totale degli occupati nelle imprese
iscritte alle organizzazioni imprenditoriali dello stesso settore
che abbiano provveduto alle comunicazioni; c) incidenza percentuale
del valore aggiunto relativo agli occupati delle imprese iscritte
all'organizzazione imprenditoriale, rispetto al valore aggiunto
totale relativo agli occupati delle imprese iscritte alle
organizzazioni imprenditoriali dello stesso settore che abbiano
provveduto alle comunicazioni (sempre in base all'articolo 5, comma
2, decreto ministeriale n. 501). Il numero dei componenti del
Consiglio che spetta a ciascuna organizzazione imprenditoriale
designare è determinato tenuto conto dei posti previsti nello
statuto camerale per ciascun settore economico, dividendo il grado
di rappresentatività di ciascuna organizzazione imprenditoriale o
gruppo di organizzazioni per 1, 2, 3, 4 ed oltre sino alla
concorrenza del numero dei seggi disponibili per il relativo
settore economico e disponendo i quozienti così ottenuti in una
graduatoria decrescente, in un numero pari a quello dei seggi da
attribuire. A ciascuna organizzazione imprenditoriale spetta
designare un numero di componenti il Consiglio pari ai quozienti ad
essa riferibili compresi nella graduatoria (articolo 5, comma 3).
In caso di parità di quoziente, ove risulti attribuibile un solo
seggio, questo è attribuito all'organizzazione imprenditoriale che
ha il livello di rappresentatività più alto per organizzazione,
diffusione e attività svolta sul territorio. Come vedete, è un
calcolo non solo aritmetico, ma giuridico e di regole molto
complesso, che necessitava di un parere che desse ulteriore
chiarezza.
Vengo alla domanda n. 1:
"quali sono le problematiche poste a
base dell'incarico e quali le risposte fornite dal professionista
incaricato".
Alla luce del quadro normativo di riferimento, il
principio in base al quale le organizzazioni imprenditoriali
acquisiscono il diritto di assegnazione dei seggi nel Consiglio
camerale è quello sotteso al grado di rappresentatività, che
ciascuna organizzazione esprime nell'ambito del settore economico
di riferimento. La rappresentatività consiste nella capacità da
parte dell'organizzazione di essere portatrice degli interessi dei
soggetti che ne fanno parte; essa si attua attraverso vari
strumenti, primo fra tutti attraverso il potere che il soggetto ha
conferito all'associazione di rappresentare i propri interessi
nelle sedi istituzionali. Questa è la premessa, adesso andiamo nel
nodo. Il principio di rappresentatività, nel caso della
designazione dei seggi del Consiglio delle camere di commercio,
implica necessariamente che una stessa impresa non possa essere
rappresentata da più di un'organizzazione imprenditoriale. Ciò
posto, è necessario verificare, per il caso in cui una stessa
impresa sia iscritta ad una pluralità di organizzazioni
imprenditoriali, a quali di esse è attribuibile la sua
rappresentatività. Un'impresa non può essere rappresentata da più
organizzazioni e, qualora fosse iscritta a più organizzazioni,
bisogna capire quale di queste la rappresenta; di fatto non si può
essere rappresentati da più organizzazioni.
A seguito delle verifiche e delle attività poste in capo alla
Regione (dall'articolo 5 del decreto ministeriale 501/1996) sono
emerse alcune problematiche inerenti: settore turismo, nel caso
specifico, si poneva il problema di interpretare se la candidatura
presentata da "ADAVA", in concorrenza, con la "Confcommercio"
valdostana (ASCOM), fosse ammissibile, tenuto conto che questa
aderisce a livello nazionale a "Federalberghi", a sua volta
aderente a "Confcommercio" (doppia rappresentanza); settore
consumatori e utenti: si poneva il problema circa l'ammissibilità
di presentazione di una candidatura in subordine. Si è, infatti,
presentato il caso di un'associazione di consumatori, la "Casa del
Consumatore" che, pur avendo presentato una candidatura in
apparentamento con altre associazioni (ai sensi dell'articolo 4 del
medesimo decreto), ha presentato altresì una candidatura in
proprio. La stessa associazione, invitata a fornire spiegazioni, ha
precisato di confermare la comunicazione effettuata in
apparentamento, conservando però quella presentata in proprio "in
subordine" (doppia rappresentanza). Conclusioni del professionista:
con riguardo al primo quesito, il professionista ritiene che le
imprese associate ad "ADAVA", in ragione dei patti associativi a
cui si è quest'ultima è legata, trovino diretta ed esclusiva
rappresentanza, ai fini di cui si tratta, in "Confcommercio" e, per
quest'ultima, nella relativa associazione di livello territoriale
(ASCOM Aosta). In tale ipotesi, infatti, non pare configurabile
un'autonoma candidatura di "ADAVA" ove questa abbia declinato la
propria legittimazione in ragione del conferimento della
legittimazione all'associazione superiore e, per essa, al suo
organo periferico. In merito al secondo quesito, il professionista
ritiene che la candidatura "in subordine" presentata dalla "Casa
del Consumatore" non sia ammissibile per contrasto con l'impegno
dalla medesima assunto al momento della presentazione della domanda
in apparentamento con altre associazioni.
Terza domanda:
"quando e come viene definito il plenum del
nuovo Consiglio camerale rispetto alla forbice 20/28 indicata in
legge".
L'articolo 6, comma 2, della legge regionale 7/2002
stabilisce che "Il Consiglio è composto da un minimo di 20 fino ad
un massimo di 28 componenti, secondo quanto previsto nello
Statuto". Lo Statuto della "Chambre" prevede, all'articolo 8, commi
1 e 2, che "Il Consiglio è composto da venticinque componenti,
designati dalle organizzazioni rappresentative delle imprese
appartenenti ai settori di cui all'articolo 10 comma 2 della legge
580/1993 e nel rispetto dei criteri indicati dal successivo comma 4
del presente articolo. Fanno altresì parte del Consiglio tre
componenti designati ai sensi dell'articolo 6 comma 3, lett. b), c)
e d) della legge regionale 7/2002 - cioè dalle organizzazioni
sindacali dei lavoratori, dalle associazioni di tutela degli
interessi dei consumatori e degli utenti e dagli ordini
professionali interessati alle finalità della Chambre - Eventuali
modifiche della composizione del Consiglio Camerale di cui al comma
precedente, dovranno rispettare gli specifici settori dell'economia
regionale del territorio della Regione Valle d'Aosta, così come
disposto dall'articolo 10 della legge 580/1993, richiamata
dall'articolo 3 della legge regionale 7/2002 e potranno essere
adottate con deliberazione del Consiglio, approvata con la
maggioranza dei due terzi dei componenti" (articolo 8, comma
4).
La Corte ha così deciso, grazie... sto scherzando, è una
battuta, mi sembrava di leggere una sentenza del Tribunale...
Presidente
- ... adesso l'Avvocato le replicherà. La
parola al Consigliere Frassy.
Frassy (CdL)
- Ho ascoltato la sua lunga dissertazione su
una serie di pareri tecnici che hanno a suo dire fatto chiarezza
sui criteri da seguire nel rinnovo del Consiglio camerale.
Vede, abbiamo scritto e ci fa piacere che lei concordi che la
Camera di commercio è pronta per dare piena autonomia gestionale,
anche perché la Camera di commercio nella definizione della legge
regionale n. 7/2002 è definita ente autonomo di diritto pubblico,
ma dobbiamo dire che alla luce di quella breve vita che ha segnato
le vicende interne alla Camera di commercio della Regione, di
autonomia se n'è vista veramente poca. E non perché lo diciamo noi
dai banchi dell'opposizione, ma perché alcuni fatti accaduti
all'interno di quell'organismo hanno evidenziato a nostro parere
una serie di condizionamenti politici: mi riferisco ad illustri
dimissioni presentate un anno e mezzo fa all'interno della giunta
della "Chambre", da autorevoli rappresentanti dell'imprenditoria
locale.
Forse la "Chambre" è nata male, è nata con un periodo
transitorio che ha condizionato la successiva presa di coscienza e
autonomia gestionale. Non possiamo dimenticare che il Presidente in
carica è sempre stato uomo di grandi capacità politiche, uomo che
ha segnato la sua storia associativa grazie, più che agli
associati, alle amicizie politiche, alle spinte politiche che è
sempre riuscito ad ottenere nei momenti in cui era necessario
ottenerle. La presidenza Genestrone, per l'appunto, è stata
caratterizzata da una lunga ombra politica, che ha appannato tutta
questa gestione della prima fase, cosiddetta transitoria; dicevo
prima, che lo raccontavano alcuni fatti che ho sinteticamente
voluto ricordare.
Il problema dell'autonomia va gestito anche al di fuori di
interpretazioni rigide e dirigistiche sul concetto di
rappresentatività. Ci stupisce che in una Regione, che vuol fare
del turismo la sua prima industria, possa nascere in un organismo
che deve rappresentare le attività produttive - attività principe,
quella turistica - possa nascere una querelle in seno alla
associazione che rappresenta per eccellenza gli operatori
turistici, l'associazione degli albergatori. Forse era sufficiente
ipotizzare una clausola come quella che regola la rappresentatività
dell'industria, una clausola che prevede che nell'ambito della
rappresentatività del comparto industriale un rappresentante sia
espresso dalla piccola industria; forse era sufficiente ipotizzare
una clausola del genere, questa volta sì per volontà politica, ma
che andava a non alterare quel concetto di rappresentatività
duplicato e che consentiva nell'ambito di quella associazione
maggiore a cui erano stati conferiti certi poteri, che uno di quei
seggi venisse garantito alla rappresentatività degli albergatori e
della loro associazione territoriale. Sarebbe stata forse una
scelta saggia, perché avrebbe dato visibilità e diritto a quelli
che riteniamo essere i primi operatori del turismo in questa
Regione.
Altro capitolo la forbice 20-28. Quando parliamo di costi della
politica, dimentichiamo che essi non stanno solo negli emolumenti
dei 35 Consiglieri regionali, ma stanno anche in tutto l'indotto
della politica. La "Chambre" appartiene a pieno diritto all'indotto
della politica e il fatto che la forbisce 20-28 sia applicata al
suo numero massimo (28) la dice lunga sulla volontà e la capacità
di questa maggioranza di incidere e di tagliare sui cosiddetti
costi della politica. Sarebbe stato auspicabile che fra 20 e 28 si
fosse trovato un livello mediano (se non il minimale 20) per dare
un segnale.
Ultima riflessione sull'incarico conferito a uno studio esterno.
Non sappiamo quali siano stati i tempi reali rispetto a questo
incarico, che è stato conferito con una delibera del 21 dicembre,
con cui si davano 30 giorni. La delibera successiva con cui andate
a dirimere la vicenda è del 25 gennaio e coincide con la data di
presentazione dell'iniziativa: ovviamente è una casualità. Non
sappiamo se questo parere sia stato dato a spron battuto e se
questo professionista, nonostante la concomitanza del periodo delle
festività annuali, sia stato così bravo da riuscire ad avere il
quadro. La sensazione è che la soluzione fosse già predeterminata e
che servisse il sigillo di un parere autorevole. I tempi sono
sospetti e lei, Assessore, sa che una delibera che va in Giunta il
25 gennaio, deve essere come minimo istruita dal punto di vista
tecnico: qui c'era anche un'istruttoria che era oltre che tecnico
materiale, tecnico giuridica. La delibera di Giunta che conferisce
l'incarico con i 30 giorni è del 21 dicembre, c'erano di mezzo le
festività di fine anno con tutti i problemi che connotano...
(interruzione dell'Assessore La Torre, fuori
microfono)
...per carità, dico proprio perché non ci vuole tanto, forse
sarebbe stato più onesto che questi criteri fossero definiti
all'interno delle strutture regionali, le quali hanno la maturità e
la competenza per arrivare a conclusioni di buon senso. La
sensazione è che ci fosse una decisione politica predefinita e che
dovesse essere fatta digerire attraverso l'avallo dell'incarico
esterno. Ci dispiace che in tutta questa vicenda ancora una volta
la Camera di commercio rimanga sotto la lunga mano della
politica.
