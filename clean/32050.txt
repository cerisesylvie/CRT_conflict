Classificazione
FINANZA REGIONALE E LOCALE
TRASPORTI E VIABILITÀ
Trasporti



Oggetto del Consiglio n. 886 del 18 novembre 2009 - Resoconto
OGGETTO N. 886/XIII - Disegno di legge: "Nuova disciplina
dell'imposta regionale sulle formalità di trascrizione, iscrizione
ed annotazione (IRT) di veicoli al pubblico registro
automobilistico. Abrogazione del regolamento regionale 30 novembre
1998, n. 7".
CAPO I
DISPOSIZIONI GENERALI
Articolo 1
(Oggetto)
1. In conformità all'articolo 56 del decreto legislativo 15
dicembre 1997, n. 446 (Istituzione dell'imposta regionale sulle
attività produttive, revisione degli scaglioni, delle aliquote e
delle detrazioni dell'Irpef e istituzione di un'addizionale
regionale a tale imposta, nonché riordino della disciplina dei
tributi locali), la presente legge detta disposizioni in materia di
imposta regionale sulle formalità di trascrizione, iscrizione ed
annotazione (IRT) di veicoli richieste al pubblico registro
automobilistico (PRA) competente per territorio.
Articolo 2
(Presupposti dell'IRT e soggetti passivi)
1. L'IRT è dovuta, per ciascun veicolo, al momento della
richiesta di ogni formalità di trascrizione, iscrizione ed
annotazione presentate al PRA.
2. Le formalità d'iscrizione riguardano:
a) l'iscrizione originaria o prima iscrizione di un veicolo
al PRA;
b) l'iscrizione dell'ipoteca legale a favore del venditore o
del sovventore del prezzo;
c) l'iscrizione dell'ipoteca convenzionale a favore di altri
creditori.
3. Le formalità di annotazione riguardano:
a) i trasferimenti di proprietà del veicolo;
b) la rinnovazione dell'ipoteca;
c) il trasferimento dell'ipoteca in seguito a cessione del
credito o in seguito a girata del titolo all'ordine che rappresenta
il credito privilegiato;
d) la surrogazione convenzionale o legale di un terzo nei
diritti del creditore privilegiato verso il debitore;
e) la costituzione di pegno, a favore di altro creditore, del
credito garantito dal veicolo;
f) la cancellazione parziale di un'iscrizione
ipotecaria;
g) la costituzione di usufrutto ai sensi dell'articolo 2683
del codice civile e seguenti.
4. Sono escluse le formalità non aventi contenuto
patrimoniale quali:
a) le denunce di perdita e di rientro in possesso;
b) le denunce di cessazione dalla circolazione;
c) le denunce di variazione di residenza e di caratteristiche
tecniche quando espressamente richieste;
d) l'annotazione, la variazione o la cancellazione della
locazione;
e) i rinnovi d'iscrizione per cambio targa in Italia;
f) l'acquisto di possesso per le pubbliche amministrazioni e
le formalità richieste dalle medesime, quali confische e
sequestri.
5. Quando per lo stesso credito ed in virtù dello stesso atto
debbano eseguirsi più formalità di natura ipotecaria, l'IRT è
dovuta una sola volta.
6. Soggetto passivo dell'IRT è l'acquirente del veicolo, ai
sensi degli articoli 93 e 94 del decreto legislativo 30 aprile
1992, n. 285 (Nuovo codice della strada), o il soggetto
nell'interesse del quale è compiuta l'iscrizione, la trascrizione o
l'annotazione al PRA.
7. Nel caso di omessa trascrizione al PRA da parte del
soggetto acquirente, il venditore rimasto intestatario nel PRA può
richiedere la registrazione del trasferimento di proprietà anche
senza presentazione del documento di proprietà, come previsto
dall'articolo 11 del decreto del Ministro dell'economia e delle
finanze 2 ottobre 1992, n. 514 (Regolamento sulle modalità e le
procedure concernenti il funzionamento degli uffici del pubblico
registro automobilistico, la tenuta degli archivi, la conservazione
della documentazione prescritta, l'elaborazione e fornitura dei
dati e delle statistiche dei veicoli iscritti, la forma, il
contenuto e le modalità di utilizzo della modulistica occorrente
per il funzionamento degli uffici medesimi, nonché i tempi di
attuazione delle nuove procedure, in attuazione dell'articolo 7
della legge 9 luglio 1990, n. 187). Il recupero dell'IRT, oltre le
sanzioni e gli interessi, deve essere eseguito nei confronti
dell'acquirente.
8. I motocicli di qualsiasi tipo non sono soggetti all'IRT
secondo quanto previsto dall'articolo 17, comma 39, della legge 27
dicembre 1997, n. 449 (Misure per la stabilizzazione della finanza
pubblica), e dal decreto del Ministro dell'economia e delle finanze
27 novembre 1998, n. 435 (Regolamento recante norme di attuazione
dell'articolo 56, comma 11, del decreto legislativo 15 dicembre
1997, n. 446, per la determinazione delle misure dell'imposta
provinciale di trascrizione), ad eccezione dei motoveicoli
ultratrentennali e dei motoveicoli di particolare interesse storico
e collezionistico, costruiti da almeno venti anni e individuati con
proprie determinazioni dall'Automotoclub Storico Italiano (ASI) e
dalla Federazione Motociclistica Italiana (FMI), esclusi quelli
adibiti ad uso professionale.
9. In caso di fusione tra società esercenti attività di
locazione di veicoli senza conducente, le iscrizioni e le
trascrizioni già esistenti al PRA, relative ai veicoli compresi
nell'atto di fusione, conservano la loro validità e il loro grado a
favore del cessionario, senza bisogno di alcuna formalità o
annotazione.
CAPO II
MODALITÀ DI APPLICAZIONE DELL'IRT
Articolo 3
(Tariffe)
1. L'IRT è applicata sulla base di apposite tariffe,
stabilite nella misura di cui alla tabella allegata al decreto del
Ministro dell'economia e delle finanze 435/1998.
2. Entro il 31 ottobre di ogni anno, la Giunta regionale può
disporre, con propria deliberazione da pubblicarsi nel Bollettino
ufficiale della Regione, un aumento, sino ad un massimo del 30 per
cento, delle misure delle tariffe di cui al comma 1. Tali misure,
come determinate dalla Giunta regionale, si applicano alle
formalità richieste a partire dal 1° gennaio dell'anno successivo a
quello di adozione della deliberazione.
3. Nel caso di mancata adozione, entro il 31 ottobre di ogni
anno, della deliberazione di cui al comma 2, le misure delle
tariffe dell'IRT in vigore si intendono confermate per l'anno
successivo.
4. La struttura regionale competente in materia di finanze e
tributi, di seguito denominata struttura competente, notifica,
entro dieci giorni dalla data di adozione, copia autentica della
deliberazione modificativa delle misure delle tariffe dell'IRT al
PRA per gli adempimenti di competenza.
5. Ai fini dell'individuazione della tariffa da applicare si
fa riferimento:
a) alla data di immatricolazione, per le formalità di
iscrizione al PRA;
b) alla data di formazione dell'atto, per gli altri
casi.
6. Nei casi in cui sia stata omessa la trascrizione di un
atto d'acquisto, le successive trascrizioni o iscrizioni non
producono effetto, come previsto dall'articolo 2688 del codice
civile. Alle formalità richieste ai sensi e per gli effetti del
citato articolo del codice civile, l'IRT si applica per un importo
pari al doppio della relativa tariffa. Nel caso in cui il secondo
soggetto acquirente abbia i requisiti per beneficiare
dell'esenzione dall'IRT, il medesimo soggetto deve comunque versare
in nome e per conto del precedente acquirente l'IRT per un importo
pari al valore ordinario della relativa tariffa.
Articolo 4
(Esenzioni)
1. Oltre alle formalità esenti dal pagamento dell'IRT ai
sensi della normativa statale vigente, sono altresì esenti le
formalità aventi per oggetto gli atti di natura traslativa o
dichiarativa riguardanti:
a) le operazioni di acquisto di veicoli effettuate dalle
organizzazioni non lucrative di utilità sociale (ONLUS) di cui
all'articolo 10 del decreto legislativo 4 dicembre 1997, n. 460
(Riordino della disciplina tributaria degli enti non commerciali e
delle organizzazioni non lucrative di utilità sociale), ai sensi
dell'articolo 21 del medesimo decreto;
b) le operazioni di acquisto di veicoli effettuate dalle
istituzioni riordinate in aziende pubbliche di servizi alla persona
o in persone giuridiche di diritto privato, ai sensi dell'articolo
4, comma 5, del decreto legislativo 4 maggio 2001, n. 207 (Riordino
del sistema delle istituzioni pubbliche di assistenza e
beneficenza, a norma dell'articolo 10 della legge 8 novembre 2000,
n. 328), a condizione che dichiarino di utilizzare direttamente i
veicoli per lo svolgimento della propria attività
statutaria.
Articolo 5
(Agevolazioni)
1. Oltre alle agevolazioni previste dalla normativa statale
vigente, in relazione a ciascuna formalità trascritta o annotata,
l'IRT è dovuta nella misura fissa di cui al punto 2 della tabella
allegata al decreto del Ministro dell'economia e delle finanze
435/1998, tenuto conto dell'eventuale variazione tariffaria
determinata ai sensi dell'articolo 3, comma 2, per le fusioni,
incorporazioni e scissioni fra persone giuridiche, il conferimento
e la donazione di aziende o rami aziendali in società e
conferimento del capitale in natura, nei casi in cui comportino il
trasferimento della proprietà di veicoli.
2. Per le formalità di trascrizione a seguito di successione
ereditaria, in caso di effettuazione di due formalità consecutive,
prima a favore di tutti gli eredi e poi a favore del singolo erede
intestatario del veicolo, l'IRT è ridotta del 90 per cento per la
prima formalità e del 10 per cento per la seconda. In ogni caso, le
formalità di trascrizione devono essere immediatamente conseguenti
l'una all'altra e contestualmente effettuate al PRA, unitamente
alla presentazione della documentazione comprovante il diritto
all'agevolazione.
3. In caso di accettazione dell'eredità senza successivo
trasferimento della proprietà del veicolo e, quindi, di
effettuazione di un'unica formalità, l'IRT è dovuta per intero.
L'agevolazione di cui al comma 2 non si applica in caso di
successivo trasferimento dagli eredi ad un terzo, senza che il
singolo erede ne sia prima divenuto intestatario.
4. In conformità a quanto previsto dall'articolo 8 della l.
449/1997, per le formalità relative agli atti di natura traslativa
o dichiarativa aventi per oggetto autoveicoli o motoveicoli, anche
non adattati, intestati a persone con disabilità sensoriale o ai
familiari che le abbiano fiscalmente a carico, purché sia stata
concessa l'indennità di accompagnamento, l'IRT è ridotta del 95 per
cento. Ai fini della presente legge, per persone con disabilità
sensoriale si intendono i soggetti non vedenti o sordomuti, come
individuati dall'articolo 1, comma 2, della legge 12 marzo 1999, n.
68 (Norme per il diritto al lavoro dei disabili).
5. Lo stato di disabilità sensoriale deve essere dichiarato e
documentato in base alla normativa vigente in materia. Se
l'autoveicolo o il motoveicolo è intestato al familiare al quale la
persona con disabilità sensoriale è fiscalmente a carico, tale
condizione deve essere contestualmente comprovata.
Articolo 6
(Termini di versamento)
1. Per le formalità di prima iscrizione di veicoli al PRA,
nonché di iscrizione di contestuali diritti reali di garanzia, il
versamento dell'IRT è effettuato entro il termine di sessanta
giorni dalla data di effettivo rilascio dell'originale della carta
di circolazione.
2. Per le formalità di trascrizione ed annotazione relative
ai veicoli già iscritti al PRA, il versamento dell'IRT è effettuato
entro il termine di sessanta giorni dalla data in cui la
sottoscrizione dell'atto è stata autenticata o giudizialmente
accertata.
3. Per le formalità soggette all'IRT relative ad atti
societari e giudiziari, il termine di cui al comma 2 decorre a
partire dal sesto mese successivo alla pubblicazione nel registro
delle imprese e comunque entro sessanta giorni dall'effettiva
restituzione alle parti, a seguito dei rispettivi adempimenti. Ai
fini della presente legge, per atti societari si intendono la
costituzione, la variazione, la trasformazione, il conferimento, la
fusione, la scissione e lo scioglimento di società o altri atti di
analoga natura previsti dalla legge.
4. Le formalità di cui ai commi 1, 2 e 3 non possono essere
eseguite se l'IRT non è stata assolta nelle misure delle tariffe
comunicate al PRA ai sensi dell'articolo 3, comma 4.
Articolo 7
(Termini di decadenza)
1. Gli avvisi di accertamento sono notificati, a pena di
decadenza, entro il 31 dicembre del quinto anno successivo a quello
in cui il versamento è stato o avrebbe dovuto essere effettuato.
Entro lo stesso termine sono contestate o irrogate le sanzioni
amministrative tributarie previste dall'articolo 14. L'accertamento
in rettifica dei parziali o ritardati versamenti e l'accertamento
d'ufficio degli omessi versamenti sono notificati al contribuente,
anche a mezzo posta tramite raccomandata con avviso di ricevimento,
con apposito avviso motivato.
2. Nel caso di riscossione coattiva, il relativo titolo
esecutivo è notificato al contribuente, a pena di decadenza, entro
il 31 dicembre del terzo anno successivo a quello in cui
l'accertamento è divenuto definitivo.
CAPO III
MODALITÀ DI GESTIONE DELL'IRT
Articolo 8
(Responsabile del procedimento)
1. Il dirigente della struttura competente è responsabile dei
procedimenti di riscossione, recupero e controllo dell'IRT, potendo
delegare, con atto scritto, dette responsabilità ad altro personale
appartenente alla medesima struttura dirigenziale, nominativamente
individuato.
Articolo 9
(Modalità di accertamento e di riscossione)
1. Le attività di liquidazione, riscossione e
contabilizzazione dell'IRT e i relativi controlli, nonché
l'applicazione delle sanzioni per l'omesso, il ritardato o
l'insufficiente versamento sono affidate, con apposita convenzione
adottata con deliberazione della Giunta regionale, al
concessionario del PRA.
Articolo 10
(Controlli)
1. La struttura competente effettua i controlli ritenuti
opportuni, anche tramite ispezioni, sull'attività del soggetto
incaricato della gestione dell'IRT ai sensi dell'articolo
9.
2. La struttura competente effettua inoltre, direttamente o
tramite soggetti terzi a tal fine incaricati, controlli sulla
corretta applicazione dell'IRT, utilizzando, oltre all'archivio del
PRA, anche altre banche dati.
Articolo 11
(Ripresentazione di richieste di formalità)
1. Nel caso di ripresentazione di richieste di formalità,
precedentemente ricusate dal PRA, non si dà luogo ad ulteriori
riscossioni salvo che le stesse non siano state rifiutate per
omesso o insufficiente versamento.
CAPO IV
RIMBORSI E RECUPERI
Articolo 12
(Rimborsi al contribuente)
1. La richiesta di rimborso delle somme non dovute o versate
in eccesso deve essere presentata per iscritto dal contribuente o
da chi abbia richiesto la formalità, se soggetto diverso dal
contribuente, purché munito di delega scritta rilasciata dal
contribuente stesso.
2. La richiesta di rimborso deve essere presentata alla
struttura competente o al soggetto incaricato della gestione
dell'IRT, se convenuto tra le parti e secondo le modalità stabilite
in convenzione.
3. I rimborsi riguardano:
a) le richieste di formalità già presentate e ricusate dal
PRA, che non vengono più ripresentate. Alla richiesta deve essere
allegata la nota di trascrizione originaria debitamente annullata
dall'ufficio del PRA o copia conforme del certificato di proprietà,
se utilizzato come nota di richiesta;
b) i versamenti in eccesso o non dovuti. Alla richiesta deve
essere allegata la documentazione comprovante tale diritto.
4. La richiesta di rimborso delle somme non dovute o versate
in eccesso, a pena di decadenza, deve essere presentata entro
cinque anni dal giorno del versamento, ovvero da quello in cui è
stato accertato il diritto alla restituzione.
5. Il dirigente della struttura competente o il soggetto
incaricato della gestione dell'IRT ai sensi dell'articolo 9, se
convenuto tra le parti e secondo le modalità stabilite in
convenzione, deve, accertata la fondatezza della richiesta del
rimborso:
a) liquidare la somma dovuta, al netto del compenso già
trattenuto alla Regione per la formalità espletata, comprensiva
degli interessi decorrenti dalla data di pagamento dell'IRT non
dovuta;
b) comunicare al richiedente l'esito
dell'istruttoria.
6. Il rimborso è effettuato entro centottanta giorni dalla
data di presentazione della relativa richiesta.
Articolo 13
(Recupero)
1. Nei casi di omesso, ritardato o parziale pagamento
dell'IRT e di ravvedimento operoso non perfezionato con il
pagamento della misura dovuta, l'attività di recupero dell'IRT non
versata e di eventuali sanzioni e interessi ad essa collegati, dopo
la convalida della relativa formalità, è svolta dal soggetto
incaricato della gestione ai sensi dell'articolo 9, nei termini e
nelle forme di legge e secondo le modalità stabilite in
convenzione.
Articolo 14
(Sanzioni)
1. In caso di omesso, ritardato o parziale pagamento dell'IRT
si osservano le disposizioni di cui ai decreti legislativi 18
dicembre 1997, n. 471 (Riforma delle sanzioni tributarie non penali
in materia di imposte dirette, di imposta sul valore aggiunto e di
riscossione dei tributi, a norma dell'articolo 3, comma 133,
lettera q), della legge 23 dicembre 1996, n. 662), n. 472
(Disposizioni generali in materia di sanzioni amministrative per le
violazioni di norme tributarie, a norma dell'articolo 3, comma 133,
della legge 23 dicembre 1996, n. 662), e n. 473 (Revisione delle
sanzioni amministrative in materia di tributi sugli affari, sulla
produzione e sui consumi, nonché di altri tributi indiretti, a
norma dell'articolo 3, comma 133, lettera q), della legge 23
dicembre 1996, n. 662).
2. Le sanzioni previste si applicano nei confronti:
a) del soggetto che ha commesso o concorso a commettere la
violazione;
b) della persona giuridica, nel caso in cui la sanzione sia
relativa al rapporto fiscale proprio di società o enti con
personalità giuridica.
3. Il soggetto incaricato della gestione dell'IRT provvede ad
accertare, contestare e applicare le sanzioni di cui al presente
articolo.
Articolo 15
(Ricorsi)
1. In materia di ricorsi si applicano le disposizioni di cui
al decreto legislativo 31 dicembre 1992, n. 546 (Disposizioni sul
processo tributario in attuazione della delega al Governo contenuta
nell'articolo 30 della legge 30 dicembre 1991, n. 413).
Articolo 16
(Diritto di interpello)
1. Qualora vi siano obiettive condizioni di incertezza sulla
corretta interpretazione delle disposizioni regionali che
disciplinano l'IRT, il contribuente può inoltrare per iscritto alla
struttura competente apposita istanza di interpello, secondo quanto
previsto dall'articolo 11 della legge 27 luglio 2000, n. 212
(Disposizioni in materia di statuto dei diritti del contribuente),
e dal decreto del Ministro dell'economia e delle finanze 26 aprile
2001, n. 209 (Regolamento concernente la determinazione degli
organi, delle procedure e delle modalità di esercizio
dell'interpello e dell'obbligo di risposta da parte
dell'Amministrazione finanziaria, di cui all'articolo 11, comma 5,
della legge n. 212 del 2000).
CAPO V
DISPOSIZIONI FINALI
Articolo 17
(Disposizioni finali)
1. Per quanto non disciplinato nella presente legge si
applicano le disposizioni statali vigenti in materia.
2. La presente legge entra in vigore il 1° gennaio 2010.
Dalla medesima data, i regolamenti regionali 30 novembre 1998, n.
7, 8 maggio 2000, n. 2, e 2 febbraio 2009, n. 1, sono
abrogati.
3. La Giunta regionale disciplina, ove ritenuto necessario,
ulteriori modalità attuative e ogni altro aspetto necessario
all'applicazione della presente legge.
Président
- La parole au rapporteur, la Conseillère
Hélène Impérial.
Impérial (UV)
- Merci, M. le Président. Il presente
disegno di legge si pone l'obiettivo di fornire un quadro giuridico
organico e stabile nella disciplina di un tributo "provinciale", la
cui potestà in Valle d'Aosta e in capo alla Regione, utilizzando
proprio lo strumento della legge (non possibile per le Province, ad
eccezione di Trento e Bolzano), abrogando il regolamento regionale
n. 7/1998, che è stato più volte modificato nel corso di questo
decennio e da ultimo con il regolamento n. 1/2009.
La disciplina del tributo, dalla sua devoluzione alle Province
ad oggi, è stata oggetto di manovre, in particolare di manovre di
agevolazioni tariffarie, poste in essere da provvedimenti
amministrativi delle Province, oltre che da norme statali, con
numerose difficoltà interpretative anche sui margini di azione di
entrambi gli attori. La questione non è ancora stata definita (le
Province avevano chiesto un chiarimento normativo o quanto meno
mediante circolare o risoluzione da parte del Ministero delle
finanze), ma un criterio interpretativo per la Regione si può
trovare nell'articolo 7 della legge 5 maggio 2009, n. 42 (Delega al
Governo in materia di federalismo fiscale, in attuazione
dell'articolo 119 della Costituzione), che stabilisce i principi e
i criteri direttivi relativi ai tributi delle Regioni, precisando
che, rispetto alla disciplina dei tributi "attribuiti", esse hanno
margini di intervento modificativo nei limiti fissati dalla legge
statale.
Si è ritenuto pertanto opportuno tenere conto, in relazione alla
misura dell'imposta, di quanto stabilito dall'articolo 56 del
decreto legislativo 15 dicembre 1997, n. 446 (legge che ha
istituito tale tributo in sostituzione della compartecipazione
delle Province ad un analogo tributo erariale); questa norma
prevede che le Province possano disporre l'aumento delle misure
delle tariffe di base dell'imposta, determinate con decreto del
Ministro dell'economia e delle finanze, sino ad un massimo del 30
per cento. L'altro obiettivo fondamentale che ci si è posti è
quello di confermare tutte le agevolazioni già contenute nel
regolamento regionale n. 1/2009, spesso introdotte anche per
"colmare" lacune o disparità contenute nella legislazione statale
(mi riferisco ad esempio alle agevolazioni concesse ai disabili
sensoriali) conferendo alle stesse la forza di agevolazioni
concesse per legge.
Dalla legge è stata invece esclusa la disciplina di aspetti
tecnico-gestionali, presenti invece nel regolamento, che è un
provvedimento amministrativo, prevedendo poteri di attuazione della
norma in capo alla Giunta regionale; ciò risulta particolarmente
opportuno in quanto le modalità operative di gestione del tributo
sono in continua evoluzione (anche per effetto dell'evoluzione
telematica) e sono definite e aggiornate in un apposito documento
denominato "Manuale operativo" che viene concordato a livello
nazionale tra ACI - gestore del PRA e titolare della riscossione
dell'imposta per tutte le Province - I'Unione delle Province
italiane e il Ministero delle finanze. L'entrata in vigore della
legge regionale è stabilita nel 1° gennaio 2010, con la conseguente
abrogazione, dalla stessa data, del regolamento regionale n.
7/1998. Grazie.
Président
- La discussion générale est ouverte. S'il n'y
a pas d'interventions, je ferme la discussion générale.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Merci, M. le Président. Solo per
ringraziare la commissione per il lavoro svolto, in particolare la
collega relatrice Impérial, che già in sede di commissione ha
approfondito in modo concreto l'argomento e con la relazione di
oggi ha dato una spiegazione esaustiva, che condividiamo, su questo
tipo di provvedimento, quindi dichiariamo il voto favorevole.
Président
- On peut passer à l'examen de la loi article
par article.
Je soumets au vote l'article 1
er
:
Conseillers présents et votants: 31
Pour: 31
Le Conseil approuve à l'unanimité.
Président
- Article 2: même résultat. Article 3: même
résultat. Article 4: même résultat. Article 5: même résultat.
Article 6: même résultat. Article 7: même résultat. Article 8: même
résultat. Article 9: même résultat. Article 10: même résultat.
Article 11: même résultat. Article 12: même résultat. Article 13:
même résultat. Article 14: même résultat. Article 15: même
résultat. Article 16: même résultat. Article 17: même résultat.
Président
- Je soumets au vote la loi dans son
ensemble:
Conseillers présents et votants: 32
Pour: 32
Le Conseil approuve à l'unanimité.
