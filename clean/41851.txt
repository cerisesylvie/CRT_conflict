Classificazione
TRASPORTI E VIABILITÀ
Viabilità



Oggetto del Consiglio n. 874 del 25 luglio 2019 - Resoconto
OGGETTO N. 874/XV - Interpellanza: "Interventi di
manutenzione della pista ciclabile denominata 'Vélo
Doire'".
Rini (Presidente) -
Punto 27 all'ordine del giorno. Per
l'illustrazione, la parola al collega Restano.
Restano (GM)
- Ritorniamo a parlare di pista ciclabile,
non di un luogo preciso come abbiamo fatto poco fa relativamente al
tratto tra Chambave e Pontey, ma di tutta la sua lunghezza o almeno
gran parte della sua estensione. Sicuramente le piste ciclabili
stanno crescendo in tutta Italia, sono diventate un'attrattività e
sono sempre più frequentate, da noi prevalentemente da un'utenza
locale. Però il rilievo turistico di queste strutture cresce di
giorno in giorno, a tal punto da poter essere paragonate alle
strutture sportive.
In Valle D'Aosta, lo abbiamo detto prima, le Unités des Communes
hanno competenza sulle piste ciclabili pur non avendone la
proprietà e queste sono state definite di interesse regionale,
quindi non hanno le risorse necessarie per intervenire direttamente
sulla manutenzione ordinaria della tratta di pista ciclabile di
loro competenza.
Quello che a chi frequenta la pista ciclabile balza agli occhi è
la mancanza di segnaletica. Per lunghi tratti vi è la segnaletica
orizzontale, in altri tratti questa è del tutto assente. Mi
riferisco al tratto che da Pontey, credo 2750 metri da Pontey, va
verso Fénis e al tratto che da Aosta va verso Sarre. A questo si
aggiunge in alcuni tratti l'asfalto assai sconnesso. Forse la
presenza di radici fa gonfiare parte dell'asfalto, diventando
pericoloso per chi frequenta la pista in bicicletta, per chi lo fa
con i pattini, per chi lo fa con altre attrezzature a ruote, anche
se forse credo che alcune di queste non siano consentite. Tanto è
vero che, se si va a fare un sopralluogo, in presenza di un buco
c'è una scritta a vernice "frattura della clavicola", che allerta
gli utenti!
È anche simpatico questo, però il quesito che le poniamo,
Assessore o Assessori, è se è possibile, essendo a conoscenza di
quanto ci è stato da poco detto, intervenire in tal senso. Vale a
dire, sulle parti che riguardano l'asfaltatura l'eliminazione di
eventuali pericoli - guardo anche l'Assessore alla sanità, perché
questi pericoli poi si trasformano in spese sanitarie -
ripristinando il manto d'asfalto e invece per quanto riguarda più
l'aspetto della segnaletica verticale - mi ricordo che avevamo già
parlato di questo ed erano già state fatte delle riunioni anche con
dei rappresentanti degli enti locali - di dotare di segnaletica
verticale i comuni interessati da queste tratte. Chi frequenta la
città di Aosta, in questo caso soprattutto i turisti, deve sapere
che esiste una ciclabile, qual è il percorso per raggiungere la
ciclabile, se vogliamo convogliarli verso questa importante
struttura sportiva. Sarebbe opportuno effettuare delle riunioni di
coordinamento e addivenire a una segnaletica verticale comune. So
che una Unité des Communes ha già provveduto a fare la segnaletica
e ha scelto giustamente la segnaletica che voleva. Sarebbe bello
essere coordinati e avere tutti la stessa segnaletica. Su questo
aspetto ero già intervenuto in passato, più di un anno fa, e avevo
fatto le dovute segnalazioni. Nulla si è mosso. Durante il governo
Spelgatti, insieme a lei, qualcosa avevamo fatto. Vorrei sapere a
che punto siamo e, se ancora non si è provveduto, capisco che non è
possibile intervenire su tutti i fronti contemporaneamente, se si
intende procedere in tal senso, malgrado la complessità della
faccenda.
Presidente -
La parola all'assessore Borrello.
Borrello (SA)
- La pista ciclabile denominata
Vélo
Doire
riguarda il percorso di competenza dell'Unité des
Communes Mont-Émilius ed è compresa tra i comuni di Gressan e Fénis
e poi ha un collegamento per Aosta e Sarre. Il tratto di pista
ciclopedonale di competenza della Mont-Cervin, tra i comuni di
Chambave e Saint-Vincent, è invece denominata Dora Baltea. Entrambe
le piste e le infrastrutture sono classificate di interesse
regionale. È importante sottolinearlo proprio per far riemergere
quello che ho detto precedentemente e che abbiamo detto in maniera
trasversale tutti: Comuni e Unités des Communes hanno la
responsabilità per quanto riguarda gli interventi di carattere
manutentivo ordinario e poi c'è la Regione che può partecipare alle
spese, proprio in virtù del fatto che è un'infrastruttura definita
di interesse regionale; lo può fare tramite la legge regionale n.
16 del 2007.
Detto questo, le domande che lei a posto. In ragione di quanto
riportato in premessa, l'assessorato può intervenire innanzitutto
se viene formulata una richiesta in tal senso da parte di
amministrazioni locali e se l'intervento richiesto non si configura
come manutenzione ordinaria. Poi bisogna capire la tipologia di
intervento sul manto stradale, perché se è semplice usura rientra
nella manutenzione ordinaria, se invece è un qualcosa di differente
l'ente gestore può fare richiesta con il cofinanziamento della
regione tramite la legge n. 16, proprio in virtù del fatto che è di
interesse regionale.
Invece, è sicuramente molto più interessante avere un quadro di
insieme dal punto di vista programmatorio, per la finalità che lei
ha in mente di promozione turistica delle piste ciclabili, la
risposta al secondo punto, quello della segnaletica. Dal punto di
vista puntuale la segnaletica è un nuovo intervento e questo può
essere finanziato con la legge n. 16, quindi l'Unité des Communes
Mont-Cervin potrebbe chiedere un finanziamento per fare la
segnaletica. Ma qui io pongo un quesito, che le è stato già posto
ieri dal collega Bertschy e che lei ha introdotto nella sua
esplicitazione dell'interpellanza, che è quello di avere una
visione di insieme, la quale si ha nel momento in cui si fa un
ragionamento programmatorio sugli interventi, non lasciando, tra
virgolette, l'attività decisionale alle singole Unités des
Communes. Dico questo perché nello specifico si evidenzia che
l'esistente segnaletica orizzontale e verticale presente nell'Unité
des Communes Mont-Émilius è stata realizzata nel tratto Vélo Doire
con risorse esclusivamente dell'Unité des Communes, quindi l'hanno
fatto in autonomia con proprie risorse. All'epoca la struttura
regionale ne ha verificato la compatibilità con la tipologia di
segnaletica esistente e coerente con quelle che sono le esigenze di
sicurezza. Analogamente è stato fatto anche nell'ambito dei
progetti di completamento dei tratti ciclabili finanziati da
progetti FESR, quale per esempio il percorso balteo, o sostenuti da
progetti nazionali quali il fondo di sviluppo e di coesione, i
quali prevedono tutti la redazione di una segnaletica verticale
orizzontale coerente con quanto già realizzato nell'ambito della
Vélo Doire.
Il ruolo della Regione dovrebbe essere quello, oltre che di
finanziarie qualora gli enti ce lo chiedano, proprio in virtù del
fatto che sono nuovi interventi di segnaletica, qualora non siano
previsti negli interventi iniziali, di avere una programmazione
generale di natura turistica e di mobilità, con un'omogeneità delle
tipologie di segnaletica da eseguire nei percorsi ciclopedonali. Io
penso che abbiamo tutti la stessa idea nel dover definire un
organismo, un qualcosa di interassessorile, che vada a coordinare
questa tipologia di interventi dal punto di vista della
programmazione della visione generale della nostra pista
ciclopedonale della Valle d'Aosta. Dico questo perché poi il tutto
si traduce con progetti e ricerca di finanziamenti: la legge n. 16
prevede i nuovi interventi e poi siamo noi l'ente esecutore. Penso
che il combinato disposto di quello che ha detto il collega ieri e
questo di oggi possa essere una risposta, ma nell'immediato basta
che l'Unité des Communes Mont-Cervin ci faccia richiesta: noi
cofinanziamo, ma bisogna farlo con un progetto che sia omogeneo su
tutto il nostro percorso ciclopedonale. Quindi io penso che ben
venga questa interpellanza perché, integrata con le parole espresse
ieri dal collega Bertschy, magari riusciamo a fare una
programmazione unitaria ai fini turistici. Altra cosa, invece, è la
manutenzione ordinaria da valutare caso per caso.
Presidente -
Per la replica, la parola al collega
Restano.
Restano (GM)
- Grazie, collega. Lei mi ha dato una
risposta che giudico parzialmente soddisfacente. Sono soddisfatto
per l'aspetto che le compete e in parte mi aveva risposto ieri,
anticipando la mia interpellanza di oggi, il collega Bertschy.
Manca un attore, che è quello del turismo: me ne rammarico perché
poteva dire qualcosa di importante in merito.
Quella che si voleva era una risposta politica, non tecnica.
Qual è il futuro che noi vediamo politicamente per la pista
ciclabile? Ieri abbiamo parlato di inserire in variazione di
bilancio, con un emendamento, 250 mila euro per proseguire la pista
ciclabile. Il quesito che sorge spontaneo è: ma noi cosa vogliamo?
Se andiamo a vedere negli articoli di giornale le quindici più
belle piste ciclabili in Italia, partiamo dalla Sicilia, andiamo a
Spoleto, si passa verso la Val Pusteria, Sorrento, Napoli, il
Veneto, il Piemonte, Bari, l'Alto Adige, L'Aquila, ma la Valle
d'Aosta non è citata. Forse si tratta di una strategia di
marketing
per poi avere accesso al giornale, forse si tratta
di altri tipi di aderenze per poter essere presenti. Vi è un dato
di fatto: la manutenzione e lo stato della nostra pista ciclabile
non è soddisfacente. Non lo è per l'utenza locale, ma non è
attrattivo dal punto di vista turistico. Quindi secondo noi vi è
un'urgenza. Da un lato è un'urgenza non così importante, come ha
detto ieri il collega Bertschy, nella progettazione del futuro. Qui
guardo soprattutto i colleghi che invocano nuove piste e nuove
ciclovie, ma cominciamo a tenere bene quelle che abbiamo!
Cominciamo a fare la giusta segnaletica e la giusta promozione. Poi
magari arriviamo già a quei 30-40 chilometri che ci permettono di
essere presenti sul mercato del ciclismo, perché questo è
l'obiettivo: attrarre dei ciclisti. Lo stiamo facendo organizzando
importanti eventi, ma lo dobbiamo anche dall'altra parte fare
manutenendo nelle dovute maniere il percorso per eccellenza, che è
il percorso ciclabile che abbiamo costruito per questo. La
ringrazio per il suo intervento e saremo sempre attenti
sull'argomento.
