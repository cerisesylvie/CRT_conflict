Classificazione
SPORT E TEMPO LIBERO
Manifestazioni sportive



Oggetto del Consiglio n. 2354 del 22 settembre 2016 - Resoconto
OGGETTO N. 2354/XIV - Approvazione di Risoluzione: "Impegno
per la realizzazione nell'anno 2017 di un unico Tor". (Reiezione di
altra risoluzione)
Rosset (Presidente) -
Possiamo riprendere i lavori con il
punto 37.02 all'ordine del giorno. Ha chiesto la parola la
consigliera Certan, ne ha facoltà.
Certan (ALPE) -
La nostra è una risoluzione molto
semplice ed è frutto delle manifestazioni che si sono svolte nei
primi quindici giorni di settembre sulle nostre montagne. Credo che
tutti i valdostani, oltre a sportivi e turisti, abbiano seguito
quanto è avvenuto nella prima e nella seconda settimana di
settembre riguardo ai due
trail
e noi crediamo che oggi in
Consiglio regionale sia importante parlarne, in modo corretto e
facendo sintesi, per ribadire un sentire e una posizione che credo
abbiano avuto tutti i valdostani e che noi avevamo già illustrato
precedentemente, riguardo all'organizzazione di due eventi
successivi molto simili nella loro essenza. Si tratta di cercare di
mantenere, e forse rinvigorire, la formula del Tor des Géant che
abbiamo visto crescere in questi anni e che ha sempre funzionato
molto bene, tanto da essere anche di slancio per altri piccoli
eventi o trail, e che sicuramente ha fatto da traino per
incrementare il turismo sportivo in Valle d'Aosta.
Noi con questa risoluzione riconosciamo anche che un gruppo
politico nei giorni scorsi ha espresso, con un comunicato stampa,
una posizione di buon senso, che noi crediamo vada valorizzata.
Siccome noi riconosciamo quando le cose sono fatte bene e diamo
merito a chi le fa, crediamo che nel comunicato del gruppo
consiliare UVP ci sia veramente un passaggio interessante.
Noi chiediamo che il Governo regionale si impegni a far sì che
prevalga il buon senso e si ritorni alla formula che abbiamo
vissuto negli anni scorsi per le edizioni precedenti del Tor des
Géant. Si torni a dialogare tutti insieme per l'organizzazione di
un'unica manifestazione sportiva che possa riportare quella magia,
quel fascino e soprattutto quell'entusiasmo che in tutti questi
anni abbiamo sempre vissuto grazie al Tor des Géant. Dovrà essere
una sintesi di entrambe le esperienze e delle migliori
professionalità, al fine di arrivare a un grande evento, che abbia
il minimo impatto sul bilancio regionale e che dovrà rappresentare
l'eccellenza della Valle d'Aosta, conosciuta e apprezzata in tutto
il mondo. Noi condividiamo anche questo passaggio, perché è chiaro
che nelle varie edizioni il Tor des Géant si è perfezionato ed è
migliorato, mettendo a frutto l'esperienza: ci mancherebbe che noi
non fossimo d'accordo di valorizzate le esperienze che ci sono
state in questi anni! Chiediamo però che ritorni il buon senso e
che si ritorni a dare risalto a questo evento che è stato da traino
e che lo è ancora - lo ha dimostrato quest'anno - per tutte le
manifestazioni e gli eventi sportivi valdostani, soprattutto quelli
di corsa in montagna.
Il consigliere Chatrian interviene fuori microfono per
mozione d'ordine, sul fatto che la discussione sia iniziata solo
sulla risoluzione iscritta al punto n. 37.02 all'ordine del
giorno.
Presidente -
Il Presidente ha solo detto che in quel
momento non era opportuno. Se in questa fase viene chiesta una
discussione congiunta, è un altro discorso. Ha chiesto la parola il
consigliere Chatrian, ne ha facoltà.
Chatrian (ALPE) -
Mi scuso con i colleghi, perché ho
parlato fuori dal microfono con il Presidente della Regione, ma chi
gestisce l'aula è il Presidente del Consiglio. Noi proponenti del
punto n. 37.02 non abbiamo chiesto una discussione congiunta, né i
proponenti del punto n. 37.03 hanno chiesto di discuterli insieme,
pertanto stiamo discutendo separatamente i due oggetti. La collega
Certan ha illustrato l'iniziativa che noi abbiamo depositata, ma
dato che le posizioni espresse nelle due risoluzioni sono molto
diverse, gradiremmo sapere la posizione dei colleghi dei gruppi
consiliari e della politica tutta!
Presidente -
Ha chiesto la parola il consigliere Nogara,
ne ha facoltà.
Nogara (UVP) -
Secondo me, non c'è nessun problema a
commentare la nostra risoluzione. Anzi, per non perdere tempo, si
potrebbe metterle assieme e vedere se si arriva a un accordo
comune. Quella espressa dalla collega Certan mi sembra sia una
posizione di parte. Noi da quando si discute dei due trail, il Tor
e il 4K, non abbiamo mai voluto fare il tifo né per l'uno, né per
l'altro, ma abbiamo sempre detto e ribadito che sarebbe
importantissimo avere un'unica manifestazione, un unico trail di
quel genere. Questa è la posizione che abbiamo assunto da sempre,
che abbiamo ribadito in questi giorni e che nella nostra
risoluzione appare evidente: noi lavoreremo alacremente per poter
avere un unico evento importante. Penso che oramai di Tor e 4K ne
abbiamo parlato abbastanza e che il succo della situazione sia
questo. Se anche i gruppi di minoranza sono su questa linea,
secondo me non c'è alcun problema a votare entrambe le risoluzioni,
ma se si parla esclusivamente di un evento unico, al quale lavorare
in questo senso.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Per mozione d'ordine. Vorrei capire se
discutiamo le due risoluzioni insieme o separatamente, perché
sinceramente non l'ho capito. Se le discutiamo tutte e due assieme,
magari qualcuno dovrebbe fare un'illustrazione della seconda e
verrebbe fuori tutto un altro discorso. Se me lo chiarisce,
grazie.
Presidente -
Io non posso fare altro che gestire la
discussione in aula. Se non viene manifestata la volontà di
discutere le due risoluzioni in contemporanea, non posso obbligare
a una discussione congiunta. Dopo l'intervento del collega Nogara,
ho però percepito che si possa discuterle insieme. Ha chiesto la
parola il Presidente della Regione, ne ha facoltà.
Rollandin (UV) -
Credo che l'argomento sia collegato, per
non dire altro. Se poi non c'è la volontà è un altro discorso.
Correttamente il Presidente ha detto che non c'è stata una
richiesta, per cui chiediamo ufficialmente di poter discutere le
due mozioni assieme, tenuto conto che l'argomento è già stato
oggetto di una serie di riflessioni che, a questo punto, credo sia
giusto esplicitare meglio anche nell'ambito di questo
dibattito.
Presidente -
Prendo atto della volontà di discutere
congiuntamente le due risoluzioni e chiedo se qualcuno vuole
illustrare quella iscritta al punto n. 37.03 dell'ordine del
giorno. Ha chiesto la parola l'assessore Marguerettaz, ne ha
facoltà.
Marguerettaz (UV) -
Credo che la risoluzione presentata
sia decisamente condivisibile, perché parte da una considerazione
sul risultato che abbiamo avuto al termine delle due
manifestazioni: il Tor des Géants e il 4K Alpine Endurance Trail
Vallée d'Aoste. Indubbiamente ci sono elementi positivi sia in una
manifestazione che nell'altra, ma ci sono sicuramente delle
criticità che sono emerse, in particolare dal punto di vista
organizzativo, per i volontari e le strutture che devono
coordinarsi per una attività svolta da due soggetti che non hanno
una visione d'insieme, perché ognuno ha una sua organizzazione e un
suo riferimento.
Al di là dell'espressione lessicale contenuta nel testo della
risoluzione, se si impegna la maggioranza o il Governo, il senso è
di fare di tutto affinché ci sia una attività riconducibile a un
unico evento che possa portare una serie di risultati positivi,
evitando polemiche, ma evitando anche sovrapposizioni, vuoti e
conflitti. Chiaramente per fare questo, bisogna prendere da tutte e
due le manifestazioni il buono, perché credo che sia sotto gli
occhi di tutti che vi sono aspetti positivi da una parte e
dall'altra.
Faccio un piccolo inciso. Questo tentativo è stato fatto, ma
purtroppo - non entro nel merito su di chi è la colpa - non ha
avuto nessun esito. Per poter trovare un accordo, bisogna essere in
due. L'impegno è sicuramente condivisibile, il lavoro da fare credo
sia interessante e possa dare anche uno sviluppo agli
sponsor
, ai collaboratori. Noi non ci sottraiamo, però ci
sono alcuni aspetti che sono sicuramente da chiarire, perché
sembrerebbe (anche se non è stato scritto) che il Tor
improvvisamente sia patrimonio solo di qualcuno.
Io ricordo che il Tribunale di Torino ha affermato che il
marchio del Tor è patrimonio di tutti coloro che hanno contribuito
alla notorietà e all'affermazione dello stesso. Quindi, a giusto
titolo, il Tor è anche della Regione e credo che nessuno possa dire
che non è così. Pertanto noi con questa risoluzione diamo evidenza
a quello che sarà un percorso e un impegno per arrivare a una
sintesi e trovare il modo di fare una manifestazione unica.
Nell'ambito di un'unica manifestazione, io credo siano aperte
tutte le possibilità, cercando di ottenere tre risultati. Il primo:
fare una manifestazione che abbia tutte le caratteristiche sul lato
della sicurezza, ovvero un evento che permetta agli atleti, alle
famiglie, ai
fan
, ai tifosi di seguire l'evento in modo
sereno e tranquillo, dando la possibilità a tutti coloro che si
occupano del soccorso e della sicurezza di poter prontamente
intervenire, in modo da avere le garanzie affinché tutti possano
prendere le migliori soddisfazioni. Il secondo: portare un numero
di turisti e di atleti sul territorio valdostano, in modo da
incrementare le presenze, incrementare la reputazione, incrementare
la promozione. Il terzo: avere una ricaduta promozionale sui
media
a trecentosessanta gradi, cioè sulle televisioni, sui
giornali, sui
blog
, sulle riviste specializzate, ma anche su
quelle generaliste, in modo da ottenere un'immagine e promuovere il
nostro bel territorio. Queste sono le tre cose, quindi si tratta di
mettere assieme le varie esperienze in questa logica.
Torno a dire che questa risoluzione è condivisibile perché non
parte con un preconcetto - se è meglio l'uno o l'altro evento - ma
è una formulazione che impegna a lavorare per creare le condizioni
di un evento che abbia tutte le ricadute di cui vi ho parlato.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Cercherò di essere molto sintetico,
dopo aver ascoltato attentamente le parole del collega
Marguerettaz. Primo concetto: per noi, il Tor des Géants è dei
valdostani. Sappiamo che negli anni passati l'Amministrazione
regionale ha sostenuto in maniera pesante questo evento, che in
sette anni è cresciuto di parecchio. Il secondo elemento che vorrei
aggiungere alle due risoluzioni che sono sul tavolo - sono due
testi che vanno in direzioni opposte - sta al cuore del dibattito
ed è il grande dilemma: l'Amministrazione regionale, l'ente
pubblico deve organizzare degli eventi che funzionano già molto
bene, oppure deve sostenerli e sponsorizzarli? Non ci aspettavamo
che oggi Marguerettaz venisse in aula a dire che il 4K, con tutti i
soldi pubblici che sono stati messi in campo quest'anno, non avesse
avuto grandi risultati; possiamo anche capirlo. Ma, colleghi, io vi
chiedo se condividete quale sia il dilemma e il cuore del dibattito
di queste due risoluzioni. In un contesto in cui non riusciamo a
garantire certi grandi servizi sul nostro territorio, è compito del
pubblico organizzare direttamente dei trail? Oppure il compito del
pubblico è di sostenere,
aider et donner l'élan,
così come
per le
startup
? Se poi questi grandi eventi stanno in piedi
da soli, grazie a
sponsor,
volontari, comuni, sindaci e
tutti coloro che sono interessati allo sport, noi pensiamo che le
due risoluzioni che sono state messe in campo, vadano nella
direzione opposta.
Come ha illustrato molto bene la collega Certan, noi abbiamo
ripreso buona parte del comunicato fatto qualche giorno fa dagli ex
colleghi di opposizione, che va in una direzione diversa. Il cuore
del dibattito è se l'evento debba essere organizzato
dall'Amministrazione regionale, dal Forte di Bard. Un'altra cosa è
sostenere un evento, che magari non c'è neanche bisogno di
sostenere, perché queste manifestazioni stanno in piedi da sole,
senza l'aiuto diretto di soldi pubblici, ma grazie magari alla
collaborazione di amministrazioni comunali e di tantissimi
volontari. E poi c'è quel clima di
la baga intègreite da
soletta
[traduzione dal patois: la cosa va avanti da sola]. Io
penso che sia questo il dilemma delle due risoluzioni. La
risoluzione che ci avete presentato all'ultimo momento, non dice
questo.
Il mio collega Bertin, neanche tanto scherzando, mi diceva che
se avessimo presentato noi questa risoluzione, così come è scritta,
non sarebbe stata neanche accettata, ma non fermiamoci a queste
cosucce. Il vostro testo "impegna a lavorare affinché nel 2017 si
realizzi un unico grande evento che faccia crescere ancora il
prestigio internazionale di questo tipo di competizione". Noi
pensiamo - e termino, perché non c'è nient'altro da aggiungere -
che il dilemma sia uno solo: il pubblico, che sia il Forte di Bard,
CVA o non so che cosa, deve organizzare un evento sportivo, quando
questo sta già in piedi da solo?
Forse si può migliorare, lo diceva molto bene l'assessore
Marguerettaz e questa è la posizione del nostro gruppo e dei
colleghi con cui un po' di tempo fa abbiamo presentato la
risoluzione. Ma la direzione che noi indichiamo è diversa rispetto
alla vostra proposta, che praticamente è di non prendere nessuna
decisione e di non dire che non sarà l'ente pubblico a organizzare
un ulteriore evento; si dice che eventualmente bisognerà spendere
un po' meno: non 500 mila euro, ma 450 mila (questa è una battuta
che faccio io).
Il Presidente della Regione ieri o questa mattina - le rubo la
citazione - ha detto su un altro tema "che non fa onore a
quest'aula". Io penso che oggi, assessore Marguerettaz, non faccia
onore a quest'aula decidere che sia il pubblico a organizzare un
evento che sta in piedi da solo senza aiuto pubblico. Dopo i tanti
aiuti pubblici degli anni passati, probabilmente è la volta buona
di trovare una sintesi dal punto di vista politico. Il pubblico
metta in campo le azioni per sostenere sanità, scuola, strade,
trasporti, autostrade e impianti di risalita, per creare le
condizioni per dei posti di lavoro. Se c'è un
trail
che sta
in piedi da solo, che funziona molto bene e con delle ricadute per
tutto il sistema valdostano, lasciamo che siano i privati a fare
questa operazione.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Come sempre, si cerca di utilizzare
l'aula del Consiglio regionale per dire quello che gli altri non
dicono e per far passare messaggi che interessano. È un modo di
fare che magari può pagare in termini comunicativi sui
social
, però che non porterà da nessuna parte e veramente
diventa anche difficile poi riuscire a collaborare in certe
situazioni.
Noi abbiamo fatto un comunicato stampa e preso una posizione. Il
comunicato stampa ha portato a una discussione in maggioranza, e
ringrazio i colleghi di maggioranza per aver preso in
considerazione posizioni che sono anche di altri gruppi.
L'intenzione comune della maggioranza è di andare nella direzione
di risolvere, intanto, il primo problema: di chi è la proprietà di
questo benedetto marchio? Se poi non vogliamo fare gli
amministratori pubblici in certi momenti, allora mi dispiace. Noi
non abbiamo detto né chi lo organizzerà, né che lo affideremo
all'associazione Forte di Bard, né che impegneremo dei soldi.
Abbiamo detto che si lavora per arrivare a un evento unico, una
volta risolto anche il problema del marchio. Se voi avete deciso
che il marchio dell'Amministrazione regionale, quindi gli
amministratori pubblici, rispetto a questo non si fa più, per
quanto riguarda l'UVP, non va bene.
Noi siamo per fare una sola manifestazione che speriamo si
chiami Tor des Géant, e speriamo che non ci dovremo impegnare
pubblicamente per portarla avanti. Però è diverso fermarsi rispetto
a una situazione che ci ha portato fino a qui. Abbiamo detto
chiaramente che, a nostro avviso, non c'è bisogno di andare avanti
con un altro Tor e un altro 4K, perché non serve ed è stato un
esperimento che ognuno ha portato avanti nel rispetto dei propri
obiettivi. Oggi con questa risoluzione che presentiamo - in cui c'è
un errore che va corretto, va emendata e me ne scuso, anche perché
ho apposto la firma - è l'evoluzione di un pensiero politico e di
una discussione. Se si riesce a discutere e trovare una soluzione
non va a bene; se non si discute, si viene comandati! Se a voi
interessa portare dei messaggi diversi, fatelo, però lasciateci la
possibilità di portare avanti i nostri, senza interpretare le
parole degli altri. Qui nessuno ha parlato di Forte di Bard e
nessuno ha parlato di altro. Noi abbiamo detto di essere per una
manifestazione unica e per risolvere una volta per tutte anche
questo problema del marchio che è dirimente. Quindi l'evoluzione
della posizione politica è quella che poi gli altri gruppi faranno
osservare, ma sicuramente non c'è bisogno di impegnarsi con
ulteriori soldi a fare quello che altri magari faranno in futuro
anche meglio di noi. Però risolviamo il primo problema.
Presidente -
Ha chiesto la parola il consigliere Restano,
ne ha facoltà.
Restano (UV) -
Come sempre, al termine di manifestazioni
o eventi sportivi, soprattutto come questi che sono importanti per
il territorio e che hanno dato adito a tanti dibattiti, arriva il
momento dei consuntivi. Ci si confronta su chi è stato più bravo e
tutti espongono le proprie cifre: il numero dei concorrenti, chi ha
fatto un certo numero di pasti, di crostate, eccetera; è un po' una
guerra tra poveri. Come dice sempre il collega Chatrian, bisogna
alzare un pochino l'asticella, e ritengo che questo sia
l'obiettivo.
Qual è il parametro per giudicare se una gara ha avuto successo
o meno? L'ha detto prima l'Assessore, che
in primis
ha
parlato della la sicurezza: il numero di atleti, il numero di
volontari, quanto lavoro c'è stato dietro, il coinvolgimento, le
emozioni che si trasmettono, la risonanza che ha avuto nel mondo o
nella nazione. Credo che noi, con questi due eventi - senza voler
fare il tifo per l'uno o per l'altro - abbiamo ottenuto sicuramente
un buon risultato.
Ma non dobbiamo dimenticare, colleghi, tutti gli altri che
organizzano
trail
in Valle d'Aosta, che sono tantissimi:
Liconi, Mont Avic, Becca di Viou, Gran Paradiso, Becca di Nona.
Ogni volta ne nasce uno nuovo, non solo sull'onda del Tor des
Géants, perché alcuni erano nati molto prima. Non c'è chi ci
insegna qualcosa, perché tutti insieme siamo cresciuti e non c'è
una paternità da assegnare agli uni o agli altri. Noi dobbiamo
preservare questo patrimonio e lo dobbiamo gestire al meglio, con
l'organizzazione e la programmazione. Questa è la cosa che dobbiamo
porre davanti a tutto il resto: un confronto su quello che noi
abbiamo come obiettivo primario, e penso che su questo siamo tutti
d'accordo - l'ha detto prima l'Assessore, l'abbiamo ripetuto tutti
- cioè la promozione del nostro territorio, come vendere una
regione che ha tante eccellenze. Questi continui dibattiti, queste
continue liti non ci fanno onore, perché abbiamo degli argomenti
sicuramente più pregnanti dell'organizzazione dei trail.
Io vorrei che venissero utilizzati i nostri fondi pubblici
(anche quelli dei Comuni sono fondi pubblici), per arrivare a una
comune programmazione sulla promozione del territorio, valorizzando
le quattro vette più alte d'Europa e portando la Valle d'Aosta,
attraverso questa programmazione, a essere un po' la capitale
mondiale dei trail e degli sport di montagna. Non si tratta solo di
sport agonistici, perché questi eventi raccolgono prevalentemente i
passeggiatori, in Svizzera li chiamano
randonneur
, che sono
circa il 95 percento dei praticanti dei trail.
Questo deve essere l'obiettivo, senza guardare agli uni, agli
altri o fare la guerra sul nome. Oramai si discute in sede di
tribunale, ma credo che in un certo senso i valdostani una sentenza
l'abbiano data: quella di invitare noi e le parti in causa a
mettersi d'accordo e organizzare un unico grande evento. Un'unica
manifestazione non vuol dire necessariamente una sola gara, ma un
periodo, come fanno già in altre parti. Noi con questo dibattito ci
siamo fermati e gli altri vanno avanti, ci sopravanzano già da un
paio d'anni. Ma perché non facciamo dieci giorni legati al trail,
organizzando vari appuntamenti? Il che porterebbe ad arrivare ai
risultati che ci ha chiesto oggi l'Assessore. Magari dando
continuità con altri eventi e non sovrapponendo le date,
riusciremmo a raggiungere una tipologia di partecipanti
internazionale, al quale oggi noi non diamo risposta. Attraverso
EXPO, ho avuto modo di contattare dei promotori coreani e
giapponesi che mi hanno chiesto perché c'erano solo dieci posti
riservati ai loro connazionali, che ne avrebbero portati cento. Non
siamo a oggi in grado di coordinarci e di offrire la montagna della
Valle d'Aosta: un mese di trail. Per questo, è vero, dobbiamo
sacrificarci, magari ci possiamo anche un po' prendere per i
capelli, ma organizzare qualcosa di concreto. Allora avrebbe un
senso investire risorse pubbliche. Se le investiamo in dibattiti in
aule di tribunale, probabilmente quando si è tirati per i capelli,
si è costretti a farlo - tanto gli uni quanto gli altri, non prendo
posizione a favore di nessuno - però la riflessione deve essere di
questo tipo.
Vorrei aggiungere che nel 2015 a Pechino, in una conferenza
dell'atletica leggera la IAAF ha inglobato il trail all'interno
delle Federazioni di atletica leggera; nel 2016 è stato
riconosciuto dalla FIDAL: i nostri trail devono crescere pensando
che dovranno rispettare determinate regole anche sulla sicurezza.
La presenza FIDAL non è così invadente, però non tutti lo fanno. La
politica deve fare la sua parte, può coordinare e regolamentare, a
braccetto con le federazioni, l'organizzazione dei trail dando
spazio a tutti, perché tutti hanno diritto di organizzarli, ma
secondo certe regole che sono quelle sportive, ma anche quelle
della promozione del territorio e del turismo della Valle d'Aosta.
Questo è l'auspicio che io faccio, di metterci d'accordo al di là
delle appartenenze, al di là di valutare chi ha fatto bene e chi ha
fatto male; se è necessario legiferare in merito, facciamolo, ci
prendiamo le nostre responsabilità e poi diamo spazio agli
organizzatori.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Abbiamo ricevuto in distribuzione adesso
l'emendamento annunciato dal collega Bertschy: chiederei al tavolo
della Presidenza di essere un po' più puntuale, perché se no poi
noi sembriamo poco aderenti a quanto succede in aula. Il collega
Bertschy parlava di un emendamento che noi non avevamo visto,
quindi capisce anche lei, Presidente, che poi è difficile
intervenire.
L'intervento del collega Restano sicuramente è stato molto
puntuale e ha inserito tutta una serie di altri elementi. La IAAF
non è sicuramente l'associazione culturale Forte di Bard, ma è
un'altra cosa, quindi ci sono stati dati tutta una serie di altri
spunti che sicuramente sono interessanti e da approfondire.
Assessore Marguerettaz, non so se lei ci ha presentato la vostra
risoluzione o ha in qualche modo sostenuto la nostra. Nella vostra
risoluzione impegnavate la maggioranza regionale specificando che
era costituita dai gruppi consiliari UVP, UV, Stella Alpina e PD
Sinistra-VdA, quindi era proprio precisato chi veniva incaricato e
chi si impegnava. Quindi, collega Bertschy, quando si vengono a
dare lezioni sul parteggiare o no, le rispondo che noi abbiamo
sempre chiesto di impegnare il Governo regionale o l'intero
Consiglio, non un gruppo di maggioranza! Cerchiamo di essere seri e
di non fare demagogia. Nessuno, collega Bertschy, ha parteggiato o
ha detto che l'uno era migliore dell'altro; noi abbiamo constatato
e semplicemente fatto una fotografia.
L'abbiamo sempre sostenuto - per un periodo eravate anche voi
molto d'accordo e credo che lo siate ancora, perché noi abbiamo
ripreso fedelmente una vostra posizione - che la formula del Tor
des Géant e quella che è diventata, ha creato entusiasmo, magia,
fascino: questo è scritto e l'abbiamo sempre ribadito e detto
tutti.
In più, si aggiunge l'elemento che ha sottolineato benissimo il
collega Chatrian, su quale debba essere il ruolo del pubblico: è di
impegnare una maggioranza regionale, costituita dai gruppi
consiliari UVP, UV, Stella Alpina e PD, a utilizzare soldi pubblici
e a organizzare una manifestazione? Oppure è di occuparsi dello
sviluppo delle proprie comunità? Questo è il punto.
Presidente -
Ha chiesto la parola il consigliere Marquis,
ne ha facoltà.
Marquis (SA) -
Non credo che sia questo il momento di
ripercorrere la storia che ci ha portato quest'anno ad avere due
trail quasi contemporanei sul nostro territorio, ma credo che a
consuntivo sia l'occasione per fare alcune riflessioni condivise in
quest'aula. Sono state due iniziative ciascuna con i propri pregi e
difetti che, se guardiamo nell'ambito della positività, hanno
portato a una concorrenza che, da un certo punto di vista, ha dato
la possibilità di migliorare delle situazioni da ambo le parti e
quindi di dare un risultato positivo per la comunità. Dall'altra
parte, se guardiamo sotto il profilo delle negatività, c'è da dire
che un certo disorientamento l'aver creato due manifestazioni sul
territorio l'ha dato. Ha dato delle difficoltà sicuramente
all'organizzazione, che si regge anche sul contributo della
popolazione valdostana, dei volontari che si mettono a disposizione
per l'assistenza durante le giornate di gara.
Tutto questo è stato l'occasione per fare una riflessione
sull'unicità della manifestazione, perché, a prescindere da tutto,
credo che la somma in questo caso non faccia il totale: per quanto
riguarda i risultati, la somma degli eventi non è la somma delle
due manifestazioni. A livello mediatico sicuramente se ci fosse
stata un'unica manifestazione, l'impatto esterno della Valle
d'Aosta avrebbe potuto essere sicuramente valorizzato in modo
migliore. Tuttavia noi oggi dobbiamo guardare al futuro e non sta a
noi qui parteggiare per una parte piuttosto che per l'altra, perché
credo che la politica debba avere la capacità di ragionare in modo
asettico nell'interesse comune. In questi giorni è stato affrontato
l'argomento in maggioranza, c'è stato un confronto anche serrato
che ha portato ieri alla produzione di un comunicato, che mi pare
faccia emergere in modo chiaro qual è la linea politica della
maggioranza e che essa auspica per il prossimo futuro: la
realizzazione di un unico grande evento, che sappia dare alla
popolazione valdostana motivazione e la possibilità di ritrovarsi e
riconoscersi in questo.
Fa specie che qualche collega abbia cercato di interpretare il
pensiero della maggioranza. Volevo sottolineare che, tra le varie
cose che sono state dette, è anche stato evidenziato che si creino
le condizioni affinché i finanziamenti pubblici siano il più
possibile contenuti nell'ambito di queste manifestazioni. Occorre
evidenziare che il Tor ha avuto il suo successo, perché è frutto
anche di un percorso in cui la pubblica amministrazione ha creduto:
è stato un bambino allevato in questi anni, anche grazie alle
grosse disponibilità finanziarie che sono state rese disponibili.
Credo che di tutto questo occorrerà tenere conto, così come non
potremo farne a meno per le risultanze della diatriba in essere.
Ciò nonostante, credo che l'impegno di questa maggioranza e del
Consiglio, sia quello di perseguire il fine di creare le condizioni
affinché si possa trovare nuovamente quella giusta serenità per
organizzare una manifestazione, un evento unico che possa dare
lustro alla Valle d'Aosta e che possa dare dei risultati sempre più
apprezzati in ambito locale, nazionale e internazionale.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Ho ascoltato con molta attenzione i vari
interventi e ho qualche dubbio, per non dire che sono
effettivamente frastornato, perché leggendo sia la nostra
risoluzione che la vostra, io non mi ritrovo nelle parole del
collega Restano. Ha detto delle cose non giuste, ma giustissime,
che però qui non sono scritte.
Partiamo dalla risoluzione che abbiamo scritto noi, che sarebbe
la n. 37.02 all'ordine del giorno, nella quale viene evidenziata
una frase, espressa dai colleghi di UVP sugli organi di stampa, che
condividiamo e che abbiamo fatta nostra. L'abbiamo ritenuta una
cosa corretta e ci è sembrato giusto che venisse ribadita anche in
aula con un voto: questo è! Chiaramente, ciò ha creato un po' di
scompiglio all'interno della maggioranza da un punto di vista
politico, perché se si fosse votata direttamente la nostra
iniziativa, probabilmente qualcuno della maggioranza sarebbe stato
poco contento e quindi è apparsa quest'altra risoluzione.
Lasciamo stare il refuso, perché capita a tutti, ma quest'altra
risoluzione emendata è simile alla prima, però rimane molto più
sibillina, a mio parere, perché quando si dice "di lavorare
affinché nel 2017 si realizzi un unico grande evento che faccia
crescere ancora il prestigio internazionale", potrebbe essere una
qualunque manifestazione. Potremmo farne ancora un altro diverso:
il 5K, il 6K; potremmo inventarci una cosa completamente diversa.
Quindi rimane il classico modello, che viene espresso spesso dal
presidente Rollandin, di dire le cose che sembrano in un modo e poi
si possono fare in un altro. Qui è scritto chiaramente "che si
creino le condizioni affinché i finanziamenti pubblici siano il più
possibile contenuti": anche 100 milioni di euro possono essere
contenuti rispetto a 1 miliardo di euro.
Detto in parole molto semplici, se fosse arrivata una
risoluzione che magari avesse ripreso il pensiero del collega
Restano - a questo punto non so se è della maggioranza o meno, però
è di qualcuno - magari poteva essere condivisibile. Quante volte
l'ho detto anch'io: facciamo un ragionamento d'insieme, non
ragioniamo a compartimenti stagni! Caspita: magari, collega
Restano! Se lo scriveste, lo potremmo anche votare.
Mi sembra - sottolineo il mi sembra - che ci sia sempre qualcuno
che vada in una direzione e qualcun altro in un'altra, ma che non
si faccia quello che si dovrebbe fare: il bene dei cittadini, della
Valle d'Aosta, della promozione e così via. Abbiamo capito che in
termini pratici farne due non è una cosa furba - l'abbiamo detto
tutti, quindi mi sembra che siamo d'accordo - però il problema è la
primogenitura. Eh, qua ci manca solo che questi dell'opposizione
dicano una cosa giusta! Ma non esiste! Scherziamo, la proponiamo
noi della maggioranza! Ma certamente! Adesso abbiamo capito che è
meglio farne uno solo! Anzi, possibilmente farlo migliore di quello
che c'è già. Quindi ritorneremo a parlare esattamente della stessa
cosa tra cinque o sei mesi.
Qualcuno forse vuole provare a intorbidire le acque, ma a me
sembra tutto molto chiaro: se qualcuno della maggioranza è
d'accordo con la prima risoluzione, la nostra, vuoi perché l'ha
detto, vuoi perché è concorde, vuoi perché è un ragionamento
lineare, la voti. Lo dica chiaramente e la voti. Così superiamo
anche il discorso dei partiti: io sono maggioranza, tu opposizione.
Se questa è una cosa sulla quale alcuni, o tanti di voi, sono
d'accordo, la si voti.
Idem
per quest'altra risoluzione: se
qualcuno non è d'accordo, non la voti e vediamo poi che cosa sta
succedendo effettivamente. Vale sia in un senso che nell'altro
questo ragionamento. Se invece avete fatto questa vostra
risoluzione semplicemente per in qualche modo ottimizzare e dire la
stessa cosa che diciamo noi in una maniera diversa, allora collega
Restano siamo sempre allo stesso punto, giriamo sempre intorno allo
stesso discorso: che le cose si dicono, ma in realtà non si
fanno.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Ho ascoltato attentamente quello che ha
detto prima l'Assessore e poi i vari colleghi che sono intervenuti.
A volte ho la sensazione che le cose si dicano, ma poi c'è tanta
difficoltà a trascriverle in impegni, finalità, obiettivi che siano
veramente coerenti con quanto si dice. Parto da quello che ha detto
lei, Assessore: come non condividere che il marchio del Tor des
Géants è un patrimonio di tutti, ci mancherebbe! Ci siamo battuti
già lo scorso anno, perché abbiamo sempre ritenuto che il marchio
del Tor fosse un patrimonio non solo di chi l'ha organizzato
quest'anno, ma che appartiene anche alla Regione. Su questo non c'è
ombra di dubbio. Come non c'è ombra di dubbio che i tre obiettivi
che lei ha detto (sicurezza, aumentare turisti e atleti, avere
ricadute promozionali sui
media
) sono la base per far
crescere questa manifestazione che ha portato così tanto alla
Valle. Quindi io dico che sulle parole ci troviamo. Come non
condividere quello che ha detto il collega Restano nel suo
intervento, dicendo che non solo si deve valorizzare questa
competizione, ma si devono valorizzare tutte le competizioni di
trail in Valle. Peccato che quando si è scelta la data del 4K, si è
penalizzata qualcuna di queste manifestazioni e anche la conferma
per il prossimo anno penalizzerà altre manifestazioni. Però
chiudiamo questa parte, se no non ne usciremo mai! Io voglio
chiudere questa parte riferita a quello che è stato fatto, per
guardare in prospettiva.
Come non riconoscerci nell'intervento che ha fatto il collega
Bertschy, nel senso che ha palesato in maniera chiara e perfetta
esattamente il nostro intendimento: che ci sia un'unica grande
gara, lottiamo perché sia il Tor, che non sia un ente pubblico a
organizzare questa competizione; è il contenuto che noi volevamo e
pensavamo di esprimere con la nostra risoluzione. Infatti nella
nostra risoluzione c'è scritto: "prevalga il buon senso, si ritorni
a dialogare tutti insieme per l'organizzazione di un'unica
manifestazione sportiva, sintesi di entrambe le esperienze e delle
migliori professionalità, al fine di arrivare al grande evento". Io
in tutta sincerità l'ho firmato - poi magari a volte anch'io firmo,
come è successo al collega Bertschy, qualcosa che magari non è
scritto nel modo migliore - e rileggendolo ne sono ancora più
convinto: l'intenzione non è di privilegiare il Tor e dare
l'esclusiva a chi l'ha organizzato fino adesso, al di là di quelle
che sono le sentenze. Si dice che deve esserci una manifestazione
che faccia sintesi delle esperienze e dell'organizzazione.
La risoluzione presentata dalla maggioranza è stata emendata.
Può succedere che vengano fatti degli errori anche nella parte
dell'impegnativa, ma in questo caso il mio parere è che il testo
originale probabilmente renda un po' più l'idea di qualcuno
all'interno della maggioranza, che non è quella di chi in questo
momento ha schiacciato il tasto e ha dato il suo apporto personale.
Quando si legge "la maggioranza regionale costituita dai gruppi
consiliari UV, UVP, PD a lavorare affinché nel 2017 si realizzi un
unico grande evento che faccia crescere ancora il prestigio
internazionale", non si fa un cenno al dialogo, non c'è un cenno al
discorso di una sintesi di entrambe le esperienze e delle migliori
professionalità: quello che comprendeva la nostra risoluzione. Non
c'è nulla, non c'è un cenno! Per cui, in tutta sincerità, per uno
che lo leggesse e volesse avere anche un po' di
arrière-pensée
, come si suole dire, così come è scritta
potrebbe essere benissimo la gara sociale che organizzate come
maggioranza regionale, con soldi pubblici magari, forse spendendo
un po' meno rispetto a prima. Così come è scritta, non c'è alcun
vincolo ad avere nessun tipo di rapporto, collaborazione, dialogo,
perché non si cita nessuno di quelli che hanno organizzato.
Penso che la grande differenza sia quella tra quanto è stato
espresso in aula, che io condivido perché chi è intervenuto ha
portato la nostra idea, e quello che è stato scritto. Abbiamo una
risoluzione che dice di attivare il dialogo e arrivare
possibilmente a un'unica competizione che sia il Tor - l'ha detto
il collega Bertschy e come non condividere - perché, al di là di
quanto bene possiamo volere al 4K, in questo momento è ancora il
marchio vero e proprio, è un patrimonio della Regione ed è
interesse di tutti valutarlo. Nella vostra risoluzione non c'è un
cenno al dialogo, non c'è un cenno alla collaborazione, non c'è un
cenno ad alcun tipo di confronto e alla valorizzazione delle
esperienze. L'ho detto a titolo di provocazione, però se lo volete
leggere, si potrebbe organizzare benissimo una competizione di
maggioranza, finanziata magari anche in parte con soldi
pubblici.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Credo non ci siano dubbi sul
sostegno a questo tipo di manifestazione da parte nostra, sia oggi,
sia negli anni passati. Il PD anni fa, pur essendo all'opposizione,
ha sostenuto il Tor, quando altri gruppi in opposizione
consideravano questa gara uno spreco, una gara che snaturava la
montagna, una gara estrema che non dipingeva la vocazione della
Valle d'Aosta. Oggi qualcuno addirittura lo fa diventare un inno:
io ho visto degli abusi di
hashtag
di alcuni, addirittura un
"VDA libra" di qualcuno che ha invocato degli
slogan
che
risalgono a tempi immemorabili. Il Tor o è dei valdostani e lo è
sempre, altrimenti non può essere usato a seconda del momento.
Credo che noi, sul Tor prima e dopo sul 4K, non mi pare che abbiamo
mai assunto dei posizionamenti particolarmente connotabili. Se il
Tor è dei valdostani, è dei valdostani! Se l'
ultra trail
,
questo circuito di cui benissimo il collega Restano ha spiegato
anche il significato, le ragioni e le possibilità di espansione -
io condivido in tutto - è una manifestazione dei valdostani, bene:
l'obiettivo è di recuperare ai valdostani ciò che era un loro
patrimonio, sul quale si sono investite delle cifre non
indifferenti.
Anche nella vostra risoluzione avete scritto "con il minimo
impatto sul bilancio": leggetevela bene! Noi abbiamo scritto
"utilizzando le risorse più contenute possibili", perché non
possiamo pensare che una gara di questa entità, che è diventata un
po' il simbolo delle gare in Valle d'Aosta, possa essere avulsa
dall'intervento pubblico. Tutto ciò che c'è di sotterraneo e che
non viene rappresentato dagli organizzatori in termini di supporto,
dalla cura del territorio alla sentieristica, alla Protezione
civile, guardie forestali e tutto quanto, dov'è? È pubblico! Gli
enti locali intervengono ovviamente con risorse pubbliche. Va bene
i volontari, va bene tutto quello che si vuole, ma il pubblico
comunque interviene. Non possiamo pensare che una gara sulla quale
ci si è divisi, e che oggi improvvisamente torna a essere per
qualcuno il
totem
della valdostanità, debba poi diventare un
evento di tipo esclusivamente privato, dopo che ci abbiamo
investito centinaia di migliaia di euro. Quella gara, quel marchio
è patrimonio dei valdostani, è patrimonio di chi paga le tasse e di
chi ha visto i propri soldi investiti in promozione, nel bene o nel
male. Qualcuno li ha criticati, ma per noi era un'occasione che si
è rivelata buona, anche per lanciare la Valle d'Aosta all'interno
di una vocazione, di un panorama, che poi è esplosa ed è diventata
effettivamente una opportunità turistica e un indotto.
La nostra posizione mi pare abbastanza chiara, al di là dei
refusi, dai quali, anche freudianamente, comunque viene fuori che i
quattro gruppi di maggioranza sono per ricondurre il dibattito a
un'unica grande gara. Nelle premesse c'è scritto: "stante le
risultanze del 4K, stante le risultanze del trail Tor des Géants;
ritenuta l'opportunità che non vi siano due manifestazioni simili
in Valle d'Aosta". Poi possiamo fare tutte le letture che vogliamo,
possiamo parlare della gara domenicale, ma qua siccome ci stiamo
lambiccando sul Tor, che è diventato l'oggetto delle più grandi
discussioni e delle più grandi divisioni in Valle d'Aosta, non mi
sembra che stiamo parlando della Aosta-Becca di Nona, ma di una
gara che ha quelle connotazioni.
Stiamo anche aspettando tra l'altro di sapere l'esito della
questione sulla proprietà del marchio. Io devo dire che
francamente, come valdostano, preferirei che questa titolarità
fosse dei valdostani, che nessuno si attribuisse la proprietà
intellettuale o meno di un marchio, che è quello che è perché ci
hanno lavorati i valdostani. Ci hanno lavorato migliaia di
volontari, di persone: ci ha gareggiato mio fratello, siamo andati
a seguirlo, chiunque qua dentro ha amici tra i partecipanti, ma
nessuno fino a ieri aveva utilizzato quello strumento come
l'oggetto della partigianeria e della suddivisione politica.
L'obiettivo è di avere il minimo impatto sul bilancio, perché
credo che di soldi se ne siano spesi in una certa quantità - il
collega Cognetta lo ha richiamato - ma se ne sono spesi anche per
lanciare un prodotto che oggi è di nicchia e ha una sua efficacia
anche commerciale. Facile poi, una volta che abbiamo lanciato un
prodotto, dire che l'ente pubblico non ci serve più, che la Regione
non ci serve più. Puntiamo al minimo impatto, perché l'investimento
è stato fatto, ma non possiamo neanche andare a raccontare alla
popolazione che questo prodotto costerà zero. Avrà delle ricadute
che saranno, a mio parere, sicuramente superiori rispetto agli
investimenti, ma come tanti investimenti che fa il pubblico (sugli
impianti a fune, sulle scuole, sugli eventi, eccetera) anche questo
viene fatto coerentemente e coscientemente con delle scelte di
bilancio e di tipo programmatico, ma questo è l'investimento.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Solo per chiudere, per quello che ci
riguarda, rispetto alla nostra posizione politica. Intanto, per
riportare anche un minimo di ironia nella discussione, nelle
premesse della vostra risoluzione manca la "é" a Tor des Géants ed
è scritto "Tor des Gant". I refusi capitano a tutti.
La nostra posizione è quella già ribadita nell'intervento
precedente. Noi siamo, per quello che abbiamo sostenuto e, per
rispetto della discussione politica che abbiamo avuto, ci asterremo
sulla prima risoluzione e voteremo la seconda, con l'obiettivo di
arrivare ad avere un'unica manifestazione, che porterà nelle nostre
intenzioni il Tor des Géants a essere di nuovo protagonista per gli
atleti, per i volontari, per la popolazione valdostana e unirà
tutti quanti, e per impiegare le risorse pubbliche per valorizzare
questo investimento. Se fra qualche mese ci saranno evoluzioni
rispetto a questo, UVP manterrà fede a questo impegno. Le cose che
diciamo qua, rimangono registrate e questa è la posizione di
UVP.
La nostra risoluzione che è stata fatta anche velocemente, non
ha potuto ricomprendere tutte le cose che ha ben detto il collega
Restano e che sono nelle intenzioni politiche di tutti i gruppi:
dialogare, confrontarsi e trovare infine una soluzione per
ripartire da dove ci si è lasciati.
Presidente -
Ha chiesto la parola il consigliere Roscio,
ne ha facoltà.
Roscio (ALPE) -
Un paio di osservazioni mi sembra siano
opportune, perché quello che c'è scritto nella seconda risoluzione,
non dà minimamente risposte su cosa intende fare la Regione, mentre
dal nostro punto di vista questo è un aspetto dirimente. Non si può
bypassare
questa questione dicendo "poi vedremo", perché "un
unico evento" non vuol dire niente. La Regione organizza,
direttamente o per mezzo di un suo intermediario, dei trail in
Valle d'Aosta, oppure no? Questa dicitura lascia ampio margine
sulla questione.
La storia poi va ripercorsa, perché sembra quasi, anche sentendo
il collega Marquis, che il 4K sia piovuto dal cielo e che oggi ci
si renda conto che bisogna farne uno solo, come se non fosse stata
una maggioranza a decidere di fare due manifestazioni. Sembra che
qualcuno ci abbia dato due manifestazioni e oggi ci si rende conto
che una forse era meglio. Questo non è accettabile e non è neanche
tanto serio.
Un'altra questione non secondaria - mi spiace che il collega
Guichardaz non sia in aula - è quella di cui si parlava prima,
della Aosta-Becca di Nona...
(Voce fuori microfono)
... Ah, bene: mi sente da fuori! Non c'è il collega, ma c'è il
suo avvocato Donzel...
(Interruzione fuori microfono dell'assessore Donzel)
Assessore, sto parlando, se lei mi interrompe, scusi!
Presidente -
Assessore, per favore. Prego, consigliere
Roscio, prosegua.
Roscio (ALPE) -
Dicevo, sulla Aosta-Becca di Nona c'è un
qualcosa da dire. Innanzitutto è stata una manifestazione che ha
avuto dei numeri importanti, perché con cinquecento partecipanti è
paragonabile ad altre gare, ma la differenza è che è stata
organizzata da un gruppo di volontari senza l'uso di denaro
pubblico. È stata una manifestazione che ha avuto un enorme
successo per il suo
target
e quindi non va sminuita.
Il 4K invece ha avuto un impegno diretto dell'ente pubblico: non
è la stessa cosa! Inoltre - lasciamo perdere il passato - ma
quest'anno è stato utilizzato il pubblico per andare contro e
affossare un qualcosa che già c'era. Non è stato fatto nell'ottica
di portare avanti - come diceva il collega Restano - perché era
condivisibile portare avanti un discorso più ampio. È stato usato
il denaro pubblico per distruggere qualcosa che già c'era. Poi non
si è riusciti e, anzi, quello che già c'era è riuscito, nonostante
tutto, ad andare avanti con le proprie gambe e oggi si ritorna
indietro a fare qualcosa che in questa risoluzione non è per nulla
chiaro.
Noi riteniamo, dal nostro punto di vista, che la nostra
risoluzione sia più chiara. Riteniamo che non sia compito della
Regione organizzare direttamente
trail
o manifestazioni di
questo genere, ma creare le condizioni perché queste si realizzino.
Ovviamente voteremo a favore della nostra risoluzione e voteremo
contro la seconda, che alla fine è per nulla chiara e non si
capisce. Anzi, si rischia di dover ripetere un altr'anno lo stesso
identico scenario che abbiamo visto già per il passato.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Credo che siano stati sviluppati molti
aspetti e che sicuramente questa discussione sia stata importante.
Ritengo però che non sia da confondere un aspetto non secondario,
sollevato al collega Guichardaz. È vero che quest'anno la
manifestazione del Tor des Géants ha camminato con le proprie gambe
e credo che, laddove ci sono stati istituzioni o enti riconducibili
all'amministrazione comunale, credo che i servizi siano stati in
qualche modo richiesti o comunque pagati. Quindi credo che ci sia
una grossa differenza.
Noi pensavamo di poter fare una sintesi e avevamo chiesto i
conti e le spese per quanto riguarda l'altra manifestazione, che
invece è stata organizzata completamente con i soldi pubblici.
Credo che sia importante che i cittadini conoscano quei conti,
perché sono soldi pubblici. L'assessore Marguerettaz ci ha
assicurato che ce li darà appena riusciranno a fare il bilancio,
quindi aspettiamo di avere tutti i conti e tutte le spese che sono
state fatte, ma questo non era nostra intenzione evidenziarlo nel
nostro impegno.
Mi sorprende un po' che il gruppo UVP si astenga su un impegno,
che noi abbiamo fatto nostro dopo averlo ripreso da loro. Lo
riteniamo davvero un impegno comune e serio: mi sorprende che si
astengano, perché era una posizione espressa da loro. Sono degli
strani misteri, di cui ce ne faremo una ragione. Votiamo
sicuramente e convintamente contrari alla seconda risoluzione,
presentata dalla maggioranza.
Presidente -
Ha chiesto la parola il consigliere Nogara,
ne ha facoltà.
Nogara (UVP) -
È solo per chiarire un po' la situazione e
le cose. Io trovo veramente inopportuno in un momento del genere,
con tutti i problemi che abbiamo qui in Valle su diverse
casistiche, a partire dall'agricoltura e arrivando a tutto quello
che vogliamo, stare qua due ore a discutere sul sesso degli angeli,
su questa cosa del Tor.
Noi la nostra posizione l'abbiamo già chiarita cinquanta volte.
Se voi volete continuare a giocare su questo - avete copiato la
nostra dichiarazione, avete fatto quello che avete voluto, volete
fare del populismo - fatelo! Questa è la posizione che abbiamo
preso, abbiamo deciso di scrivere certe cose, le abbiamo scritte,
vi abbiamo detto cosa votiamo e cosa non votiamo: se vi va bene, se
no fa niente! Non è un problema! Questa è la posizione che
manteniamo ormai da un anno. Non vorrei portare via altro tempo,
perché penso che lo stiamo veramente sprecando. Grazie a tutti!
Presidente -
Non ci sono altre richieste, possiamo
mettere in votazione la risoluzione al punto n. 37.02, presentata
dai gruppi di minoranza.
Dichiaro aperta la votazione.
Esito della votazione:
Presenti: 33
Votanti           
: 7
Favorevoli: 7
Astenuti: 26 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, L. Viérin, M.
Viérin)
Il Consiglio non approva.
Metto in votazione la seconda risoluzione, quella al punto n.
37.03, emendata.
Dichiaro aperta la votazione.
Esito della votazione:
Presenti: 33
Votanti: 33
Favorevoli: 26
Contrari: 7
Il Consiglio approva.
Abbiamo concluso i lavori di questa adunanza, buon
proseguimento. La seduta è chiusa.
L'adunanza termina alle ore 13:36.
