Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 1075 del 12 gennaio 2000 - Resoconto
OGGETTO N. 1075/XI Finalità delle conferenze stampa
settimanali dell'USL e suggerimento di analoghe iniziative per
altri organismi regionali. (Interpellanza)
Interpellanza Osservato che, a seguito della crisi politica
che ha investito il settore della sanità la scorsa estate,
l’U.S.L. ha deciso di pubblicare una rivista di
informazione trimestrale, "Newsl", e di convocare settimanalmente
una conferenza stampa, ad imitazione di quanto già avviene per la
Giunta regionale;
Rilevato che in occasione di tali conferenze vengono spesso
trattati temi di poca rilevanza, ma nonostante ciò
l’ "effetto-pubblicità" è garantito;
il sottoscritto Consigliere regionale
Interpella
la Giunta regionale e l’Assessore competente per
sapere:
1) quali scopi vengono perseguiti con le conferenze stampa
settimanali dell’U.S.L.;
2) se non si ritenga di suggerire analoghe iniziative alla
Gestione straordinaria del Casinò, alla Finaosta S.p.A. e a tutti
gli altri enti e organismi in qualche modo ricollegati
all’attività e alle iniziative
dell’Amministrazione regionale.
F.to: Curtaz
Presidente
La parola al Consigliere Curtaz.
Curtaz (PVA-cU)
L'Assessore Vicquéry mi consentirà un tono
un po' ironico.
Mi immagino quest'estate l'Assessore Vicquéry, nel pieno della
crisi della sanità in Valle d'Aosta. Egli deve aver pensato se era
più facile sveltire i tempi per i ricoveri e le operazioni, se era
più facile trovare infermieri o se era più facile trasmettere
all'opinione pubblica un giudizio migliore rispetto all'attività
dell'USL. Allora avrà messo attorno a un tavolo i collaboratori e
avrà fatto presente loro che c'era una prassi in Valle d'Aosta che
a fini pubblicitari ha degli effetti molto benefici che è quella
della conferenza stampa settimanale della Giunta e avrà proposto al
commissario di copiare quest'iniziativa in modo da poter tutte le
settimane far sentire all'opinione pubblica la campanella, non dico
la campana perché visto il livello delle conferenze stampa è solo
una campanella del Commissario dell'USL. Per di più, per completare
l'opera d'informazione beatificante, questo trimestrale
d'informazione che completa la vicenda. È un trimestrale, costerà
anche poco, comunque è in bella carta patinata, eccetera.
Così, come tutti i Valdostani, mi sento tutte le settimane
raccontare cosa ha deciso il dott. Bosso; per esempio, le due
ultime conferenze stampa abbiamo saputo prima della fine dell'anno
che l'USL si occupava del "Millennium bug" che aveva fatto questo
controllo ai propri sistemi informatici, cosa che hanno fatto in
tutto il mondo da almeno un anno, noi lo abbiamo saputo prima e poi
appena dopo abbiamo di nuovo saputo che era andato tutto bene.
Francamente non si aspettava altro che accendere il televisore per
sapere che Bosso aveva speso dei soldi per il "Millennium bug" e
che tutto era andato abbastanza bene. Eravamo in ansia di sapere
questa cosa.
Voglio dire che quest'iniziativa funziona perché detta così
sembrerebbe che non funzionasse e invece funziona. Per il fatto
stesso che un organismo più o meno pubblico faccia una conferenza
stampa, significa che i giornali, gli organi di stampa, la radio e
la televisione riportano quanto viene riferito in queste occasioni
e ci si dimentica un po' dei problemi della sanità che sono sempre
lì, perché appena nei giorni scorsi abbiamo letto un comunicato
delle organizzazioni sindacali che denunciano la difficoltà ancora
di avere infermieri soprattutto a causa dell'esame di francese.
Ma visto che la cosa funziona, chiedo nella mia interpellanza se
non è il caso di estenderla ad altri organismi in modo che tutti i
giorni della settimana ci sia almeno una conferenza stampa: il
lunedì la Giunta, il martedì l'USL, proporrei per il mercoledì il
Casinò, il giovedì la Finaosta e sarebbe anche interessante perché
della Finaosta non sappiamo mai nulla qui dentro.
Quindi chiedo all'Assessore alla sanità e alla Giunta se non sia
il caso di fare un programma settimanale di conferenze stampa in
modo che l'opinione pubblica sia nutrita degli intendimenti della
maggioranza e cresca nella capacità critica. Questa propaganda
assomiglia sempre più a una propaganda di regime invece che a una
libera informazione.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Assicuro il Consigliere Curtaz che l'estate
scorsa l'ho passata non attorno a tavole rotonde per invitare l'USL
a pubblicizzare le proprie iniziative, ma a lavorare, semplicemente
a lavorare. Qualcosa si è ottenuto, qualcosa no, perché i temi
della sanità sono sempre à la Une e così purtroppo sarà ancora per
anni.
Ma per rimanere al tema, nell'attesa che la Commissione per il
Regolamento del Consiglio regionale si esprima sull'ammissibilità o
meno di interpellanze e interrogazioni di questo genere, perché
abbiamo ricevuto la lettera del Presidente del Consiglio che
demanda alla Commissione per il Regolamento, mi limito a dare una
risposta pervenuta dall'USL e poi farò alcune considerazioni di
tipo personale.
L'USL mi dice che in riferimento alla nota:
"Si precisa che
le iniziative intraprese dall'USL a carattere sperimentale di
convocare settimanalmente una conferenza stampa con i principali
organi d'informazione rientra in un'operazione di più ampio respiro
mirante a un maggior dialogo fra Amministrazione e mass media e
dunque in ultima analisi fra Amministrazione e cittadini anche al
fine di evitare strumentalizzazioni dannose di fatti e situazioni
spesso di difficile comprensione per gli utenti. Nell'ambito dello
stesso progetto di comunicazione si è deciso di coinvolgere anche
gli operatori attraverso lo strumento del periodico interno che
consente di dare voce alle iniziative promosse dall'azienda,
all'evoluzione della normativa nonché a tutte le informazioni
necessarie al lavoro quotidiano dei dipendenti".
Alcune mie considerazioni. Se l'USL ha deciso di attivare i suoi
strumenti d'informazione e comunicazione, vi assicuro che lo ha
fatto in piena autonomia e non certamente a seguito di supposte
crisi politiche perché il problema non era la crisi politica e non
lo sarà, spero. Il problema è la gestione e l'efficienza dei
servizi socio-sanitari che vanno al di là di un aspetto di gestione
e di governo politico del sistema.
Dissento dall'interpretazione che il Consigliere Curtaz fa
rispetto a questi incontri con la stampa perché li definisce
incontri dove viene data un'informazione beatificante e con temi di
poca rilevanza.
È certamente poco utile informare gli utenti sui probabili
disagi che possono provocare gli scioperi dei medici ospedalieri;
non serve sicuramente a nessuno sapere quali sono le modalità di
rimborso per le eventuali spese mediche sostenute dai Valdostani
che sono magari in vacanza all'estero; è sicuramente superfluo
illustrare alla popolazione come funzionano le guardie mediche,
dove sono attivate, orari, modalità di accesso così come è
superfluo spiegare cosa sono e come funzionano le guardie mediche
turistiche; non era ovviamente necessario informare la popolazione
sui disagi e possibili tempi di riattivazione del sistema causati
dalle apparecchiature del laboratorio di analisi; non serviva
sicuramente fare il punto sulle difficoltà nel reperire un pediatra
di libera scelta e spiegare motivazioni e tempi per la
normalizzazione del problema; non è utile sapere come funziona il
118 e quando rivolgersi a questa struttura; era davvero superfluo
come si era preparato l'Ospedale al "Millennium bug" spiegando alla
popolazione che sarebbero stati sospesi i ricoveri ordinari dal 30
dicembre al 2 gennaio e invitando la popolazione a non recarsi in
Ospedale per evitare disagi legati specificatamente ed
esclusivamente all'aspetto del rischio del "Millennium bug" che vi
assicuro ha impegnato le strutture dell'USL enormemente.
Una sola apparecchiatura fra le migliaia in dotazione all'USL
non ha funzionato ed era la sola apparecchiatura che non risultava
nell'inventario perché era un vecchio sistema meccanografico per
timbrare la posta in uscita e che al 1° gennaio 2000 ha stampato 1°
gennaio 1900, anziché 1° gennaio 2000. Tutto il resto, si parla di
apparecchiature delicatissime e costosissime, hanno funzionato, ma
l'obiettivo di quell'incontro era esplicitamente fatto per invitare
i Valdostani ad evitare di essere ricoverati possibilmente.
Era inutile anche spiegare cosa sta cercando di fare l'USL per
ridurre le liste di attesa. Nella logica della trasparenza sempre
invocata, salvo poi contestarla quando viene applicata come in
questo caso, l'USL ha ritenuto utile spiegare come e dove vengono
spesi ingenti capitali, circa 50 miliardi, per le attrezzature
medico-scientifiche che significano maggiore sicurezza nelle
diagnosi e negli interventi sui pazienti. Desumo che le spiegazioni
sono a volte inutili e a volte inascoltate, se è vero, come è vero,
che l'ultimo movimento politico nato in Valle d'Aosta il primo
intervento pubblico lo ha fatto sulle attrezzature dell'USL senza
sicuramente conoscerne nulla. Questo significa che dovremo dare
ancora ulteriori informazioni perché se di una cosa non si può
accusare l'Ospedale di Aosta è della mancanza di attrezzature. C'è
tutto, manca ancora la risonanza magnetica nucleare e la
radioterapia, ma a livello diagnostico c'è tutto quello che esiste
sul mercato.
Dimenticavo l'inutilità d'informare la gente su come e dove si
potevano reperire i vaccini antinfluenzali e come prevenire
l'epidemia. Tutte banalità, certo, ma che la gente ha dimostrato di
apprezzare e che gli organi d'informazione autonomamente ritengono
utili. A fronte di una sessantina di comunicati emessi dall'USL nel
periodo maggio-dicembre, sono stati pubblicati circa 250 articoli
che, contando l'effetto moltiplicatore abbinato a ciascuna testata,
hanno raggiunto circa 60 mila Valdostani.
Colgo l'occasione per ringraziare gli organi d'informazione per
aver attuato questa forma di collaborazione richiesta dagli stessi
giornalisti.
Rammento inoltre che con delibera n. 373/99 l'USL ha attivato
l'Ufficio comunicazione e immagine, ufficio previsto da una
normativa dello Stato proprio nella logica della maggiore
trasparenza, dell'URP (Ufficio relazioni pubbliche), eccetera, i
cui compiti sono proprio quelli di gestire in stretta
collaborazione con la direzione generale il rapporto con gli
operatori dell'informazione e con i media. Su questo c'è ancora una
tematica aperta con gli organi d'informazione che spesso si
lamentano giustamente e ricordo che era stato fatto anche un
seminario due anni fa al Palaceva su questo tema; giustamente a
volte si lamentano di una certa confusione fra il giusto diritto di
privacy e il diritto d'informazione perché succedeva, ora sta
succedendo meno, che a livello di Pronto soccorso non venissero
date informazioni corrette sugli incidenti di montagna, su motivi
di urgenza perché era evidente la necessità di usare molta cautela
nel diffondere queste informazioni.
Il tavolo fra azienda USL e organi di stampa è ancora aperto, si
stanno raggiungendo dei risultati più che soddisfacenti nella
logica dell'informazione corretta contemperata con la logica della
privacy.
Fra i compiti c'è anche quello di veicolare all'esterno le
notizie che riguardano l'azienda, il suo posizionamento, i suoi
punti di forza; gestire le richieste d'informazioni provenienti dai
media facendo in modo che siano coerenti con le strategie
istituzionali, giungano agli organi d'informazione nei tempi
richiesti e in una forma che sia fruibile dal giornalista;
garantire una funzione attiva di divulgazione delle notizie e
d'informazione in funzione degli obiettivi aziendali e una funzione
reattiva intesa come risposta alle sollecitazioni dei media;
predisporre una rassegna stampa quotidiana che faciliti una
veicolazione alla dirigenza interna di tutte le informazioni
coinvolgenti la struttura; l'adozione di un piano di media relation
che permetta all'azienda di far conoscere meglio gli obiettivi, le
strategie istituzionali e il loro raccordo con le più generali
indicazioni di politica sanitaria regionale; sovrintendere alla
realizzazione delle pubblicazioni richieste dalla direzione oltre
che delle locandine di seminari, convegni e brochure pubblicitarie
in stretto collegamento con i servizi interessati.
Si sta costruendo una carta dei servizi sullo stile degli
ospedali francesi che darà delle informazioni corrette a tutti i
pazienti al momento del ricovero, al momento di una prestazione
anche a livello ambulatoriale sui servizi che vengono garantiti,
sui diritti e doveri e quant'altro. Promuovere, in ultimo, in
collaborazione con la direzione strategica la realizzazione di una
house organ di comunicazione interna con le unità budgetarie.
A proposito di quest'ultimo punto ultimamente una rivista
pubblicava quest'articolo dal titolo: "Nella house organ locale
meno vetrina e più notizie" in cui si diceva che:
"? Sono ormai
migliaia gli enti locali che hanno deciso di fare informazione in
proprio: stampa, radiofonia, tivù e internet, ogni mezzo è buono
per far sentire la propria voce. Solo all'USP (Unione stampa
periodica) sono 532 le riviste associate editate da comuni,
province, regioni, comunità montane, enti locali, aziende
sanitarie?".
Si tratta in realtà della punta di un iceberg, ma il concetto
che viene evidenziato in quest'articolo dell'USP è che questi enti
hanno capito che gli investimenti sulla comunicazione rendono
soprattutto se l'informazione diventa al servizio del cittadino. I
periodici stanno comunque cambiando pelle: al bando i bla bla bla
dei politici e largo alle notizie utili di cui è ricca la miniera
dell'attività amministrativa, soprattutto diversificazione delle
fonti d'informazione. Cita fra l'altro quest'articolo il Comune di
Torino come esempio non solo per il sito recentemente aperto, ma
per l'informazione che viene data.
Concludo dicendo che evidentemente non posso rispondere alla
seconda domanda che è una domanda provocatoria.
Ritengo che tutti questi enti, che sono satellitari alla grande
"mamma Regione", abbiano una loro autonomia nell'ambito dei loro
grossi bilanci di gestione e, se volessero, potrebbero sicuramente
adottare una metodologia di pubblicizzazione dell'attività svolta
come meglio ritengono, ma non mi esprimo in merito proprio nella
logica dell'autonomia che rivestono.
Concludo dicendo che questo tipo d'informazione è molto gradita
agli organi d'informazione che spesso si sono lamentati anche con
me negli anni passati di questa supposta tendenza da parte del
servizio sanitario di nascondere le cose. Così non è perché nessuno
intende nascondere le liste di attesa o i disagi a cui i cittadini
devono far fronte, anzi riteniamo che sia utile anticiparli per
evitare che i disagi aumentino. Questo è lo scopo principale.
La rivista che vi ho distribuito nell'ultimo Consiglio regionale
è sperimentale, va sicuramente tarata; ho criticato l'impaginazione
non nel senso tecnico, ma nel senso dell'impostazione un po' troppo
di lusso rispetto alle situazioni di cassa e di disavanzo dell'USL.
Li ho invitati a fare quest'informazione che, ripeto, è interna al
servizio, nel senso che deve dare informazioni ai circa 1.900
operatori del sistema e non tanto all'esterno, ma devono farla con
un metodo più economico in linea con una logica di efficienza e di
efficacia.
Presidente
La parola al Consigliere Curtaz.
Curtaz (PVA-cU)
L'Assessore ha preso molto sul serio
quest'interpellanza che aveva un tono più che altro scherzoso,
gliene do atto anche positivamente.
È che la sua risposta seria mi obbliga a fare alcune
osservazioni perché l'Assessore nella risposta ha volontariamente
confuso lo strumento con l'obiettivo. Ovviamente, siamo tutti
d'accordo che ci sia un'informazione corretta nei confronti degli
utenti e che anzi quest'informazione sia il più possibile
trasparente, che aumenti e sicuramente non è a me né a nessun altro
che dà fastidio se quest'informazione giunge a più cittadini
possibili. Quello che si discute è che quest'obiettivo si raggiunga
attraverso una conferenza stampa settimanale, su questo mi permetto
di dissentire completamente; io rispetto il lavoro di tutti,
probabilmente per il lavoro degli organi di stampa questa
conferenza stampa sarà anche comoda, ma io credo che tutte, ma
veramente tutte le notizie che vengono date in queste conferenze
stampa possono benissimo essere oggetto di comunicati faxati a
tutti i giornali e riportati adeguatamente. Se poi un giornale avrà
bisogno di avere dei chiarimenti, eccetera, si telefona, si chiede,
magari si chiede non solo al Commissario dell'USL, ma anche a
qualche utente, magari al Tribunale del malato, magari a qualche
associazione di consumatori, tanto per fare degli esempi a
caso.
È lo strumento che mi sembra "propagandistico" rispetto
all'obiettivo, sull'obiettivo siamo d'accordo.
Apprezzo anche l'osservazione che ha fatto l'Assessore rispetto
alla necessità che forse questo trimestrale sia un po' più modesto
dal punto di vista editoriale. Condivido infine quello slogan che
l'Assessore ha citato: meno vetrina, più notizie. Le chiedo
anch'io, Assessore, meno vetrina e più notizie.
