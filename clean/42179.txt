Classificazione
TRASPORTI E VIABILITÀ
Viabilità



Oggetto del Consiglio n. 1110 del 21 novembre 2019 - Resoconto
OGGETTO N. 1110/XV - Interrogazione: "Notizie relative alla
realizzazione della segnaletica orizzontale e verticale sulle
strade della regione".
Farcoz (Président)
- Point 16 à l'ordre du jour. Pour la
réponse, la parole à l'assesseur Borrello.
Borrello (SA) -
Per quanto riguarda l'interrogazione in
oggetto comunico che la totalità della gestione della segnaletica è
regolamentata dall'articolo 37 del codice della strada, avente
titolo "apposizione e manutenzione della segnaletica" e prevede che
l'apposizione e la manutenzione della segnaletica, a eccezione di
casi particolari e singoli segnali, fanno carico agli enti
proprietari delle strade, ai Comuni nei centri abitati, al Comune
sulle strade private a uso pubblico e sulle strade locali e altri
articolati, ma che non sono di interesse dell'attuale
interrogazione.
In merito alle richieste dell'interrogazione, sentiti gli uffici
competenti, gli stessi hanno evidenziato quanto segue. La
segnaletica orizzontale, verticale, posta lungo le arterie di
competenza regionale sono posizionate secondo le esigenze del
tracciato stradale del competente ufficio viabilità, nel rispetto
del codice della strada, nonché del regolamento di esecuzione e
attuazione. La nuova segnaletica posta sui tratti di nuova
costruzione o di varianti o di allargamento, viene predisposta
secondo i progetti approvati e precedentemente elaborati dai
tecnici e dai professionisti incaricati. La verifica e il controllo
della corretta realizzazione della segnaletica orizzontale e della
posizione dei cartelli viene effettuata dal direttore dei lavori
per interventi di allargamento e nuova costruzione e dal direttore
dell'esecuzione del servizio o dal responsabile del circolo
stradale per i cartelli posizionati dal proprio personale, quindi i
nostri cantonieri.
Per quanto riguarda il secondo quesito, mediamente nell'arco di
un anno sulle strade regionali vengono posti in opera in
amministrazione diretta, quindi con i nostri cantonieri e con le
nostre maestranze, circa 140 quintali di vernice con microsfere per
un ripasso della segnaletica orizzontale. La fornitura di tale
materiale in opera diretta, quindi del nostro materiale, solo il
materiale è di circa 20 mila euro, IVA compresa, per i 140
quintali.
Annualmente, sulle strade classificate regionali, si eseguono
inoltre lavori di segnaletica, di ripristino o di ripasso delle
linee di margine - ricordo che abbiamo più di 500 chilometri di
strada - con affido a operatori esterni. Per tali appalti, sono
appalti pubblici, è prevista una spesa media di 300 mila euro, IVA
compresa.
Come già evidenziato nelle premesse, la competenza delle
manutenzioni della segnaletica spetta all'ente proprietario,
articolo 37 del codice della strada, pertanto la sostituzione di
cartelli o la formazione di nuovi tracciati sulle strade statali è
di competenza ANAS e sono eseguibili direttamente dalla stessa.
Come forse avevo anticipato per le vie brevi, io ho mandato una
lettera all'ANAS per sensibilizzare tale ente per l'aumento
dell'attenzione rispetto alla segnaletica, nel rispetto della
toponimia locale.
Per quanto riguarda il quarto punto, la deliberazione della
Giunta regionale n. 797 del 2016 ha previsto la possibilità di
realizzare attraversamenti pedonali su piattaforme rialzate, a
determinate condizioni. A seguito di specifiche richieste da parte
dei Comuni, vengono effettuati sopralluoghi congiunti per
verificare la fattibilità e, nel caso di possibile realizzazione
degli stessi, viene rilasciato un parere e un nulla osta. Per
quanto riguarda la segnaletica sulle strade regionali si applica
sempre lo stesso articolo 37. Quindi, per quanto riguarda gli
attraversamenti, sono i Comuni che ce lo chiedono e devono
sottostare a tutta una serie di requisiti per quanto riguarda il
codice della strada.
Président -
Pour la réplique la parole au collègue
Lucianaz.
Lucianaz (LEGA VDA) -
La ringrazio, Assessore. Io le ho
chiesto nello specifico la figura che decideva e poi realizzava
queste esigenze di segnaletica, lei mi ha risposto giustamente che
si tratta del direttore dei lavori del servizio, a seconda delle
strade di competenza.
Io ho voluto giocare, domenica l'altra, quando sono salito a
Courmayeur in occasione dell'incontro dei Vigili. Partendo da casa
mia ho frequentato strade comunali, regionali e anche quella
statale e lei non immagina quanta differenza di giudizio, a questo
punto, c'è nel fatto di sistemare i cartelli. Ho fatto anche delle
foto: ad esempio, i cartelli a 20 all'ora, a 10 all'ora in cantieri
che non esistono, che però un utente della strada deve rispettare
se il cartello è ancora lì; questa è una strada regionale. Cartelli
di dossi dove dossi io non ne vedo, se non una strada in salita.
Cartelli che indicano serie di tornanti o comunque di curve dove
c'è solo una curva a destra o a sinistra. Un cartello a Villeneuve
che segnala di dare precedenza dove a terra c'è lo stop, un
cartello a Morgex con l'obbligo di proseguire dritto, quando
abbiamo la possibilità di svoltare a destra, cioè abbiamo diverse
scelte. Segnalazioni di rotonde a 30, di limitazioni poste a 30
metri, a 150 metri. Non parliamo poi delle zone dove si può
superare. Lei sa che da Aosta a Courmayeur sono 36 chilometri di
statale, ma sa quanti tratti per superare abbiamo? Tre! Ne abbiamo
uno a Villeneuve, uno a Leverogne, brevi, e quello di Derby. Da
Derby a Courmayeur sono 15 chilometri dove non si può superare
neanche un'Ape, visto che è a tre ruote, nonostante la larghezza
della strada sia più che soddisfacente per farlo. Lo dico perché ho
pagato un verbale io avendo superato un'Ape senza oltrepassare la
riga bianca.
Mi chiedo se c'è la stessa logica in tutti questi uffici per
fissare appunto cartelli che sicuramente non mancano, anzi io credo
che ci sia un'invasione di segnaletica sulla strada, tant'è che poi
uno non riesce neanche più a rendersi conto di quanti limiti ha,
procedendo per la sua strada. La ringrazio, ricordando che forse ci
fosse un accesso un po' più agevolato all'autostrada, sicuramente
gli abitanti dell'alta valle preferirebbero adoperare quest'altra
alternativa. Buon lavoro.
