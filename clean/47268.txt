Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 3562 del 18 aprile 2024 - Resoconto
OGGETTO N. 3562/XVI - Interpellanza: "Azioni volte ad
incrementare l'attrattività dei comprensori sciistici valdostani
anche attraverso l'analisi dei dati risultanti dai ranking dei
comprensori italiani".
Bertin (Presidente) -
Punto n. 45. Consigliere Brunod ne
ha facoltà.
Brunod (RV) -
Riprendiamo i contenuti riportati
nell'articolo pubblicato su "Sciare Mag" del 28 febbraio 2024,
avente il seguente titolo: "I ranking nei comprensori italiani,
secondo Skypass - Panorama Turismo", rileviamo che nella
definizione di tale ranking, dove sono stati elaborati 21.783 voti,
vengono indicate le prime venti posizioni in una classifica
generale e ulteriori classifiche tematiche, che prendono come
riferimento le migliori piste, i migliori impianti di risalita, il
miglior livello di sicurezza, la migliore garanzia d'innevamento e
i migliori prezzi.
All'interno di tali classifiche ritroviamo anche alcuni
comprensori sciistici della nostra regione.
Per dare alcuni dettagli di quanto ho appena detto, diciamo che
all'interno della classifica generale di questi top 23 ranking,
riferiti alla stagione 2023-2024, troviamo che Cervinia è
all'undicesimo posto, ha perso tre posizioni rispetto alla stagione
precedente, La-Thuile, al quindicesimo, ha perso una posizione
rispetto alla stagione precedente e poi troviamo al diciassettesimo
posto Monterosa Ski.
Per quanto riguarda le migliori piste, troviamo all'ottavo posto
Cervinia, al dodicesimo Monterosa Sky, al tredicesimo La Thuile;
per il discorso migliori impianti al nono Cervinia, al
quattordicesimo La Thuile; miglior innevamento: quinto Cervinia,
dodicesimo Monterosa Ski; migliori impianti e piste sicure vi è al
dodicesimo Cervinia, al tredicesimo la Monterosa Sky e, infine, per
il discorso migliori prezzi, considerando l'insieme dei servizi
della località, all'interno delle prime quindici posizioni,
troviamo al quattordicesimo posto La Thuile.
Prendendo atto delle informazioni positive, riportate su ANSA
del 3 aprile 2024, si apprende che in Valle d'Aosta si è al + 13%
di fatturato (a quota 112 milioni) e al + 4% di primi ingressi, che
sono 3,5 milioni.
Evidenziamo che le raccolte di dati quantitativi e qualitativi e
la loro successiva analisi possono essere sicuramente molto utili
per effettuare delle valutazioni e, nel caso sia opportuno, per
portare avanti delle azioni volte a migliorare e quindi a
incrementare ancor più negli anni a venire la nostra offerta
turistica regionale.
S'interpellano quindi gli Assessori competenti per conoscere se
i dati in possesso degli Assessorati competenti, relativi ai
comprensori sciistici valdostani, corrispondano a livello
indicativo a quanto riportato nel ranking citato nelle premesse,
ovviamente sempre in riferimento alle posizioni in classifica dei
soli comprensori sciistici valdostani.
Se vi sia l'intenzione di prendere in considerazione e
analizzare anche le indicazioni che risultano da tali ranking, con
l'obiettivo d'incrementare ancor più l'appetibilità dei nostri
comprensori sciistici.
Presidente -
Assessore Grosjacques, ne ha facoltà.
Grosjacques (UV) -
In premessa alle domande presentate
dal collega Brunod - alle quali rispondo anche in nome e per conto
dell'assessore Bertschy che ringrazio per il contributo - voglio
precisare che non siamo a conoscenza di altri analoghi sondaggi a
livello nazionale o locale che permettano un confronto o un
paragone con quello effettuato da "Skipass Panorama Turismo".
Il sondaggio che "Skipass - Panorama Turismo" realizza
annualmente è apprezzabile, in quanto è uno strumento che offre lo
spunto per parlare di sci e delle località alpine, volto pertanto a
promuovere e stimolare la discussione sul turismo invernale e di
tutto l'indotto che ruota intorno a esso.
Si evidenzia però che si tratta pur sempre di un sondaggio,
basato quindi sulle impressioni, sulle sensazioni e sulle opinioni
delle persone intervistate e non su dati reali, di conseguenza i
risultati possono discostarsi anche significativamente dalla realtà
dei fatti.
Pertanto riteniamo che i risultati e le classifiche riportati
per ciascuna delle diverse tematiche affrontate non possano essere
presi come dati di riferimento assoluti per valutare il livello
reale delle stazioni sciistiche considerate.
In particolare è necessario evidenziare alcuni aspetti per dare
il giusto peso ai risultati del sondaggio, più precisamente il
fatto che le persone interpellate - anche se il campione può essere
considerato autorevole - rappresentano meno dello 0,7% degli
sciatori italiani, stimati in poco meno di 3,2 milioni proprio da
Sciare Mag.
Si tratta di un sondaggio demoscopico, elaborato interpellando
un campione di persone che si suppone siano sciatori ma delle quali
non si hanno certezze e che, probabilmente, non hanno conoscenze e
competenze tecniche.
I dati che determinano le classifiche per le diverse tematiche
oggetto del sondaggio non sono suffragati da dati oggettivi, ma da
pareri soggettivi.
È necessario domandarsi, rispetto al campione, se tutti gli
intervistati conoscevano le località inserite nel ranking, se sono
tutti sciatori o se sono semplici turisti che frequentano le
località stesse.
I dati e le conseguenti classifiche rilevati dal sondaggio, non
sono sufficienti per giungere alla conclusione, a nostro avviso,
superficiale, che la nostra regione non abbia alcuni dei migliori
comprensori sciistici a livello nazionale.
Ad esempio, in tema di sicurezza, sicuramente non rispecchia la
realtà in quanto le misure adottate, sia per le piste sia per gli
impianti a fune, sono le medesime degli altri comprensori, dal
momento che devono essere obbligatoriamente applicate le normative
nazionali di riferimento e la Valle d'Aosta, da sempre, ha
un'attenzione particolare su questa tematica.
Voglio ricordare in merito alla sicurezza sulle piste, che la
Valle d'Aosta è stata la prima Regione a dotarsi di una specifica
legge, la 9/1992, le altre Regioni hanno legiferato solo anni dopo,
mentre la prima normativa nazionale è stata adottata soltanto nel
2003.
Altri punti particolarmente difficili da mettere a confronto
sono quelli relativi alle piste migliori, in quanto la scelta è di
per sé molto soggettiva.
Lo sciatore medio predilige piste con pendenze dolci, altre
tipologie di sciatori, al contrario, preferiranno piste con
pendenze molto più accentuate e così via.
Nella nostra regione, per la conformazione del territorio dei
comprensori, abbiamo in genere piste con caratteristiche
morfologiche molto differenti rispetto a quelli presenti, ad
esempio, nelle Dolomiti
Un altro esempio riguarda il tema dell'innevamento che, come
riportato anche nel ranking, è importante per avere la garanzia di
trovare piste sempre innevate, anche con impianti d'innevamento
artificiale, dove ai primi posti della classifica troviamo la Val
Gardena.
Questa località ha un domaine skiable di 180 km di piste, di cui
il 98%, pari a 176 km, coperto da innevamento artificiale.
Se la confrontiamo con il comprensorio di Breuil-Cervinia a
Zermatt, il domaine skiable è di 322 km di piste, con l'80%
garantito da innevamento artificiale, pari a 257 chilometri.
Nel ranking viene presa in considerazione solamente Cervinia, ma
la località viene in realtà commercialmente venduta con il versante
svizzero in quanto collegata a "Sci ai piedi".
Sempre in merito all'innevamento, risulta poi determinante,
soprattutto in questi ultimi anni, la quota altimetrica dei
comprensori turistici e sciistici.
Tornando all'esempio che ho appena citato, il comprensorio della
Val Gardena ha una quota media di 1.877 metri sul livello del mare,
perché va da 1.236 a 2.518 mentre per il comprensorio di
Breuil-Cervinia-Zermatt, la quota media è di 2.521, perché parte da
1.562 fino a 3.480 metri, pertanto, se prendiamo in esame i dati
tecnici reali e accertati e non le sensazioni delle persone,
vediamo come i risultati dei sondaggi possano essere molto diversi
dalla realtà fattuale, ma in ogni caso utili in quanto indicativi
della realtà percepita dall'utenza.
Tali sondaggi sono utilizzabili per delle analisi serie solo se
realizzati con metodologie scientifiche e se si dispone delle
informazioni relative alle metodologie di raccolta dei dati e di
tutti i dati sui quali effettuare direttamente le analisi, e non
soltanto dei risultati.
In ultimo si evidenzia che le aziende funiviarie effettuano
costantemente gli investimenti necessari, sia per mantenere elevati
standard qualitativi e di efficienza del sistema impiantistico sia
per migliorare l'offerta nei diversi settori, quali, a titolo
esemplificativo, gli impianti a fune, gli impianti d'innevamento,
la percorribilità e la sicurezza delle piste di sci e il rinnovo
del parco dei mezzi battipista e motoslitte.
Inoltre non tutti gli investimenti che vengono sostenuti sono
evidenti e percepiti dalla clientela, cito come esempio più
significativo la revisione degli impianti esistenti, che non
aumentano le portate orarie degli impianti stessi, ma risultano
molto costose e allo stesso tempo indispensabili al mantenimento
dell'efficienza dei comprensori, con un indubbio miglioramento del
servizio offerto.
In conclusione, pur con il rispetto che si deve a delle testate
autorevoli come "Sciare Mag", riteniamo che quest'analisi
statistica non abbia valutato tutti i parametri necessari per una
classificazione puntuale dei comprensori sciistici analizzati, che
probabilmente avrebbe portato a una collocazione diversa e più
adeguata dei nostri comprensori, anche alla luce degli importanti
investimenti che sono stati messi in campo dall'Amministrazione
regionale negli ultimi anni e anche - e soprattutto - con riguardo
alla programmazione di sviluppo del prossimo periodo.
Presidente -
Per la replica, consigliere Brunod.
Brunod (RV) -
Ringrazio l'Assessore e tutti gli uffici
che hanno contribuito a redigere questa risposta molto lunga, molto
tecnica e molto articolata, ma che era giusto avere a disposizione
perché stiamo parlando di un tema molto importante e molto
strategico per la nostra regione, perché parliamo di impianti di
risalita, di turismo e quindi è giusto parlare di dati perché, come
sappiamo bene, le chiacchiere da bar contano molto poco.
La nostra iniziativa quindi era per andare a capire nei dettagli
se questo sondaggio corrispondesse alla realtà, a informazioni
veritiere oppure no.
Come lei ha ben detto, i sondaggi molte volte lasciano anche il
tempo che trovano però sicuramente è anche allo stesso tempo
importante dare un'occhiata e prendere spunto da questi feedback
che arrivano e che, come ben sappiamo, a volte arrivano da persone
che sono tecniche del campo e del settore, a volte invece sono
indagini così a campione, quindi arrivano da persone che esprimono
una loro opinione ma che non hanno una base tecnica per dare un
giudizio.
Per quest'iniziativa noi abbiamo preso spunto anche da alcuni
passaggi che abbiamo preso all'interno del DEFR 2024-2026, dove
nella parte iniziale si dice: "Il progetto di riforma
dell'organizzazione turistica regionale, sul quale ci si confronta
ormai da alcuni anni, merita la costante attenzione per quanto
attiene le politiche di sviluppo turistico che tuttavia non possono
essere attuate senza delle scelte basate sullo studio dei dati che
il settore turistico ci fornisce. Un progetto di sviluppo turistico
attuato seguendo le linee guida di un piano di marketing che sia
frutto di un accurato lavoro svolto sui vari comprensori della
nostra regione potrà aspirare a obiettivi ambiziosi".
Nella parte posteriore, sempre della stessa sezione: "Alla fine
di disporre di una più puntuale rappresentazione dei dati sulla
domanda turistica, occorre inoltre procedere con attività
necessarie alla costituzione di un Osservatorio del turismo, più
evoluto di quello attuale, che consenta di monitorare il sistema
turistico regionale, attivando un sistema di raccolta dei dati,
quantitativi ma anche qualitativi, al fine di produrre informazioni
utili a interpretare il fenomeno turistico in ambito regionale.
In questa prospettiva i dati quantitativi raccolti attualmente
nell'ambito delle indagini Istat turismo, potranno essere integrati
con la raccolta di dati riferiti anche ad altri ambiti, ma comunque
d'interesse turistico, quali i passaggi sugli impianti di risalita,
passaggi autostradali e nei tunnel, ingressi in musei e castelli,
consumi energetici, partecipazione a eventi, dati di consultazione
dei siti web turistici e con acquisto di dati raccolti tramite
altri strumenti di rilevazione, ad esempio dalle compagnie di
telefonia mobile.
Inoltre i dati quantitativi andranno completati da informazioni
qualitative raccolte con indagini ad hoc, ad esempio con
questionari di customer satisfaction somministrati ai turisti.
Abbiamo preso spunto da quanto scritto nel DEFR, per
approfondire quest'argomento: vi sono delle informazioni che da un
nostro punto di vista sono molto importanti, da analizzare per poi
capire cosa bisogna fare. Teniamo in modo particolare a tutti i
nostri comprensori e alle nostre qualità da un punto di vista
turistico; la regione è piccola e bisogna sempre più puntare a un
turismo di qualità, crediamo che sia anche giusto a questo punto
che gli Assessorati competenti cerchino, attraverso canali
mediatici e altre iniziative, a veicolare ancor più le qualità
positive dei nostri impianti del nostro comprensorio, come lei
prima ha ben detto, in modo da poter divulgare a livello nazionale
ed internazionale ancor più le nostre caratteristiche, perché
queste indagini, questi ranking, su delle riviste così importanti,
possono anche avere un ruolo importante a livello di comunicazione
per quanto riguarda il turismo delle località a livello nazionale,
quindi anche della nostra regione.
Controbattere quindi a quello che emerge da questi ranking,
sicuramente evidenziando gli aspetti positivi della nostra regione,
e quindi dei nostri comprensori sciistici, è molto importante,
quindi ringraziamo della risposta e andiamo avanti così.
