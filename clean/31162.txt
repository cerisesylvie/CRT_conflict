Classificazione
OPERE PUBBLICHE



Oggetto del Consiglio n. 367 del 11 febbraio 2009 - Resoconto
OGGETTO N. 367/XIII - Interpellanza: "Problematiche relative
all'applicazione delle norme in materia di lavori
pubblici".
Interpellanza
Premesso che l'entrata in vigore del Codice dei contratti
pubblici e le successive pronunce giurisprudenziali hanno
marginalizzato l'applicabilità delle normative regionali in materia
di lavori pubblici e quindi anche della L.R. 12/1996;
Considerato che gli enti pubblici territoriali valdostani e
le società da essi controllate, in assenza di una linea di
indirizzo operativo da parte dell'Amministrazione regionale,
procedono ciascuna con proprie modalità applicative al bando e
all'aggiudicazione degli appalti;
Rilevate le numerose osservazioni critiche segnalate a più
riprese dagli operatori economici che, concorrendo tra loro,
forniscono prestazioni di beni e servizi a favore delle pubbliche
amministrazioni della Valle d'Aosta e delle molteplici società da
esse dipendenti;
ciò premesso, il sottoscritto Consigliere regionale
Interpella
l'Assessore delegato per sapere:
1) se l'Assessorato effettua censimenti e monitoraggi sulla
corretta applicazione della normativa vigente da parte delle varie
strutture dell'Amministrazione regionale e degli enti e società da
essa dipendenti: in caso affermativo, con quale periodicità,
mediante quali organi e strumenti nonché quali sono le risultanze e
le criticità emerse;
2) quali sono gli eventuali intendimenti per un'applicazione
più coordinata della normativa vigente e per un'opportuna
rivisitazione della legge regionale 12/1996 nell'ambito della sfera
di competenza residua.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Al di là di quelli che sono i rigidi
protocolli burocratici, bisognerebbe cercare di prevedere anche
delle alternanze nell'allocazione delle iniziative nell'ordine del
giorno; più volte lo abbiamo segnalato, è vero che c'è una rigida
procedura che dice: a seconda della consegna, ma sarebbe opportuno
- mi rivolgo al Presidente di turno e agli uffici - evitare di
avere tre interrogazioni o interpellanze tutte facenti capo allo
stesso Consigliere. Cerchiamo di essere più flessibili da questo
punto di vista, che non dispiace. Confidando nella voce, andiamo
avanti.
Parliamo adesso di appalti pubblici, con questa interpellanza
che rivolgiamo all'Assessore delegato vogliamo mettere in evidenza
alcune questioni: la prima è che l'entrata in vigore del Codice dei
contratti pubblici nel 2006 ha modificato radicalmente la
disciplina della materia, che è una disciplina immediatamente
applicabile a tutte le Regioni, incluse quelle a Statuto speciale,
che, come recita chiaramente l'articolo 4 dello stesso codice,
devono adeguarsi alla nuova normativa in materia. Questo principio,
che è stato anche avversato da Regioni a statuto ordinario e dalla
Provincia autonoma di Trento, nel 2007 ha ricevuto un'ennesima
conferma contraria da parte della Corte costituzionale, che con una
sentenza del novembre 2007 ha detto che il Codice ha una valenza
generale, si riferisce a tutte le Regioni incluse quelle speciali e
Province autonome, di conseguenza deve essere applicato in tutte le
sue dimensioni e latitudini. Questa è una premessa di carattere
giuridico, ma c'è da fare un'altra valutazione di carattere
economico, ovvero che in Valle d'Aosta le opere pubbliche
costituiscono una voce importante della spesa pubblica e
soprattutto dell'economia regionale, perché mettono in moto non
solo la concorrenza fra i vari imprenditori che partecipano alla
realizzazione degli appalti, ma soprattutto creano quel volano di
lavoro, di sviluppo ed occupazione che genera ricchezza e quindi
benessere. Una ricchezza e un benessere che danno "colpi di tosse",
compatibilmente con quelli che sono i segnali di difficoltà
congiunturale che vivono tutti i mercati e anche l'edilizia
pubblica sta evidenziando qualche segnale di difficoltà, ma una
delle richieste che peraltro è stata anche divulgata a mezzo stampa
dagli operatori del settore attraverso le loro associazioni
riguarda il fatto che ci sono determinate criticità, prima di tutto
sarebbe necessario che ci fossero delle direttive riconosciute da
tutti gli enti che operano in Valle. Abbiamo un'Amministrazione
regionale che può essere intesa come un
unicum
, ma invece va
intesa come un insieme di Assessorati che operano spesso ognuno per
proprio conto, poi ci sono i Comuni, le Comunità montane, i
consorzi, le società partecipate e controllate dalla Regione
direttamente o indirettamente. Una delle criticità che è stata
messa in evidenza e anche portata a conoscenza dello stesso
Assessore Viérin è che sarebbe opportuno che all'interno della
stessa Amministrazione regionale vi fosse più omogeneità di vedute
e di applicazione delle procedure che sono adottate dalle diverse
stazioni appaltanti. È vero che la legge del codice è chiara, ha
dei riferimenti anche giurisprudenziali che hanno portato
chiarezza; di conseguenza, ogni stazione appaltante ha solo da
applicare pedissequamente la norma scritta, ma sono norme
complesse, sappiamo che la Regione più volte e in diverse materie
ha fatto da centrale da coordinamento fra la stessa Regione, gli
enti locali, i consorzi o le società controllate sarebbe buona cosa
- e lei, Assessore, potrebbe anche farlo visto che è all'inizio di
questa esperienza amministrativa - cercare di mettere maggiore
chiarezza ed omogeneità di azione da parte di tutti i soggetti e le
stazioni appaltanti. Abbiamo peraltro con interrogazioni e
interpellanze proposte dal nostro gruppo rilevato come ci siano
delle anomalie nei bandi di gara, nell'assegnazione degli appalti,
non voglio parlare di illiceità - sarebbe una parola troppo grande
-, ma vediamo come ogni stazione utilizza delle metodologie che,
pur essendo nell'ambito delle norme, chiedono magari documentazioni
di un certo tipo o certificazioni di un altro tipo, mentre altre
ignorano o sono più accomodanti nei confronti dei vari soggetti
concorrenti. Un'altra lamentela che emerge è quella della scarsa
informatizzazione delle procedure e anche qui torniamo
nell'ennesima nota dolente della potenzialità di risorse impiegate
dall'Amministrazione regionale per informatizzare le pubbliche
amministrazioni o gli enti assimilati e d'altro canto lo scarso
ricorso a questa metodologia, che permetterebbe più facilmente
l'accesso alle gare. Queste sono alcune delle osservazioni che ci
sentiamo di fare in inizio; abbiamo la legge regionale n. 12
risalente al 1996, che ha subito diverse modificazioni, che, alla
luce di questo codice nazionale, ha oggi una rilevanza piuttosto
marginale, vorremmo sapere con la seconda domanda che poniamo quali
sono, oltre agli eventuali intendimenti per un'applicazione più
coordinata della normativa vigente, le intenzioni per un'opportuna
rivisitazione della legge regionale n. 12/1996 nell'ambito di una
sfera di competenza residuale.
La prima domanda invece si riferisce a delle criticità che in
parte ho già anticipato, ma non sono solo queste, se e come
l'Assessorato procede all'effettuazione di censimenti e monitoraggi
sulla corretta applicazione della normativa vigente da parte delle
varie strutture dell'Amministrazione regionale e degli enti e
società da essa dipendenti, quindi per sapere con quale periodicità
effettua questi monitoraggi, attraverso quali organi e strumenti,
nonché quali sono le risultanze e le criticità emerse. Sappiamo che
oggi in Valle d'Aosta c'è una
holding
pubblica estesa e
variegata, dove sarebbe interessante capire fino a che punto
vengono applicate queste normative del Codice dei contratti (quanto
CVA, Casinò, Finaosta o altri enti, INVA, utilizzano appieno le
norme sugli appalti pubblici del codice dei contratti) oppure se ci
sono dei ricorsi un poco più disinvolti a procedure più leggere.
Con questa interpellanza intendiamo aprire un capitolo che
approfondiremo nel corso dei prossimi mesi, ma con queste due
domande, oltre ad aprire il capitolo, vorremmo capire quali sono le
intenzioni concrete dell'Assessore in questa delicata quanto
importante materia.
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Merci, M. le Président. Intanto
ringrazio il collega Tibaldi per l'opportunità che ci dà di parlare
in aula di questo argomento, che è un argomento importante, ma
anche molto delicato, come ben ha detto il collega. Prenderò un
minuto in più, ma vorrei fare una prefazione che passa attraverso
alcune considerazioni che il collega ha testè fatto. La riforma del
titolo V della Costituzione, parto da lì, perché le novità sono
soprattutto decorrenti da quel momento, in particolare la mancata
inclusione dei lavori pubblici nell'elencazione dell'articolo 117
della Costituzione che definisce le materie di competenza dello
Stato e la sentenza della Corte costituzionale n. 303/2003 avevano
delineato un quadro di ripartizione delle competenze fra Stato e
Regioni che, pur caratterizzato da notevoli incertezze, lasciava
spazi per una normativa regionale in materie come nel caso dei
lavori pubblici concernenti infrastrutture di interesse
esclusivamente regionale e locale. La Regione Valle d'Aosta aveva
quindi provveduto nel 2005 ad adeguare per la seconda volta la
propria legislazione, ossia la legge n. 12/1996, senza incorrere in
particolari censure a livello governativo, perché fino a quella
data l'interpretazione era stata data in quel senso. Nel 2006
questo tema è stato toccato anche dall'interpellante, l'entrata in
vigore del Codice dei contratti pubblici di lavori, servizi e
forniture ha impresso un'impostazione centralista al settore degli
appalti, introducendo una disciplina della normativa puntuale ed
esaustiva. In particolare l'articolo 4 del codice ha stabilito un
confine netto fra le competenze statali e quelle regionali,
purtroppo relegando quelle regionali ad aspetti marginali. Lo
stesso anno alcune Regioni e le Province autonome hanno promosso
vari ricorsi alla Corte costituzionale, censurando in più parti il
codice e qui la sentenza a cui faceva riferimento il Consigliere
Tibaldi è la n. 401 del novembre 2007, con la quale la Corte ha
respinto tutte le impugnazioni avanzate (ben 74!) accogliendone
solo tre riguardanti aspetti del tutto marginali. La suprema Corte
muovendosi dal principio già statuito nella sentenza n. 303/2003,
secondo cui i lavori pubblici non sono una materia da considerare
unitariamente, ma piuttosto un insieme di ambiti normativi rispetto
ai quali la competenza va di volta in volta definita, prende in
esame i singoli profili normativi riconducibili quasi interamente
alle materie della tutela della conoscenza e dell'ordinamento
civile, di esclusiva competenza statale ai sensi dell'articolo 117
della Costituzione. La Corte costituzionale, in omaggio alla
primaria esigenza di tutela della concorrenza, sancita anche dalla
giurisprudenza comunitaria, ha altresì superato uno dei
tradizionali limiti posti alla competenza dello Stato, ossia il
valore economico del contratto. Non possono quindi più trovare
applicazione principi di ragionevolezza e proporzionalità, che
farebbero sussistere una competenza regionale nei lavori di modesta
entità e neppure la competenza si trasferisce in capo al soggetto
che appalta i lavori cosicché indirettamente viene meno la
competenza esclusiva regionale per i lavori pubblici di interesse
regionale, prevista all'articolo 2 dello Statuto speciale.
In siffatto quadro normativo fonti autorevoli, fra cui anche
l'Autorità dei lavori pubblici e la prima giurisprudenza, ritengono
inapplicabili le norme regionali, quanto meno nelle parti in cui le
stesse contrastano con il codice in materie di competenze esclusive
dello Stato. L'impostazione centralista quindi del codice è
rafforzata nel relativo regolamento di attuazione che è in
discussione in questi giorni, si osserva che le Regioni a tal
riguardo non sono state coinvolte nella fase di predisposizione del
regolamento, peraltro legittimandone secondo la Corte
costituzionale, ma sono state unicamente invitate ad esprimere un
parere in sede di conferenza. A fronte di ciò ciascuna stazione
appaltante locale è legittimata nella realizzazione di documenti di
gara ad ispirarsi responsabilmente alla normativa nazionale e a
quella regionale, laddove questa non contrasti con la fonte
primaria di cui abbiamo detto prima, ossia quella nazionale. Vi è
quindi a livello regionale un comportamento non del tutto omogeneo
da parte delle diverse stazioni appaltanti, del quale non viene
effettuato un monitoraggio specifico non previsto dalla normativa,
ma un riscontro parziale attraverso i dati raccolti
dall'Osservatorio dei contratti pubblici della Valle d'Aosta e
vigilanza sull'utilità delle stazioni appaltanti. Infatti
all'Osservatorio dei contratti pubblici della Valle d'Aosta, che
rappresenta oggi la naturale estensione dell'attività
dell'Osservatorio dei lavori pubblici già istituito ai sensi della
legge n. 12/1996, sono conferiti i dati informativi dei contratti
pubblici; la trasmissione dei dati informativi stabilita sia dalla
legislazione regionale, sia dalla legislazione nazionale
rappresenta nell'azione amministrativa un momento di trasparenza
finalizzato a favorirne la legalità e i dati sono divulgati sotto
forma di tabelle di sintesi per mezzo di notiziari semestrali e
ancora i dati informativi sono trasmessi all'Autorità per la
vigilanza sui contratti pubblici di lavori, servizi e forniture
nazionali.
Ai sensi della normativa nazionale, la citata autorità,
indipendentemente, vigila sui contratti pubblici dei lavori,
servizi e forniture, verificando la regolarità delle procedure di
affidamento al fine di assicurare l'economicità di esecuzione e
rilevando eventuali fenomeni particolarmente gravi di inosservanza
e applicazione distorta della normativa. L'Osservatorio regionale,
ritorniamo a casa nostra, attivato dalla sezione centrale
dipendente dall'autorità, collabora all'attività di verifica e alle
indagini campionarie; la sezione regionale non svolge direttamente
azioni ispettive o sanzionatorie, ma con l'acquisizione dei dati
informativi contribuisce a garantire la trasparenza e la pubblicità
dell'azione amministrativa, con il fine di favorirne tempestività e
correttezza. In relazione all'attività di indirizzo svolta dalla
Regione, si vuole ricordare che, in occasione dell'entrata in
vigore della legge n. 12/1996 e delle sue rivisitazioni intervenute
nel 1999 e nel 2005, sono state emanate dall'Assessorato regionale
dei lavori pubblici circolari esplicative e di indirizzo a tutte le
stazioni appaltanti tenute all'applicazione della normativa
regionale, poi posso far avere copia delle circolari...
(interruzione del Consigliere Segretario Tibaldi, fuori
microfono)
... no, a seguito delle modifiche del 2005 sono state trasmesse
delle circolari, perché la legge n. 12 è stata modificata nel 1999
e nel 2005.
Quanto all'ipotesi di una rivisitazione della legge regionale n.
12, sono in corso verifiche congiunte del Dipartimento opere
pubbliche e del Dipartimento legislativo e legale riguardanti
specificatamente i punti che adesso vado ad elencare: le norme da
modificare in quanto contrastanti con il codice rientranti nelle
competenze esclusive dello Stato, le possibili estensioni della
disciplina regionale servizi alle forniture, la peculiarità della
legge regionale n. 12 da salvaguardare, la portata del comma 5
dell'articolo 4 del decreto legislativo n. 163 a cui si riferiva il
collega Tibaldi prima.
Occorre infine rilevare che su impugnativa del Governo, ricorsi
del 30 agosto 2006 e dell'8 ottobre 2007, la Corte costituzionale
con le sentenze n. 431/2007 e n. 411/2008 ha dichiarato
rispettivamente l'illegittimità costituzionale delle leggi
regionali della Campania e dell'Abruzzo e di molteplici
disposizioni della legge regionale n. 5/2007 della Sardegna, che è
una Regione a statuto speciale. È quindi prevedibile che nel quadro
normativo e giurisprudenziale attuale un intervento legislativo
regionale non ponderato e non attento possa incorrere nella censura
a livello centrale. Si ribadisce comunque la volontà delle forze di
maggioranza di dare attuazione alla previsione del programma di
modifica della legge sugli appalti per le imprese artigiane,
adeguandone i limiti di accesso con particolare riferimento alla
qualità delle opere, anche perché a questo punto fa parte dei punti
programmatici primari dell'azione del Governo e quindi ribadiamo
questa volontà riaffermando comunque la necessità di non fare dei
passi che poi abbiano un effetto
boomerang
per le
peculiarità e l'autonomia della nostra Regione.
Si dà atto che dalle ore 16,43 presiede il Vicepresidente
Lanièce André.
Presidente
- La parola al Consigliere Segretario
Tibaldi.
Tibaldi (PdL)
- L'Assessore Viérin ha in parte riprodotto
alcune considerazioni che avevo già fatto io in premessa, e su
questo, essendo norme consolidate del codice o sentenze assodate
della giurisprudenza, penso che non ci sia la possibilità di
opinare molto. Vorrei però soffermarmi su alcuni passaggi più
propriamente politici, dove mi aspettavo qualche risposta più
sostanziosa e spiego che cosa, non per amor di polemica, Assessore.
Lei sa bene - penso che lo stia vedendo in prima persona e primo
fra tutti noi come Assessore alle opere pubbliche - che si deve
dimenare lei e i suoi uffici in un'autentica giungla normativa. È
una giungla dove non basta il
machete
per sfoltire le liane
e i rami che impediscono di andare verso una meta, ma le insidie
sono decisamente peggiori. In questa giungla normativa possiamo
capire che abbiano una certa difficoltà di muoversi gli uffici, è
ancor più comprensibile la difficoltà con cui si muovono gli
operatori privati che devono cercare di svolgere la loro attività
con questo monumento normativo che è talvolta paradossale,
contraddittorio...
Lei ha detto che vi state attivando con i due dipartimenti
legale... per cercare di sfoltire la materia e avere delle idee più
chiare. Il Codice dei contratti pubblici è entrato in vigore nel
2006, nel 2007 c'è stata quella famosa sentenza, è strano - non lo
dico a lei, lo dico in generale anche a chi ha amministrato in
precedenza - che non si sia ancora fatta una recensione giuridica
delle norme applicabili e le altre che devono essere accantonate.
Mettetevi nei panni di un operatore economico che si trova di
fronte al Codice dei contratti pubblici che sicuramente ha una
valenza superiore in termini di fonti e la piccola e modesta legge
regionale n. 12/1996 che deve chiedersi: ma quale si applicherà
qui, questa, quest'altra...? Insomma mettiamoci nei panni di questa
gente tanto che leggo qui la dichiarazione del Sig. Roberto
Montrosset, Presidente di CNA Costruzioni, su "Il Sole 24Ore" di
mercoledì 26 novembre 2008:
"Perfino all'interno della stessa
Amministrazione regionale ci dobbiamo confrontare con un'assenza di
omogeneità (lei lo ha confermato parlando di disomogeneità) delle
procedure adottate dalle diverse stazioni appaltanti. Un esempio?
L'Assessorato delle opere pubbliche e quello dell'agricoltura
seguono iter differenti e questo appesantisce e complica l'attività
delle imprese"
. Due Assessorati, due rami dell'Amministrazione
regionale che dovrebbe essere un
unicum
, hanno già procedure
differenti; immaginiamoci fra consorzi, enti locali, Comunità
montane, società partecipate, che problemi che hanno i vari
imprenditori privati che provano ad accedere ai bandi di concorso
per cosa poi? In fin dei conti per lavorare. Questa è la principale
criticità che viene evidenziata, noi la leggiamo sul giornale come
avrà letto anche lei, Assessore, ma è naturale che abbiamo il
dovere come pubblica amministrazione di semplificare, perché si
parla molto di semplificazione della burocrazia, della materia
giuridica, questo è un campo dove bisogna intervenire con decisione
e con chiarezza di idee. Lei ha ammesso la disomogeneità - non
poteva fare diversamente, apprezziamo la sua onestà intellettuale -
che però si aggiunge alle penalizzazioni di cui già soffre il
mercato edile pubblico; è vero che sono state diramate delle
circolari, che però risalgono al 1999 e al 2005, siamo nel 2009, e
sono circolari esplicative della legge regionale del 1996 che è
ormai marginalizzata.
L'invito allora che facciamo è quello di dare un'accelerata in
termini quantitativi e un'attenzione in termini qualitativi per far
sì che tutti gli operatori del settore siano messi di fronte alla
consapevolezza di avere una normativa certa, alla quale far
riferimento e il grosso sforzo che lei potrebbe fare, Assessore,
glielo diamo come idea che le buttiamo lì sul tavolo, è quello di
cercare attraverso circolari e direttive di mettere attorno ad un
tavolo i vari rappresentanti di queste situazioni appaltanti (gli
enti locali, Regione, società controllate) affinché vi sia un
indirizzo omogeneo, non che CVA bandisce gli appalti in una certa
maniera, il casinò in un'altra maniera e i due Assessorati hanno
metodologie difformi. Credo che queste siano due sfide alle quali
lei deve far fronte, ci sono dei mesi a disposizione, è vero, la
legislatura è lunga, però è opportuno non arrivare in coda a tale
lasso di tempo, perché sono 4 anni, ma cercare di dare una risposta
prima, anche perché se lei legge "Il Sole 24Ore", di cui ho qui
alcuni ritagli, vede che ormai la normativa si aggiorna ad una
velocità subfotonica, perché trattativa privata per gli appalti
fino a 500mila euro, il DL sui prezzi è del 17 dicembre dello
scorso anno, questo che le ho citato prima della sentenza del
2007... c'è un'evoluzione anche qui assolutamente galoppante. Il
suo Assessorato non deve rimanere inerme di fronte a tale
cambiamento, ha il dovere politicamente amministrativamente e anche
burocraticamente di dare un indirizzo. Questo è l'auspicio che
facciamo e penso che anche in III Commissione tale capitolo potrà
essere non solo analizzato, ma anche approfondito per far emergere
dei suggerimenti e degli indirizzi che siano utili per un lavoro di
gruppo - al quale non vogliamo sottrarci -, che è quanto mai
necessario.
