Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 2409 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2409/X Situazione dell'attività di formazione
professionale nel settore turistico-alberghiero.
(Interrogazione)
Interrogazione Richiamate le deliberazioni n. 1123 del 8 marzo
1996 e n. 4411 del 4 ottobre 1996 riguardanti il programma
dell'attività di formazione professionale;
Preso atto della deliberazione di Giunta n. 4903 del 8 novembre
1996 avente come oggetto: "Approvazione delle modalità di
attuazione dell'intervento formativo 009 TUR Fondazione per la
formazione professionale turistica - Management Alberghiero
Aggiornamento Imprenditori Alberghieri";
Tenuto conto delle dichiarazioni fatte in Consiglio regionale
dall'Assessore al Turismo in data 10 luglio 1996 in cui affermava
tra l'altro di voler relazionare in IV e V Commissione consiliare
sull'efficacia del ruolo della Fondazione per la formazione
professionale turistica alla luce delle iniziative assunte e dei
risultati ottenuti dal momento dell'inizio della sua attività;
tutto ciò premesso, i sottoscritti Consiglieri regionali
Interrogano
l'Assessore competente per sapere:
- a fronte dei previsti 100 partecipanti al corso "Management
Alberghiero" quanti sono stati gli effettivi corsisti;
- se a partire dal luglio scorso, data dell'ultimo dibattito in
Consiglio sulla situazione della Fondazione per il turismo,
l'Assessore ha verificato un miglioramento;
- per quali motivi l'Assessore non ha ancora relazionato alla IV
e V Commissione sull'efficacia del ruolo della Fondazione alla luce
delle iniziative assunte e dei risultati ottenuti dal momento
dell'inizio della sua attività e se è sempre dell'idea che vi sia
questa necessità.
F.to: Collé - Marguerettaz - Marco Viérin
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) L'interrogazione pone alcuni quesiti sul
funzionamento della Fondazione che sono stati già oggetto di
precedenti iniziative consiliari alle quali avevo risposto
dichiarando la mia disponibilità a relazionare sull'argomento alle
Commissioni competenti. Rimango convinto di questa proposta, darò
per iscritto la mia disponibilità e concorderò con i Presidenti
delle Commissioni la data per lo svolgimento del momento di
approfondimento in questione. Questo per quanto riguarda il terzo
quesito.
In effetti, complessivamente, questo è un argomento importante,
tenuto conto dei risultati ottenuti dalla Fondazione per quanto
concerne gli interventi formativi e il corso di addestramento
alberghiero della qualificazione biennale o triennale dei giovani
post-obbligo. Il numero di soggetti qualificati al termine del
biennio-triennio del periodo 1990-1996 viene desunto dai verbali
d'esame e risulta essere così suddiviso: sala bar sommelier 52,
cucina e pasticceria 64, portineria ricevimento 37, per un totale
di 150 studenti licenziati. Dalla documentazione agli atti della
scuola alberghiera, al momento del conseguimento della qualifica i
giovani formati risultano essere tutti avviati ad attività
lavorativa nella Regione. Compatibilmente con quanto il mercato del
lavoro locale è in grado di offrire, gli inserimenti sono da
ritenersi adeguati. I corsi di addestramento alberghiero,
realizzati mediante l'utilizzo delle strutture esistenti presso la
Fondazione per la formazione professionale turistica, costituiscono
comunque un valido strumento per l'offerta turistica
valdostana.
Per quanto riguarda il settore degli impianti a fune, nell'anno
1995 si è tenuto un seminario di aggiornamento professionale per
gli addetti al soccorso sulle piste di sci da discesa. Al corso
hanno partecipato ben 116 persone.
Nel 1996 il seminario di aggiornamento professionale per addetti
al soccorso sulle piste da discesa della Valle d'Aosta è stato
diviso in tre moduli: tecniche di primo soccorso (29 partecipanti),
tecniche di intervento per il soccorso in presenza di valanghe (136
partecipanti) e prevenzione di fenomeni valanghivi (30
partecipanti).
Si è tenuto inoltre, sempre nel 1996, un corso per operatori di
mezzi battipista a cui hanno partecipato 40 persone. I corsi si
sono conclusi positivamente anche con delle note di merito positive
espresse dagli stessi frequentanti.
Per il 1997 sono previsti seminari di aggiornamento
professionale per gli addetti al soccorso sulle piste da discesa,
un corso di aggiornamento per macchinisti e capiservizio di
impianti funiviari ad agganciamento automatico e un corso di
aggiornamento per gli addetti alla bonifica del territorio sciabile
sul tema: il distacco programmato di valanghe.
Per quanto riguarda gli interventi formativi nel settore
alberghiero, nel 1995 si è tenuto un corso di marketing per il
servizio turistico alberghiero con 18 partecipanti ed è stato
svolto un corso di gestione delle risorse umane con 14
partecipanti. Nel 1996 c'è stato un corso per l'aggiornamento del
management alberghiero della Valle d'Aosta di cui parlerò
successivamente. Per il 1997 sono previsti dei corsi per
l'aggiornamento di tale management.
In riferimento al secondo quesito posto dagli interroganti, devo
constatare che c'è stato in effetti un miglioramento, derivante
dall'impegno nella riorganizzazione globale con una ridefinizione
delle competenze e dell'organico. C'è anche da sottolineare che le
persone, che avevano manifestato l'intenzione di non collaborare
all'attività della Fondazione, hanno deciso di riprendere
attivamente il proprio ruolo all'interno di tale organismo tenendo
conto della nuova impostazione data alla Fondazione. Inoltre entro
fine mese il regolamento verrà predisposto in maniera definitiva,
tale documento sarà un punto di riferimento organizzativo
importante per tutti coloro che operano all'interno della
Fondazione stessa.
Per quanto riguarda il primo quesito posto, vi faccio presente
che il corso denominato aggiornamento per il management alberghiero
della Valle d'Aosta è strutturato in otto moduli didattici e
prevede la formazione in totale di cento persone. I moduli previsti
sono i seguenti: contabilità come supporto di conoscenza per la
gestione aziendale; gestione finanziaria di breve, medio e lungo
termine; introduzione al controllo di gestione; manutenzione e
adeguamenti della struttura nelle imprese ricettive da fattore
tecnico a fattore qualitativo; comunicazione ed immagine; gestione
ecologica di una struttura alberghiera; marketing per il servizio
turistico alberghiero e gestione per le risorse umane.
Gli otto moduli previsti in questo corso di management
alberghiero sono indirizzati agli imprenditori e agli albergatori
quindi, a tutti gli albergatori operanti nella nostra Regione.
In previsione della possibilità dell'imprenditore interessato di
scegliere la frequenza ad uno o più moduli didattici, è stata
ipotizzata la partecipazione di venti allievi per ogni modulo. Al
primo modulo didattico, denominato comunicazione ed immagine, si
sono iscritte 10 persone, delle quali solo 3 hanno effettivamente
partecipato al corso iniziato in data 11 dicembre 1996. Il Comitato
direttivo della Fondazione, d'intesa con la Dava, sentito il
Servizio studi, ha deciso di conseguenza la proroga delle
iscrizioni per i corsi fino al 5 marzo 1997. Tenendo conto che la
stagione invernale è iniziata in anticipo a fine novembre, c'è
stato un buon innevamento durante tutta la stagione, con la
conseguente mancanza di tempo libero da parte degli albergatori
stessi per la partecipazione a corsi di formazione di questo tipo,
che sono importanti, ma che sicuramente non devono andare a
danneggiare la possibilità di lavorare al pieno della stagione
stessa. In questo momento quindi, le iscrizioni sono prorogate al 5
marzo, data in cui sapremo quanti saranno gli iscritti per tutti
gli otto moduli previsti.
Attualmente la Fondazione per la formazione professionale
turistica sta raccogliendo le iscrizioni, il calendario è stato
realizzato tenendo conto di quanto indicato dai rappresentanti
della Dava al fine di scegliere delle date che risultino
compatibili con l'attività imprenditoriale stessa.
Presidente Ha chiesto la parola il Consigliere Collé.
Collé (PpVA) Non so se la nostra interrogazione deve essere
formulata in modo più chiaro considerato che buona parte delle
risposte fornite dall'Assessore non erano richieste. Ho posto delle
domande a cui invece non mi è pervenuta una risposta chiara e
purtroppo non è la prima volta che questo capita.
In Consiglio ho portato avanti più volte il discorso della
Fondazione per la formazione professionale turistica e più volte ho
detto che questo è uno di quei problemi a cui questa maggioranza e
questa Giunta non vogliono dare risposta; non si vuole entrare nel
merito della questione.
La risposta dell'Assessore viene fornita a seguito di tutta una
serie di riflessioni che avevamo effettuato nel gennaio del 1996
sull'impostazione che si erano dati la Giunta e l'Assessorato del
turismo: svolgere questi corsi di formazione per gli operatori
alberghieri presenti in Valle. Si tratta di corsi designati dalla
Rubierre, una società romana che è venuta in Valle d'Aosta, che ha
redatto uno studio e che ha detto che i nostri albergatori
necessitano di questi corsi.
Abbiamo iniziato a fare due corsi con dei risultati pessimi, da
una parte 13 persone dall'altra 17, di cui buona parte dipendenti
di grandi alberghi, che a mio avviso erano stati inseriti dai
proprietari degli stessi per fare un favore a qualcuno quindi, per
non dire che il tutto era fallito.
Nel 1997 ci troviamo nella stessa identica situazione perché
nella delibera n. 4903, dove si approva lo stanziamento per il
corso del management alberghiero e dove è previsto il numero dei
partecipanti (100 persone) diviso in moduli, ci troviamo con tre
iscrizioni. Non mi si può dire oggi che la causa del problema
verificatosi è la stagione invernale già iniziata perché chi ha
organizzato questi corsi sapeva benissimo che la neve poteva
cadere, che se non cadeva c'erano i cannoni e di conseguenza che
gli albergatori sarebbero stati impegnati nelle loro attività.
Allora, non ci si deve prendere in giro, per favore! Nel corso
del mese di luglio di quest'anno abbiamo chiesto all'Assessore di
relazionare alle Commissioni IV e V sull'attività della Fondazione
per fare una seria ed attenta analisi del ruolo della Fondazione e
dell'utilità di questi corsi. Se verifichiamo una, due, tre,
quattro volte che questi corsi, impostati e voluti da qualcuno, non
danno il risultato che ci si era prefissati, si deve ammettere il
problema e si deve cambiare strada, qui invece si continua a dire
che c'è un miglioramento all'interno della Fondazione, ma i
risultati sono questi. Sig. Assessore, lei non può parlare tutte le
volte di scuola alberghiera, io non ho mai toccato questo tasto,
anzi ho sempre detto che la scuola alberghiera ha una sua validità.
Dobbiamo però, anche parlarci chiaro: la Fondazione non è nata per
tenere in piedi la scuola alberghiera da un punto di vista
organizzativo, bensì per fare il coordinamento di tutti quegli enti
che in Valle d'Aosta si occupano di turismo, l'articolo 1
dell'istituzione della Fondazione parla chiaro. Qui invece ci
troviamo di fronte ad una situazione di nullità di questo istituto
e non si vuole prendere in mano la situazione, non si vuole
affrontare questo problema. Dal 10 luglio 1996 sono passati 8-9
mesi e l'Assessore non ha ancora portato in Commissione questo
problema come all'epoca si era impegnato a fare. Non mi pare giusto
e corretto che per sollecitare questo si debba fare
un'interrogazione.
Sig. Assessore, le chiedo vivamente di portare questo problema
all'attenzione delle Commissioni IV e V e di fare loro un discorso
serio su questi corsi ai quali i nostri operatori non vogliono
partecipare per delle ragioni legate non alla caduta della neve o
ad altro, ma al modo in cui la Fondazione per il turismo si sta
muovendo da diversi anni, con risultato nullo per la Fondazione, ma
soprattutto - ed è quello che mi preoccupa maggiormente - per il
ruolo della Fondazione e per quello che i nostri operatori
turistici sul territorio si aspettano.
