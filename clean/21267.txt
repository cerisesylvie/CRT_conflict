Classificazione
INDUSTRIA



Oggetto del Consiglio n. 1174 del 23 febbraio 2005 - Resoconto
OGGETTO N. 1174/XII - Investimenti per promuovere in Italia e
all'estero l'area Cogne. (Interpellanza)
Interpellanza
Premesso che:
- dal 2000 ad oggi Finaosta S.p.a. ha investito su incarico
della Giunta regionale oltre 500 mila euro per promuovere in Italia
e all'estero l'area Cogne;
- recentemente l'amministrazione comunale di Aosta ha
espresso l'esigenza di rivedere il piano degli insediamenti di tale
area;
- ad oggi non risultano esservi aziende interessate a
trasferire la loro attività nell'area Cogne, ove peraltro stanno
procedendo i lavori di ultimazione di due capannoni.
I sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1. in quali attività ed iniziative si sono concretizzate le
azioni promozionali avviate da Finaosta e quali ritorni concreti
hanno avuto;
2. quale giudizio esprimono sulla richiesta avanzata
dall'amministrazione comunale di Aosta;
3. quali previsioni fanno circa l'effettivo insediamento di
attività nei capannoni in fase di ultimazione;
4. come intendono procedere per stimolare la domanda di
insediamento attualmente inesistente.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - L'argomento non è sicuramente di quelli
sconosciuti e nemmeno di quelli nuovi e, purtroppo, per l'ennesima
volta ci troviamo a discutere di questioni che possono sembrare la
ripetizione di interpellanze, di interrogazioni effettuate, se non
fosse che delle novità significative ci sono e la novità più
significativa sta nel trascorrere del tempo. Prima di apprestarmi a
scrivere questa interpellanza, al di là di considerazioni maturate
negli ambienti che a vario titolo sono coinvolti nella
riqualificazione dell'area Cogne nel più noto progetto "Espace
Cogne", mi sono preso la briga di andare a scartabellare tutto
quello che è stato detto e che avrebbe dovuto essere stato fatto e,
rispetto alle tante cose che sono state dette, poche sono le cose
che alla fine sono state fatte, perlomeno nei tempi che erano stati
definiti dalle dichiarazioni, dagli atti amministrativi, dagli
incontri bilaterali e trilaterali, o quello che fossero.
La realtà è che oggi siamo in grave ritardo, perlomeno rispetto
a quell'accordo di programma datato 1996 che, con una serie di
successivi aggiustamenti, "regge le sorti" della riconversione di
quella importante area sia dal punto di vista strategico, sia dal
punto di vista delle attese. L'interpellanza parte da una
considerazione ed è quella che, al di là del risultato ad oggi
della riconversione e della riutilizzazione dell'area,
l'Amministrazione regionale ha speso risorse in due direzioni: la
prima è quella più materiale e che dà l'evidenza di alcuni
fabbricati in ristrutturazione, di altri fabbricati in edificazione
e di strutture che stanno crescendo con tutte le difficoltà di
andare a dare dei contenuti dal punto di vista occupazionale e
produttivo a quelle strutture; l'altro fronte sul quale
l'Amministrazione regionale ha investito delle risorse è stato
quello della promozione dell'area Cogne, che doveva essere
finalizzato a dare concretezza al grande sforzo finanziario di
riconversione dell'area. Abbiamo stimato che dal 2000 ad oggi
"Finaosta" abbia speso almeno 500 mila euro, ma da conti rifatti,
se non vi sono stati poi residui nelle deliberazioni, forse la
cifra tende al raddoppio e, di conseguenza, è una cifra stimata per
difetto. Dicevo, 500 mila euro per promuovere in Italia e
all'esterno l'area Cogne; è una cifra significativa che a noi non
sembra aver portato risultati in termini concreti.
Nell'interpellanza - ma lei sicuramente lo avrà colto - ci
riferiamo alla definizione di "Espace Aosta", che esclude quella
"enclave" a sé stante che è quella della "pépinière", la quale è
stata gestita con procedure diverse, perciò ci riferiamo a tutto
quanto accade nell'area Cogne in fase di riconversione al di fuori
della "pépinière". Vorremmo cercare di avere un bilancio di come si
sono concretizzate in questi 4 anni abbondanti le iniziative
promozionali, ovvero quali sono state le iniziative e qual è il
giudizio politico che l'Assessore e la Giunta danno di queste
iniziative alla luce dei risultati che ci sembra difficile ritenere
soddisfacenti.
Al di là di cosa è stato speso e di quali sono i giudizi,
vorremmo capire nel futuro come intendete procedere: se ritenete di
cambiare i meccanismi sinora perseguiti per stimolare la domanda di
insediamento e quali sono le previsioni che fate circa l'effettivo
insediamento, anche perché se i dati che abbiamo raccolto non sono
errati, ci portano a dire che entro giugno dovrebbe essere
terminato il primo edificio, quello cosiddetto "dei servizi", di
circa 4.000 metri quadri, e nel giro di un anno dovrebbe essere
ultimato il secondo edificio, che dovrebbe essere destinato alla
produzione, e sono altri 3.000 metri quadri. È evidente che nel
breve-medio periodo ci troveremo ad avere delle superfici
importanti ultimate, con il rischio di non avere nessuna "carta da
giocare" per renderle produttive e creare quell'indotto
occupazionale, che era l'obiettivo della riconversione dell'area.
Penso non vi sia da aggiungere molto alle domande di questa
interpellanza; alla luce delle risposte, mi riservo delle
valutazioni ulteriori sulle azioni promozionali del passato e in
prospettiva.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda la spesa per la
promozione, va precisato che le somme impegnate sono state di 562
mila euro, di queste ne sono state spese 311 mila, quindi ne
rimangono da spendere 250 mila che non sono ancora state
utilizzate, di queste 250 mila 102 mila sono collegate ai
cosiddetti "success fee", cioè alle provvigioni che vanno alle
società che stanno operando per trovare delle imprese che si
insedino nell'area; di conseguenza, la spesa che finora ha
sostenuto la Regione per quanto riguarda la promozione dell'area è
di 311 mila euro. Va tenuto conto che sono stati utilizzati dei
fondi da parte dell'ICE (Istituto commercio estero) per la
promozione a livello internazionale. Nei 311 mila euro spesi per
questa attività di promozione 106 mila sono stati impegnati per la
realizzazione del "masterplan" dell'area, che è un'azione che va
fatta indipendentemente dalla promozione dell'area stessa.
L'attività promozionale in senso stretto è di 170 mila euro e ha
riguardato modelli tridimensionali, il logo, la realizzazione del
sito "Web", delle "brochures", delle partecipazioni a diversi
incontri a livello nazionale e internazionale, il convegno di
Saint-Vincent del 2001, la predisposizione di filmati. Questa
attività ha riguardato iniziative all'interno e all'esterno della
Regione, a livello internazionale si è partecipato a diverse
iniziative anche in collaborazione con l'ICE, iniziative che non
avevano solo lo scopo di promuovere l'area Cogne, ma avevano anche
lo scopo di realizzare una promozione turistica eno-gastronomica
della Valle, in particolare a Toronto, Tokio, Stoccolma e Berlino
l'anno scorso e l'anno precedente. Sono state fatte delle
inserzioni pubblicitarie su diversi quotidiani, ma non sto ad
entrare nel merito di tutte queste questioni.
Per quanto riguarda i contatti, la situazione è la seguente. Vi
è un accordo con un'impresa locale per quanto riguarda
l'insediamento nell'edificio "E", quello che avrà la propria
realizzazione ad agosto di quest'anno, vi sono stati diversi
contatti con diverse aziende per quanto concerne l'insediamento più
complessivo, vi sono ancora dei contatti in corso, ma direi che
oggi le possibilità concrete di utilizzazione dell'insediamento
riguardano, da un lato, una fase conclusiva per quanto concerne il
confronto e la trattativa con il Consorzio artigiani, in quanto è
stata sottoposta al consorzio una bozza di contratto preliminare
per la realizzazione di 3 edifici che dovrebbero ospitare 32
aziende consorziate, l'area interessata sarà di 17 mila metri
quadri di superficie lorda, contro i 5.000 metri quadri di
superficie lorda previsti dall'accordo di programma fra Regione e
Comune di Aosta. Per quanto riguarda gli interventi sui nuovi
edifici, l'edificio "D", che vedrà il termine dei lavori ad ottobre
2005, saturerà gli spazi disponibili in quanto verrà utilizzato
dalla società "Dora", che necessita di espandere la propria
attività; invece nell'edificio "E" vi è un primo insediamento di
una falegnameria, ma rimangono ancora degli spazi disponibili.
Per quanto concerne la seconda domanda, richieste formali
dell'Amministrazione comunale di Aosta non ce ne sono, vi sono
stati degli incontri con la Giunta del Comune di Aosta che ha posto
la richiesta di ripensare ad alcune questioni per quanto riguarda
l'insediamento dell'area Cogne, non tanto relativamente
all'insediamento di carattere industriale e artigianale, quanto
rispetto ad alcune modalità. Rispetto a questo vi è la massima
disponibilità della Giunta regionale di approfondire tale tema, sia
per quanto riguarda la risposta a problemi di delocalizzazione di
alcune attività che creano dei problemi urbanistici sul territorio
del Comune di Aosta, sia per affrontare un tema importante che è
quello della possibilità di utilizzare parte di quelle aree per la
realizzazione di un distributore di gas metano, per approvvigionare
autobus per l'uso urbano e anche altri veicoli sempre a metano.
Questo è un tema di attualità, nel momento in cui leggiamo che ad
Aosta... ma in tutta Italia vi è il problema dell'inquinamento e la
necessità di ridurre l'impatto del traffico. È in fase conclusiva
anche l'accordo di programma per quanto riguarda l'area "F8 bis".
Da questo punto di vista, ci troviamo in un periodo particolare,
siamo a fine legislatura al Comune di Aosta ma, come veniva
ricordato, l'accordo di programma risale al 1997, nato in un
contesto diverso da quello attuale, con una diversa situazione
economica generale, per cui si tratta di andare ad un
riaggiornamento di quel programma, tenuto conto che alcune
iniziative stanno andando avanti, vedi quella degli artigiani, vedi
quella per l'utilizzo dell'edificio "D" per la società di ricerca
"ST Microelectronics".
Per rispondere infine all'ultima domanda, credo che da una parte
si debba tener conto degli orientamenti di carattere generale
assunti anche dal Consiglio recentemente - mi riferisco alla
risoluzione del 19 gennaio - e poi dello stesso Programma triennale
per lo sviluppo dell'industria e dell'artigianato approvato dal
Consiglio, che portano alcune indicazioni per quanto riguarda
alcune iniziative legate a servizi di supporto alle imprese. Va
ripensato il modo di promuovere il territorio a livello non solo
nazionale, ma internazionale. Nel passato la Regione, se ha avuto
un problema, aveva quello semmai di selezionare gli investitori;
oggi la situazione è cambiata a fronte di...
(interruzione del Consigliere Frassy, fuori
microfono)
... male e anche bene; d'altronde lei sa meglio di me che circa
le previsioni rispetto al futuro... doti divinatorie non ne ha
nessuno su questo terreno.
Dicevo che un'iniziativa che si intende fare è quella relativa
al riorientamento degli enti strumentali, nel senso che abbiamo
necessità oggi di avere strutture che abbiano maggiore capacità di
attrazione di investimenti in Valle, questo vale per il settore
industriale e non solo, quindi si tratta di fare in modo che anche
le strumentazioni che la Regione ha vadano in questa direzione.
Rispetto all'area Cogne, non siamo in un deserto, nel senso che
la "pépinière" è stata stralciata, ma ha visto un insediamento
significativo, siamo circa al 70% di occupazione, l'edificio "D"
verrà occupato, per l'edificio "E" vi è già un'iniziativa che si è
concretizzata, oltre al fatto che una quota significativa
dell'area, 17 mila metri quadri, è a disposizione di un consorzio
artigiani. Non siamo alla saturazione dell'area però, rispetto a un
contesto che presenta indubbiamente non dei tassi esclusivi di
crescita nel settore industriale - qualcuno nel nostro Paese parla
di declino e di deindustrializzazione -, l'area sta dando alcune
risposte. È paradossale che, a fronte di una disponibilità di un
imprenditore di realizzare un "call center", questo abbia sospeso
l'iniziativa a fronte della scarsa rispondenza nella ricerca di
personale a livello locale; questo non per dire che non vi sono
problemi di disoccupazione a livello valdostano, ma che vi sono
problemi negli incontri fra domanda e offerta. Questa è l'ultima
area che abbiamo a disposizione di una certa dimensione in Valle,
quindi gli insediamenti che devono essere realizzati vanno fatti
facendo in modo che le valutazioni siano quelle più approfondite;
poi, come dicevo prima, le doti di infallibilità credo che non ce
le abbia nessuno in questo Paese, quindi stiamo lavorando per
cercare di trovare delle soluzioni tenendo conto che la situazione
presenta delle problematicità che credo siano evidenti a tutti.
Président - La parole au Conseiller Frassy.
Frassy (CdL) - Alcune considerazioni le voglio e le devo fare e
partirò dalla sua conclusione in risposta all'interpellanza.
Lei ha concluso dicendo che si rende conto che la situazione
presenta delle problematicità; devo dire: per fortuna che se ne
rende conto! Alla fin fine però i passi fatti in questi 10 anni
sono dei passi indietro più che dei passi avanti, perché, quando il
Sindaco di Aosta non più tardi di qualche mese fa ha avuto modo di
esordire in Consiglio comunale - e poi la dichiarazione è stata
ripresa dai giornali - che era forse opportuno rivalutare l'area
industriale cosiddetta "Espace Aosta" per rivedere l'accordo di
programma, probabilmente con 10 anni di ritardo, si è reso conto
che per la città di Aosta quello è un progetto che non porta da
nessuna parte la città. Noi esprimiamo delle preoccupazioni su
questa situazione. Lei nel rispondere all'interpellanza ha fatto
riferimento all'edificio "D", edificio dei servizi, e all'edificio
"E", edificio della produzione, ed io voglio metterci anche il PAC
i cui finanziamenti sono stati recentemente approvati con una
deliberazione di Giunta: l'insieme di questi 3 edifici fa il 43%
circa delle aree coperte stimate nell'accordo di programma del
1996, il che vuol dire che quanto meno sono già state impegnate
risorse per portare avanti quell'accordo di programma per un buon
43%. Se poi andiamo ad inserire anche i 18 mila metri quadri del
Consorzio artigiano, quel 43% si avvicina e forse supera il 65%.
Questo vuol dire che, pur rendendovi conto delle problematicità,
quell'accordo di programma, con i ritardi e con tutte le
problematiche di questi 10 anni, stancamente si trascina consumando
le ingenti risorse finanziarie messe a disposizione
dall'Amministrazione regionale.
Io su questo voglio fare delle riflessioni, perché se lei
rammenta le interpellanze che il nostro gruppo le ha posto fin
dall'inizio della scorsa legislatura, si ricorderà che avevamo
sostenuto l'assurdità di una posizione tenuta dall'Amministrazione
regionale di chiusura nei confronti del Consorzio artigiano, che è
sempre stato l'unico attore interessato all'utilizzo di quelle
aree, perché per 5 anni i metri quadri erano 5.000, lei lo ha
ricordato, perché questi erano previsti nell'accordo di programma e
con difficoltà li avevate raddoppiati ipotizzando l'utilizzo su due
piani delle superfici calpestabili, a distanza di 6 anni siete
arrivati da quei 5.000 a 18.000 metri quadri. Nel frattempo sono
passati 6 anni e, se vado a guardare cosa stava scritto sui
giornali del 2001, si diceva che stavate per chiudere l'accordo con
il Consorzio artigiano; se vado a leggere i giornali del 2004 e
sento le sue dichiarazioni di oggi, scopro che sono passati 4 anni
e sempre si dice che si sta per chiudere l'accordo con il Consorzio
artigiano.
Edificio "D": lei, Assessore, forse voleva giocare un ruolo a
sminuire quella che è stata comunque la valenza del suo Assessorato
e anche di "Vallée d'Aoste structure", perché lei sa bene che "ST
Microelectronics" non è nata, per quello che ci ha portato
"Finaosta", dalla sua attività di promozione, ma è nata dai
collegamenti tenuti dal suo Assessorato "in primis" con tutto
quello che era il progetto della "Tecdis" di Châtillon; perciò
questa è un'ipotesi che esula dall'azione di promozione fatta da
"Finaosta". Apro una parentesi: la "ST Microelectronics" non apre
un nuovo laboratorio di ricerca, ma questa azienda porterà in Valle
d'Aosta una struttura che sta "nell'hinterland" milanese, dove vi
sono 100 posti di lavoro; di quei 100 posti di lavoro stima di
trasferire forzatamente sì e no un 30%, gli altri 70 posti sono
posti di laureati che dovrebbero essere reperiti in loco. Qui si
apre un'altra parentesi dolorosa della realtà valdostana: che molto
probabilmente quei posti in loco non verranno mai reperiti. Noi
saremmo i primi ad essere contenti che si possa constatare
l'insediamento di una struttura che fa ricerca, che non inquina e
che è all'avanguardia, ma su questo progetto penso vi siano ancora
alcune "caselle" che vadano valutate, perché non è pensabile oggi -
perché non lo pensa "ST Microelectronics" - di trasferire 100
laureati in Valle d'Aosta.
Quello che ci preoccupa, se abbiamo capito bene la sua
riflessione, è stato quello di dire: "non preoccupiamoci di questi
spazi e di questi volumi che vengono ristrutturati, perché la
Regione ha degli enti strumentali e il riferimento è agli enti
strumentali che fanno della formazione", perciò ci sembra di aver
capito che ci potrebbe essere l'utilizzo di una parte di quegli
spazi per far sì che questi enti strumentali - non so se in questi
ci rientri progetto formazione o quant'altro - trovino una
collocazione più adeguata per poter svolgere le attività formative.
Se così fosse, non abbiamo centrato il progetto di un'area a forte
valorizzazione tecnologica, ma abbiamo fatto un'operazione di
allargamento delle strutture regionali.
Dico solo che, leggendo periodici che si occupano di economia,
cito per tutti "Il Sole 24Ore", mi capita spesso di andare a
leggere notizie riguardanti i parchi tecnologici; questi sono
l'unica realtà che paga in termini di produttività, in termini
occupazionali, in termini di valore aggiunto e, andando a leggere
dove sono questi parchi, vedo che sono in tutte le regioni meno che
in Valle d'Aosta, perché nella nostra Regione non sono considerati
parchi tecnologici né la "pépinière" di Aosta, né la "pépinière" di
Pont-Saint-Martin. Ce ne sono in Friuli, nel Veneto, in Emilia, in
Lombardia, in Piemonte, in Liguria, in Toscana, nelle Marche, nel
Lazio, in Umbria, nella Basilicata - più di uno -, in Campania -
parecchi -, in Puglia, in Sicilia e in Sardegna; la Valle d'Aosta
non è fra queste realtà e queste sono le realtà che danno un valore
aggiunto! Andando all'estero, l'Arch. Piano fra il 1996 e il 2002
ha riconvertito una superficie enorme a Berlino, esattamente il
triplo della superficie che deve essere riconvertita nell'area
Cogne: in 6 anni sono stati riconvertiti un milione di metri
quadri; allora non è possibile pensare che in 10 anni ad Aosta si
sia ancora all'anno zero!
Prendiamo perciò atto che lei abbia preso atto che vi sono degli
elementi di criticità, ma l'invito che le facciamo è di andare a
rivedere quell'accordo di programma quanto prima e penso
all'intervento per 7 milioni di euro dell'immobile denominato "PAC"
e, passando nell'area Cogne, si vede che i lavori stanno
procedendo, perché in tutta questa vicenda paradossalmente l'unica
cosa che funziona è l'attività di "Vallée d'Aoste structure", che
sta seguendo il programma concordato nel 1996 e sta realizzando e
ristrutturando immobili su immobili, ma il problema è cosa ce ne
faremo di questi immobili; perciò l'ipotesi anche dell'intervento
del "PAC" forse dovrebbe essere oggetto di diverse valutazioni.
Guardo cosa accade in Italia e leggo che a Milano, che è una zona
più industriale della Valle d'Aosta, nell'ex "area Montedison" non
hanno reinsediato industria leggera o pesante, ma hanno ipotizzato
un agglomerato di uffici, un polo congressi e tutta una serie di
infrastrutture ad uso della città. È paradossale che in una città
come Aosta, dove non c'è niente che non sia la natura che ci
circonda, si sia fatta la scelta di utilizzare l'area Cogne per
reinsediare delle industrie... che non sono più industria leggera
come si ipotizzava, perché l'industria leggera non esiste e non vi
è quella capacità attrattiva di portarla in Valle d'Aosta.
Chiudo citando una dichiarazione di "Finaosta" fatta
recentemente nel novembre 2003, dove si dice che la promozione
degli investimenti nella "area Espace" deve trovare "testimonials"
credibili, soprattutto nel mondo dell'imprenditoria, e fa
riferimento all'imprenditoria internazionale. Lei ha citato il
Consorzio artigiani e un falegname: se ci giochiamo 350 mila metri
quadri a tali condizioni, penso che l'accordo di programma vada
rivisto quanto prima e forse certe operazioni a questo punto sia il
caso di riconsiderarle.
