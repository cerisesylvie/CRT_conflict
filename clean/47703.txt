Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 3883 del 25 luglio 2024 - Resoconto
OGGETTO N. 3883/XVI - Interpellanza: "Intendimenti in merito
alla revisione delle norme relative alla superficie e ai posti
letto contenute nella disciplina regionale in materia di affitti
brevi".
Bertin (Presidente) -
Punto n. 62. La parola alla
consigliera Foudraz.
Foudraz (LEGA VDA) -
La presente interpellanza riguarda
alcuni aspetti normati dalla legge regionale 18 luglio 2023, la n.
11, dal titolo: "Disciplina degli adempimenti amministrativi in
materia di locazioni brevi per finalità turistiche", una normativa
che, ricordiamo tutti, è entrata in vigore il 1° novembre dello
scorso anno, che disciplina, in armonia con la legislazione
eurounitaria statale, la materia che riguarda le locazioni a uso
abitativo brevi per finalità turistiche e quindi anche gli
adempimenti a essa connessi.
Richiamata alla legge regionale 29 maggio 1996, anche qui la n.
11, che invece disciplina le strutture ricettive extralberghiere e,
nello specifico, l'articolo 18, ovvero i requisiti tecnici previsti
per le Case e Appartamenti per Vacanze, le più conosciute CAV, che
al comma 2bis dello stesso articolo disciplina che la superficie
delle unità abitative sia almeno di 24 metri quadrati per una
capienza fino a tre posti letto e 32 metri quadrati per una
capienza sino a quattro posti letto; tenuto conto che, ai sensi del
decreto ministeriale del 5 luglio 1975 e successive modifiche e
integrazioni, la superficie minima di un'unità abitativa non deve
essere inferiore ai 28 metri quadrati, quindi il classico
monolocale, per una capienza di una sola persona e non inferiore a
38 metri quadri nel caso della capienza di due persone; evidenziato
che la normativa urbanistica e di pianificazione territoriale della
Valle d'Aosta, di cui alla legge regionale 6 aprile 1998, anch'essa
n. 11, non prevede alcuna deroga alla disciplina nazionale sui
requisiti di superficie di capienza per le unità abitative di cui
sopra; considerato che nella disciplina degli affitti brevi di cui
alla legge regionale 11/2023 si identificano locabili le abitazioni
rientranti nella categoria di destinazione d'uso di abitazione
prevalente o principale, nonché per quella temporanea
rispettivamente in categoria D e Dbis di cui all'articolo 73 della
suddetta legge e che la disciplina sul dimensionamento e la
capienza degli appartamenti non può, nel caso degli affitti brevi,
beneficiare dei requisiti più vantaggiosi di cui alla legge
regionale 11/1996 sopra richiamati, benché si tratti in entrambi i
casi, e lo sottolineo, di locazione di appartamenti a uso
turistico; osservato che il proprietario di un bene immobiliare
potrebbe liberamente decidere di dedicare all'uso esclusivamente
turistico la locazione di quanto dispone formalizzando quindi
questa scelta con strumenti quali la sottoscrizione di una clausola
di vincolo urbanistico sul bene, mettendosi di fatto sullo stesso
piano delle case e appartamenti per vacanze, alla luce della
problematica sopra evidenziata, che quindi fa emergere una
disparità di trattamento normativo per immobili che hanno lo stesso
fine della locazione turistica, mettendo in risalto il fatto che
uno stesso fabbricato, se locato come CAV, può avere una superficie
di 24 metri quadrati per una capienza fino a tre posti letto e 32
metri quadri per una capienza sino a quattro posti letto, mentre
uno stesso immobile avente superficie maggiore, e quindi parliamo
di 28 metri quadri il monolocale, se locato come affitto breve, può
ospitare una sola persona e sino a un massimo di due persone se la
superficie arriva a 38 metri quadrati... questo pertanto sembra un
pochino un paradosso, ossia che immobili destinati a un medesimo
fine siano normati in maniera differente e soprattutto penalizzante
nei confronti di coloro che, in realtà, hanno maggiori superfici
calpestabili e però hanno una capacità decisamente inferiore di
accoglienza e di capienza di persone.
Non dimentichiamoci e teniamo sempre presente che, essendo la
nostra una Regione a Statuto speciale, ai sensi dell'articolo 2 del
nostro Statuto, ovviamente in armonia con i dettami della
Costituzione e i principi dell'ordinamento giuridico della
Repubblica e con il rispetto ovviamente degli obblighi
internazionali e degli interessi nazionali, nonché delle norme
fondamentali delle riforme economiche sociali della Repubblica, la
Regione ha potestà legislativa prima in diverse materie, tra cui
anche quella del settore dell'urbanistica, dei piani regolatori per
zone di particolare importanza turistica. Con quest'iniziativa
quindi si interpella l'Assessore competente per conoscere in primo
luogo se sia a conoscenza della problematica che ho appena esposto
e, in seconda battuta, se sia intenzione dell'Amministrazione
regionale, con le dovute condizioni di vincolo, e lo sottolineo,
parificare in termini di superficie e di posti letto la normativa
della legge regionale 11/2023 a quanto previsto nell'articolo 18,
comma 2bis, della legge regionale 11/1996.
Presidente -
La parola all'assessore Grosjacques.
Grosjacques (UV) -
Su quest'interpellanza e sui suoi
contenuti ho avuto modo di confrontarmi nei giorni scorsi con il
collega Distort, che è il secondo firmatario a proposito in
particolare delle case appartamenti vacanze, ma vorrei in prima
battuta evidenziare, anche con riferimento alle premesse
dell'interpellanza, che le Case e Appartamenti per Vacanze, che
definiremo CAV, non esercitano semplici attività di locazione, ma
sono strutture ricettive. Si tratta di una delle tipologie
individuate dalla legge regionale 11/1996, come lei ha
correttamente indicato nelle sue premesse, che appunto disciplina
le strutture ricettive extralberghiere. Le locazioni brevi per
finalità turistiche invece sono tipiche locazioni di appartamenti o
porzioni di essi per finalità turistiche, che avvengono tramite
contratti tra privati, regolati dal Codice civile e riguardano non
le strutture ricettive, ma le civili abitazioni. Le due attività
hanno un'organizzazione diversa, possono fornire servizi diversi,
sono autorizzate con procedimenti differenti e comportano
responsabilità e controlli diversi. Le CAV devono avere una
gestione unitaria da parte di soggetti iscritti al registro delle
imprese, mentre le locazioni brevi possono essere esercitate da
chiunque. Le CAV devono dare vari servizi, mentre le locazioni
brevi possono essere svolte anche senza fornire servizi. Per le CAV
è necessaria una SCIA, mentre per le locazioni brevi basta ottenere
il codice identificativo regionale, in attesa ovviamente della
modifica della norma per l'approvazione della legge statale. Le CAV
sono soggette a regolamentazioni, controlli ispettivi e specifiche
sanzioni, mentre per le locazioni brevi non sono previsti controlli
su prezzi e servizi e all'ospite reclamante risponde esclusivamente
il locatore. Proprio perché si tratta di attività impostate in modo
diverso, sono regolate in modo differente anche rispetto ai
requisiti dimensionali, in particolare le civili abitazioni
rispondono ai requisiti igienico-sanitari dei locali di abitazione,
che erano vigenti prima della nascita del fenomeno delle locazioni
turistiche. Il fatto che in alcuni casi si traducano in servizi e
funzioni simili o avvengano su immobili aventi la medesima
destinazione urbanistica non giustifica una parificazione dei
parametri dimensionali e di capacità delle due attività.
Per quanto riguarda il primo quesito, siamo consapevoli che le
strutture ricettive hanno parametri dimensionali e di capienza
diversi da quelli delle civili abitazioni. In qualche caso alcuni
utenti lo hanno rilevato e ne sono state spiegate le ragioni dagli
uffici, a seguito delle quali l'utente ha manifestato l'intenzione
di impostare un utilizzo diverso dei propri appartamenti e avviare
un'attività ricettiva di CAV. Negli ultimi mesi abbiamo assistito
in effetti a una crescita significativa delle CAV. Nel primo
semestre del 2024 sono state avviate 29 CAV, per un totale di 234
posti letto. Inoltre, nello stesso periodo, 24 CAV già esistenti
hanno incrementato i loro posti letto essenzialmente aggiungendo
una o più nuove unità abitative.
Relativamente alla seconda domanda, siamo di fronte a una
materia che è di competenza regionale e una che è di competenza
nazionale. La Regione non ha potere legislativo in materia di
requisiti igienico-sanitari dei locali di abitazione, per questo
motivo non ha definito dei parametri dimensionali e di capacità per
le locazioni di alloggio a uso turistico, infatti la legge 11/2023
che lei ha citato non ne individua, e non ha quindi la possibilità,
e conseguentemente nemmeno l'intenzione, di modificarli. La Regione
ha invece competenza legislativa primaria in materia di industria
alberghiera e di turismo e quindi ha potuto definire specifici
parametri per le CAV, che sono ovviamente diversi rispetto alle
locazioni brevi, così come ha fatto per gli alberghi e per le altre
attività ricettive. In questo caso la Regione potrebbe teoricamente
modificare la propria normativa variando i requisiti per le CAV per
parificarli a quelle delle abitazioni, quindi in ribasso, ma ciò,
oltre a non avere senso, penalizzerebbe tali attività che nel tempo
sono state autorizzate, avviate e anche sostenute dalla Regione
grazie alle scelte del legislatore regionale. Va anche evidenziato
che allineare i requisiti delle strutture ricettive a quelli
previsti dallo Stato per le abitazioni costituirebbe una rinuncia
all'autonomia della Regione e che, applicando tale principio di
allineamento alle altre strutture ricettive, si andrebbe a
penalizzare un intero settore. Possiamo quindi affermare che non
c'è l'intenzione di parificare, in termini di superfici e di posti
letto, le CAV alle locazioni turistiche. Va infine rilevato che i
requisiti igienico-sanitari dei locali di abitazione sono definiti
da un decreto ministeriale del 1975, di cui è previsto da tempo un
aggiornamento, perché il DPR 380/2001, che è stato introdotto nel
2016, prevedeva l'adozione di un nuovo decreto ministeriale entro
novanta giorni, decreto che compete ovviamente al Governo
nazionale. Tale aggiornamento, tenendo conto degli standard e delle
tecnologie attuali, potrebbe forse portare a un avvicinamento della
disciplina regionale alle CAV, ma dal 2016 ad oggi il decreto
ministeriale purtroppo non è ancora stato approvato. Una modifica,
seppur parziale, dei requisiti previsti dal decreto del Presidente
della Repubblica 380/2001 è stata introdotta dal decreto-legge
69/2024, approvato in via definitiva, quindi convertito in legge
proprio ieri dall'Aula del Senato, che inserisce all'articolo 24
del DPR 380/2001 il comma 5bis, che alla lettera b) modifica i
parametri per quanto riguarda le superfici minime per i monolocali,
che passano da 28 a 20 metri quadrati per una persona e da 38 a 28
metri quadrati per due persone; monolocali che sono presenti in
grande quantità sul mercato degli affitti brevi della nostra
Regione, che quindi potranno ottenere da questo una risposta.
Come sanno bene però i proponenti dell'interpellanza, il
decreto-legge 69/2024 non si applica in automatico per la nostra
Regione poiché tratta la materia urbanistica sulla quale, come ha
ricordato la collega, abbiamo competenza primaria, così come
precisato peraltro dal collega Sapinet, che ha la delega
all'urbanistica in risposta a un'interrogazione presentata dal
gruppo Lega nello scorso Consiglio, quindi saranno fatte nel
prossimo periodo le opportune valutazioni per l'eventuale
recepimento in tutto o in parte di questo decreto-legge convertito
in legge ieri.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Grazie assessore Grosjacques per la
risposta. Ovviamente il nostro obiettivo con quest'iniziativa non è
sicuramente quello di penalizzare le CAV, assolutamente, ma è
quello di andare a parificare i requisiti delle stesse ai requisiti
delle locazioni per gli affitti brevi. Noi stiamo cercando di
lavorare per esplicitare una nostra visione, che è la visione della
Lega, che è una visione imprenditoriale, a cui la struttura
amministrativa deve comunque saper dare degli strumenti e delle
risposte idonee rispetto ai vari modelli che il mercato propone. Il
fatto è che noi ipotizziamo un modello di locazione breve che
intenda occuparsi esclusivamente di locazione a uso turistico. In
questi casi, in cui un soggetto sceglie liberamente questo tipo di
utilizzo, deve poter essere messo nelle condizioni di poter seguire
questa sua intenzione in modo parificato alle CAV, precisando che
quest'intenzione di uso esclusivo nella destinazione turistica
potrebbe essere formalizzato, così come ho già precisato durante
l'illustrazione dell'iniziativa, con l'istituzione di un vincolo di
destinazione urbanistica opportunamente registrato. Noi vorremmo
poter dare una risposta a questo tipo di modello, quindi io prendo
atto della risposta ricevuta, prendo atto del fatto che, come
sappiamo tutti, ieri al Senato è stato convertito in legge il
decreto-legge 69/2024 e che all'articolo 24 appunto, come lei ha
detto, al comma 5 bis prevede quindi un abbassamento delle
superfici, si passa per un monolocale da 28 a 20 metri quadri e da
38 a 28 metri quadri. Noi sinceramente ci auguriamo che la Regione
recepisca quanto contenuto all'articolo 24, comma 5bis, proprio per
dare un'uniformità di trattamento a immobili che hanno lo stesso
fine turistico. Il nostro lavoro quindi proseguirà in questa
direzione perché - lo ripeto e lo voglio sottolineare - il nostro
gruppo ha a cuore una visione imprenditoriale di spettro
decisamente più ampio e l'auspicio è che durante questa pausa
estiva, nella quale non vi saranno le convocazioni consiliari,
possiate essere illuminati e rivedere posizioni che troverebbero un
largo consenso da parte degli operatori del settore.
Presidente -
Per i restanti 2 minuti, la parola al
consigliere Distort.
Distort (LEGA VDA) -
Grazie Assessore. Sulla risposta,
dal punto di vista tecnico, non è da me dare un giudizio, ma quel
che posso dire è ineccepibile, ma d'altronde scritto da persone
competenti degli uffici e quindi mettono in atto la normativa nella
maniera esemplare, quindi complimenti, però noi qua siamo in
un'aula politica, in un organismo politico. Per noi il dibattito ha
senso se è costruttivo e "costruttivo" vuol dire che le nostre
iniziative non sono solo atti ispettivi, sono suggerimenti. In
questa linea noi vogliamo suggerire, a lei in particolare, lei che,
tra l'altro, tende ad avere una visione particolarmente aperta al
mondo imprenditoriale, la politica deve decidere se subire la
normativa o indirizzarla, perché il mercato cambia molto
velocemente e si formano dei modelli, tipo quello che ha detto la
collega Foudraz adesso, potrebbe esserci qualcuno che, non entrando
nell'ambito delle CAV, rimane nella locazione breve però vuole
specializzarsi solo ed esclusivamente in locazioni a uso turistico,
quindi non vorrà mai fare un uso abitativo di quel tipo. Allora
bisogna avere la risposta, avere gli strumenti. Esistono già degli
strumenti giuridici, tipo l'atto di vincolo dal punto di vista
urbanistico, però bisogna pensare di modulare la disciplina in
maniera che questi tipi queste formule, questi modelli di
imprenditoria, anche se non con partita IVA, ma che comunque so
attività e iniziative di imprenditoria per stimolare l'utilizzo del
proprio patrimonio immobiliare a fini produttivi e a fini di
reddito in maniera virtuosa, secondo meccanismi del mercato.
Il nostro suggerimento quindi è: si ricordi, Assessore, la
politica deve chiedersi se subire la normativa o indirizzarla.
