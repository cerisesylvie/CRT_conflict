Classificazione
ZONA FRANCA


Resoconto integrale del dibattito dell'aula
Oggetto del Consiglio n. 533 del 7 aprile 1999 - Resoconto
SÉANCE DU 7 AVRIL 1999 (MATIN)
OGGETTO N. 533/XI Notizie in merito al sistema informatizzato
per l'erogazione del carburante in esenzione fiscale.
(Interrogazione)
Interrogazione Premesso che il sistema informatizzato per
l'erogazione del carburante in esenzione fiscale ha comportato
l'assegnazione di circa 74.000 "Carte Vallée";
Che il 60% dello spazio di memoria disponibile sul
microprocessore è stato acquistato dalla Regione Autonoma Valle
d'Aosta;
Rilevato che con deliberazione di Giunta n° 748 viene approvato
l'acquisto di 8.000 nuove carte quale fabbisogno previsto per
l'anno 1999;
i sottoscritti Consiglieri regionali
Interrogano
l'Assessore all'Industria, artigianato ed energia per
sapere:
1) quanti nuovi utenti abbiano acquisito, negli ultimi tre anni,
il diritto all'erogazione del carburante in esenzione fiscale;
2) in base a quali parametri è stato calcolato il fabbisogno
1999;
3) quanta memoria occupi la gestione del carburante;
4) quanto incida l'acquisto della suddetta percentuale nel costo
della carta.
F.to: Frassy - Tibaldi
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) La prima domanda riguarda la richiesta di
sapere quanti nuovi utenti abbiano acquisito negli ultimi tre anni
il diritto all'erogazione del carburante in esenzione fiscale.
Dall'elenco utenti relativo al primo anno di registrazione risulta
nel triennio 1996-1998 una tendenza a circa 2.800 nuovi utenti
all'anno, è una proiezione ovviamente che deriva dal fatto che i
nuovi utenti sono stati 3.266 nel 1996, 2.777 nel 1997 e 2.753 nel
1998.
La seconda domanda richiede in base a quali parametri è stato
calcolato il fabbisogno 1999. Tale fabbisogno è stato calcolato
sulla base dei seguenti parametri: a) il primo acquisto, effettuato
da Assocredito, riguardò 82.500 carte per persone fisiche, società
e nuovi aventi diritto, carte a microprocessore al prezzo di 19.200
lire comprese di IVA; il lotto minimo successivo acquistabile, come
risulta da apposito preventivo di spesa fornito da Assocredito, è
di 10.000 carte al fine di conservare inalterato il prezzo
iniziale. Di tale lotto 8.000 carte verranno utilizzate per le
emissioni destinate ai nuovi utenti e per quelle dovute a mal
funzionamento e non imputabili all'utente stesso, mentre 2.000
saranno utilizzate esclusivamente da Assocredito per i mal
funzionamenti imputabili all'utente.
Il numero di utenti nuovi stimati per il 1999 è di 3.000 come
era stato detto al punto precedente, il numero medio di mal
funzionamenti non imputabili all'utente è stimato in circa 1.000
per anno. Nei primi tre mesi del 1999 i mal funzionamenti sono
stati 240, ovviamente questi sono dati che si tratterà di andare a
verificare a consuntivo, ma sono proiezioni che sono state fatte
sulla base della situazione attuale.
Si chiede con la terza domanda quanta memoria occupi la gestione
del carburante. Lo spazio di memoria occupato nell'applicazione dei
carburanti in esenzione fiscale è di 524 caratteri ossia 0,51 KB;
di cui 248 caratteri, pari a 0,24 KB, sono utilizzati per i dati
anagrafici e sono disponibili anche per altre future possibili
applicazioni riservate alla Pubblica Amministrazione.
In sintesi, della disponibilità totale per l'Amministrazione
regionale di 3.696 caratteri, pari a 3,6 KB, pari al 60 percento
della memoria, sono attualmente utilizzati 524 caratteri, pari a
0,51 KB, ovvero sia il 25 percento dei caratteri disponibili è
utilizzato per i buoni benzina.
L'ultima domanda chiede quanto incida l'acquisto della suddetta
percentuale nel costo della carta. La percentuale di memoria
utilizzata per l'applicazione di carburanti in esenzione fiscale
non incide sul costo della carta poiché l'onere relativo viene
determinato sulla base dello spazio riservato all'Amministrazione
regionale che è del 60 percento come stabilito da apposita
convenzione stipulata fra Amministrazione regionale, Assocredito
valdostana, ANCI e USL approvata con deliberazione della Giunta
regionale n. 3.738 in data 22 ottobre 1997. In ogni caso, è
possibile fare una valutazione di quanto costi la parte di memoria
utilizzata per la Carte Vallée, per i buoni benzina e il calcolo
può essere fatto in questo modo: il costo totale di ogni carta è di
lire 19.200 IVA inclusa, lo spazio acquistato dalla Regione Valle
d'Aosta è pari al 60 percento del totale, quindi a lire 11.520, lo
spazio occupato per i buoni carburante è del 25 percento, quindi
pari a lire 4.800 IVA inclusa per ogni carta.
Président La parole au Conseiller Frassy.
Frassy (FI) Ringrazio l'Assessore perché è stato esaustivo dal
punto di vista dei dati richiesti, anzi poi gli chiederò che mi dia
copia del prospetto che immagino gli uffici gli abbiano
predisposto. Devo però dire che, nonostante la precisione della
risposta fornita, sono aumentate le perplessità sul funzionamento
di questo meccanismo e mi spiego meglio.
Il meccanismo Carta Vallée era nato con l'intendimento anzitutto
di andare incontro all'utenza e la convenzione con Assocredito
sembrava essere la strada più semplice e meno onerosa per
l'Amministrazione regionale.
Mi rendo conto invece, leggendo le delibere che si sono
susseguite da quando la convenzione con Assocredito è decollata,
che forse la filosofia iniziale si è smarrita per strada. Infatti
il quantitativo minimo, che fa intendere ad una logica
utilitaristica e di economicità e di investimento praticata da
Assocredito, per certi versi smentisce questo servizio a parità di
costi che Assocredito nelle intenzioni iniziali avrebbe dovuto
garantire con la sua prestazione e con la sua collaborazione.
Non si capisce poi perché la delibera faccia riferimento a 8.000
nuove carte, mentre l'Assessore parlava di 10.000 carte come stock
minimo di acquisto e non si capisce nemmeno se il cattivo
funzionamento delle carte imputabile a problemi di tipo informatico
e a difetti delle carte stesse, debbano gravare alla fin fine
sull'Amministrazione o se invece rimangano poi come onere in capo
ad Assocredito.
L'altro elemento di perplessità nasce invece sul meccanismo di
utilizzo di questa carta o meglio sull'utilizzo delle potenzialità
che questa carta in sé contiene. Da quanto l'Assessore ci ha appena
detto, apprendiamo che solo il 25 percento di quello che è il
potenziale della Carta Vallée viene utilizzato per la gestione del
carburante in esenzione fiscale.
Ora, tutto il residuo, considerato che l'Amministrazione compra
il 60 percento non della carta - in quanto si dice che la carta
rimane comunque di proprietà di Assocredito - ma della memoria, è
un investimento che ha un'utilità nella misura in cui verrà
effettivamente gestito e speso. Perciò prossimamente torneremo su
quest'aspetto che è stato oggetto di una convenzione, ma sappiamo
benissimo che le convenzioni, se poi non si traducono in fatti
concreti, lasciano il tempo che trovano e portano come unica
conseguenza l'incremento dei costi.
Perciò ribadiamo la soddisfazione dei dati precisi forniti, ma
ribadiamo la perplessità sul meccanismo che con Assocredito si sta
instaurando. Non vorremmo che il meccanismo Carta Vallée alla fine
diventi uno dei tanti, non chiamiamoli carrozzoni perché
probabilmente la definizione non sarebbe esatta, ma sicuramente uno
dei tanti momenti in cui le risorse regionali vengono spese senza
il controllo dei risultati e senza il controllo soprattutto delle
necessità e dei costi.
Ritorneremo di conseguenza sull'argomento, verificando
l'utilizzo di questa memoria disponibile al momento non
utilizzata.
