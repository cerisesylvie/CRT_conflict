Classificazione
TRASPORTI E VIABILITÀ
Impianti a fune



Oggetto del Consiglio n. 853 del 6 ottobre 2004 - Resoconto
OGGETTO N. 853/XII - Valutazione sulla localizzazione della
stazione di partenza della nuova funivia del Monte Bianco per
quanto concerne le questioni di sicurezza. (Interpellanza)
Interpellanza
Richiamata la mozione, approvata dal Consiglio regionale il
22 aprile 2004, che impegnava la Giunta a condurre un'approfondita
valutazione sulla localizzazione della stazione di partenza della
nuova Funivia del Monte Bianco, soprattutto per quanto riguarda le
questioni di sicurezza ed incolumità pubblica;
Ricordato che tale mozione impegnava la Giunta a giungere ad
una formale decisione in materia prima della conclusione della
procedura di approvazione dell'Accordo di programma;
Evidenziato che la bozza di Accordo di programma relativo
alla Funivia del Monte Bianco è stata approvata dalla Giunta in
data 19 luglio 2004 e che si sta attualmente concludendo il periodo
in cui si possono presentare osservazioni sulla bozza di Accordo di
programma;
Rilevato che nella documentazione depositata in pubblica
visione non c'è alcun documento che dimostri che la valutazione
sulla localizzazione della stazione di partenza per quanto riguarda
la sicurezza è stata condotta;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1. per quale motivo non è stato finora prodotto, nell'ambito
della procedura di approvazione dell'Accordo di programma, nessun
atto che documenti la specifica valutazione condotta sulla
sicurezza della zona in cui è stata prevista la partenza della
nuova funivia;
2. in che modo la Giunta intende procedere per adempiere a
quanto richiesto dal Consiglio con la mozione approvata lo scorso
22 aprile.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand Arc-VA) - Questa interpellanza nasce dal fatto che il
Consiglio lo scorso 22 aprile, sulla base di un'iniziativa della
"Stella Alpina", ha approvato, relativamente alla questione del
rifacimento della funivia La Palud-Punta Helbronner, una mozione
con cui si impegnava la Giunta a valutare, prima della conclusione
della procedura di approvazione dell'accordo di programma relativo
alla funivia, se la scelta della localizzazione della stazione di
partenza ad Entrèves rimanesse la migliore tenuto conto della
sicurezza e dell'incolumità pubblica. Sappiamo che la procedura
d'approvazione dell'accordo di programma è ormai in stato avanzato,
sono state depositate la bozza di accordo di programma, le
osservazioni e adesso la Giunta, il comune e la società delle
funivie dovranno provvedere a redigere il testo definitivo e ad
approvarlo. Rimane il fatto che non si è dato finora adempimento a
questo impegno previsto dalla deliberazione del Consiglio del 22
aprile. È pur vero che nella documentazione allegata all'accordo di
programma vi è una nota dell'Ufficio competente in materia di
assetto prevenzione dei rischi idrogeologici, il cui direttore ha
trasmesso una nota, risalente al 16 luglio, in cui fa alcune
considerazioni su tale localizzazione, ma sono considerazioni fatte
alla luce della cartografia, quindi non sono esaustive rispetto a
quello che è stato chiesto con il provvedimento del Consiglio.
Ricordo che avevamo sentito a fine giugno anche in commissione
il Dott. Pasqualotto, responsabile del citato servizio, il quale
aveva detto che erano stati coinvolti anche dei centri
specializzati come quello di "Davos" per esaminare la questione e
arrivare a una conclusione. Sappiamo nulla sull'esito di questo
approfondimento e ci sembra che sia sul piano sostanziale, sia sul
piano formale ci debba essere un atto della Giunta che dice:
"abbiamo valutato, siamo arrivati a queste conclusioni, siamo
tranquilli, tutto si può fare, non vi sono difficoltà di sorta". In
assenza di questo atto vi è tutta una procedura che va avanti, ma
che manca di un presupposto essenziale. Oltretutto un chiarimento
sotto questo aspetto della sicurezza è pregiudiziale rispetto a
tutta un'altra serie di ragionamenti, di ipotesi, di progetti,
quindi a noi sembra necessario e lo chiediamo di nuovo attraverso
tale interpellanza: vogliamo sapere a che punto siamo rispetto a
questo approfondimento, come mai finora non è stato prodotto nessun
atto che documenti la specifica valutazione condotta sulla
sicurezza della zona in base alla mozione approvata dal Consiglio e
in che modo la Giunta intende procedere per adempiere a quanto
richiesto dal Consiglio con la citata mozione.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Vorrei subito dire che la "stella polare" resta
l'accordo di programma secondo quanto previsto dalle procedure di
legge, quindi accordo di programma che avvia la progettazione
esecutiva e all'interno di tale accordo si risolvono e si
stemperano anche tutte le problematiche finora emerse.
Adesso riferirò puntualmente cosa è stato fatto e ritengo che
quanto è stato effettuato fino ad oggi risponda anche in maniera
puntuale alle preoccupazioni della mozione approvata il 22 aprile.
Aggiungerei anche che siamo di fronte a una materia che non è
oggetto di valutazione politica: siamo di fronte a una materia che,
partendo dal presupposto che la mappatura del rischio è una
mappatura originata da scelte che non sono discrezionali, ma
"operano" all'interno di un quadro di tipo tecnico... questo quadro
è comunque la cartografia esistente ed è la valutazione di quanto
di tale cartografia, che è scientificamente fondata, viene
interpretato dai tecnici alla luce della legislazione vigente in
materia di impianti a fune.
Per quanto riguarda il tema del dibattito odierno, vale a dire
la valutazione condotta sulla sicurezza della zona in cui è
prevista la stazione di partenza della nuova funivia, si sottolinea
come non corrisponda a verità il fatto che non sia stata condotta
una specifica valutazione al riguardo. La progettazione preliminare
presentata ed approvata contiene già al suo interno delle
indicazioni in merito alla sicurezza dei manufatti, a ciò si deve
aggiungere la relazione presentata al Presidente della Regione dal
Dott. Pasqualotto in risposta a una richiesta del Gabinetto del 30
marzo 2004 in merito ad
"una valutazione tecnica relativa alle
osservazioni di alcuni cittadini di Courmayeur sulla compatibilità
della realizzazione della nuova stazione di partenza della funivia
Monte Bianco in rapporto al rischio valanghivo",
con la quale
si evidenzia
"come l'area su cui insiste la nuova stazione di
partenza della funivia Monte Bianco sia posta parte in area
classificata a basso rischio e parte in area a rischio nullo e che
gli interventi risultano consentiti a condizione che gli stessi
presentino orientamento, struttura, altezza o morfologia idonei a
resistere ai massimi effetti attesi"
.
Va poi rammentato che, sulla base di uno specifico
approfondimento predisposto dallo studio tecnico "Ceriani" - che le
darò a conclusione del mio intervento in una logica di assoluta
trasparenza -, lo stesso Dott. Pasqualotto ha formulato uno
specifico parere, successivo all'espressione... ai sensi
dell'articolo 37 della legge regionale n. 11/1998, perché questo
consentiva il concludersi di una parte del procedimento,
esprimendosi favorevolmente al progetto in questione a condizione
che si recepissero le seguenti misure di cautela e attenzione, cito
testualmente:
"Per le opere fuori terra si evidenzia che le stesse devono
presentare orientamento, struttura, altezza e morfologia idonee a
resistere ai massimi effetti degli eventi valanghivi attesi in tali
aree, precisando inoltre che si suggerisce di valutare la
fattibilità di realizzazione di rilevati morfologici nel settore di
monte e ancora si ribadisce la conformità delle opere solo se
risultano in grado di resistere ai massimi effetti attesi in tale
area, precisando ancora che lo sviluppo strutturale sia conforme ai
vincoli tecnici correlati alle diverse aree a rischio"
.
Il parere si conclude con l'indicazione che comunque l'immunità
da rischio valanghivo può essere raggiunta con interventi
strutturali o non strutturali: piano di gestione della sicurezza.
Sulla base di quanto sopra riportato, pare evidente che le
prescrizioni richieste possono essere facilmente soddisfatte
predisponendo la progettazione esecutiva sulla base di questa
medesima indicazione e che l'approvazione della progettazione
stessa non potrà - e non dovrà, aggiungo - prescindere dalla
verifica del rispetto delle prescrizioni espresse a più riprese nei
pareri e approfondimenti sopra citati.
Per rispondere al punto n. 2, l'Amministrazione ha già adempiuto
a quanto domandato con la mozione del 22 aprile, richiedendo uno
specifico approfondimento riguardante l'interferenza valanghiva
redatto dallo studio tecnico "Ceriani"; di cosa si occupa, per
entrare nel merito, questo studio? Questo studio analizza "in
primis" la stazione di valle in località Pontal di Entrèves e i
rischi che il cosiddetto "aerosol", cioè il cosiddetto "soffio" -
per essere precisi: il soffio della valanga n. 77 del Toula -, che
questa valanga possa interferire sulla stazione di valle. Lo studio
"Ceriani" dice che siamo di fronte a un'azione marginale
"dell'aerosol" e spiega come a fronte di questo soffio sia
semplicemente necessario prevedere la forma, le dimensioni, la
localizzazione e l'orientamento dell'edificio, come descritto nel
progetto preliminare, per rendere compatibile la stazione di valle
con il fenomeno valanghivo. Vi sono una serie di prescrizioni
tecniche che fanno sì che, laddove esiste un flebile rischio di
soffio, la predisposizione della stazione di valle può avvenire
secondo il parere del tecnico.
Esistono altre questioni riguardanti una serie di sostegni della
funivia medesima. Un primo sostegno nel primo tronco è il sostegno
n. 1, anche in questo caso, a fronte di un rischio di interferenza
valanghiva, con una valanga numerata come 73B, sono due le
"ricette" che tecnicamente vengono proposte per annullare il
rischio valanghivo: la prima è il potenziamento delle opere
paravalanghe esistenti, la seconda è la messa in opera di un cuneo
deviatore in cemento armato a monte del sostegno n. 1; questo,
secondo i tecnici, annulla ogni rischio esistente sul sostegno 1.
Analoga situazione vi è sul sostegno n. 2 del primo tronco, anche
in questo caso l'interferenza è un'interferenza valanghiva con la
valanga n. 75, nota come "valanga Papillon", anche in tale caso il
potenziamento delle opere paravalanghe e la messa in opera di un
cuneo deviatore in cemento armato annullano, secondo il tecnico, i
rischi esistenti di valanghe. Gli altri dubbi riguardavano il
sostegno n. 3 del primo tronco, in questo caso vi è una
precisazione del tecnico, il quale dice che il tronco così
posizionato risulta esente da interferenze con fenomeni valanghivi
e la stessa cosa si deve dire della stazione del Pavillon. Con
questo abbiamo esaurito il cosiddetto "primo tronco".
Per quel che riguarda il secondo tronco, il sostegno n. 1 ha una
qualche interferenza con la valanga n. 69, nota come "valanga Prà
Moulin", in questo caso tale valanga inerisce i sostegni nn. 1 e 2
e anche in tale caso la spiegazione tecnica è che apposite opere
paravalanghe e i cosiddetti "cunei deviatori" annullano i rischi
esistenti, perché questo è consentito dalla legislazione vigente in
materia di impianti a fune.
Resta da aggiungere la questione finale, perché abbiamo esaurito
il tronco e siamo alla stazione di Punta Helbronner. Questa
stazione, così come posizionata e descritta nel progetto, risulta
essere esente da interferenza con fenomeni valanghivi. Lascerò
copia di tale relazione al Consigliere Riccarand.
Ciò detto, esprimo dei pareri che sono di tipo tecnico. Credo
che, come amministratori pubblici, pur comprendendo tutte le
preoccupazioni, tutte le obiezioni, tutti i comitati, tutte le
speranze che talvolta si esprimono attorno a questo impianto... e
devo dire personalmente che alcune richieste che ho letto sui
giornali... non avendo mai avuto il piacere di ricevere nessun
documento ufficiale da parte di vari comitati di vario genere, che
evidentemente ritengono superfluo scrivere all'Assessore che si sta
occupando di quell'accordo di programma, che successivamente dovrà
essere sottoscritto dal Presidente della Regione... ebbene, alcune
di queste obiezioni - mi riferisco alla questione della portata
oraria, alla questione di meglio definire i rapporti con i Francesi
per avere un progetto comune che inerisca l'intera zona del Monte
Bianco - riguardano questioni sulle quali mi sento di assumere una
responsabilità politica di dialogo. Sulle questioni più
propriamente tecniche le vicende ci insegnano che la responsabilità
è in capo a chi deve assumersela, vale a dire i tecnici; per quanto
riguarda i documenti ufficiali, se altro esiste sarò lieto di
prenderlo in considerazione, siamo di fronte a reiterati pareri del
Responsabile regionale Dott. Pasqualotto, ad un approfondimento
dello studio "Ceriani" per quanto concerne questi aspetti
valanghivi, credo che ad oggi abbiamo adempiuto a quelle necessità
di approfondimento che porteranno alle assunzioni delle decisioni
successive.
Si dà atto che dalle ore 17,04 riassume la Presidenza il
Presidente Perron.
Presidente - La parola al Consigliere Riccarand.
Riccarand Arc-VA) - Non siamo soddisfatti della risposta
dell'Assessore, non per "partito preso", ma perché ci sembra che
non vi sia una risposta puntuale a quello che veniva chiesto dal
testo della mozione approvata in Consiglio regionale. La mozione
del 22 aprile: allora, la relazione del Dott. Pasqualotto del 30
marzo... sono tutti atti precedenti...
(interruzione dell'Assessore Caveri, fuori microfono)
... successivamente... allora vi è una serie di atti precedenti
al 22 aprile che, rispetto a quello che ci interessa, sono
ininfluenti, perché il Consiglio regionale ha ritenuto vi fosse
comunque la necessità di uno specifico approfondimento e ha
domandato alla Giunta di fare una specifica valutazione, perché vi
era un problema che era stato evidenziato e il Consiglio ha chiesto
di farlo alla Giunta, certamente con il supporto di tecnici, ma qui
la richiesta è che la Giunta, sulla base di tutti gli elementi che
poteva e doveva acquisire, alla fine si esprimesse, dicendo: "siamo
giunti alla conclusione che questa cosa lì va bene, si può fare".
Vi è quindi un pronunciamento che qui veniva chiesto da parte della
Giunta per chiudere questo discorso nel migliore dei modi.
Ricordo anche - lo ripeto - che in commissione con l'Assessore
Cerise, forse vi era anche l'Assessore Caveri, vi è stata una
riunione con il Dott. Pasqualotto per parlare di queste cose - mi
sembra al mese di giugno, ma vi sono i verbali - e il Dott.
Pasqualotto aveva detto che non si potevano ancora dare elementi,
perché stavano aspettando un sopralluogo dei tecnici di "Davos",
che sarebbero venuti a metà luglio e su quella base poi si sarebbe
potuto arrivare ad una conclusione. Ora, di tale ruolo dei tecnici
di "Davos", che sappiamo essere dei grandi esperti in questa
materia, forse più dello studio "Ceriani", che non ci sembra avere
tale qualificazione a livello internazionale, di queste cose
l'Assessore non ci ha più detto niente. Noi quindi vorremmo capire
quali sono tutti gli elementi che sono stati acquisiti e su questa
base quali sono state le conclusioni; ci dovrebbe essere un atto
conclusivo della Giunta che dice: "sulla base di quello che ci ha
chiesto il Consiglio, abbiamo verificato e siamo arrivati a tali
conclusioni". In questo momento però la situazione non è chiara e
non è soddisfacente che lei ci dica: "per noi la situazione è a
posto", perché a noi sembra che non si sia dato adempimento a
questo preciso testo della risoluzione, che diceva alla Giunta di
pronunciarsi prima della conclusione dell'accordo di programma.
Questo è quello che chiediamo, quindi domandiamo di avere copia di
tale documentazione, ma dico fin da ora che non siamo soddisfatti
se non vi è un atto della Giunta in cui si assume la responsabilità
politica di dire: "noi, sulla base di tutto il lavoro che è stato
fatto, siamo tranquilli rispetto a questo aspetto".
Per quanto riguarda l'accenno da lei effettuato sulle
osservazioni che sono state presentate sull'accordo di programma,
abbiamo presentato anche noi come consiglieri delle osservazioni,
non le abbiamo trasmesse - e penso che come noi hanno fatto tutti
gli altri che sono intervenuti - all'Assessore solo perché la
procedura delle osservazioni prevede che si mandino al comune
competente ed è il comune che poi dovrà far avere copia di tutta la
documentazione, quindi non vi è una volontà di bypassare
chicchessia, ma sono solo state rispettate le procedure.
Non vogliamo assolutamente fare di questo punto un "terreno" di
contenzioso o di polemica, ma chiediamo che vi sia chiarezza,
perché il Consiglio ha chiesto alla Giunta di fare un certo
adempimento, perché vi è un rilievo che è stato fatto da un gruppo
di cittadini e affinché, rispetto a tutti quanti seguono la
vicenda, su questo punto vi siano gli elementi sufficienti. Devo
anche evidenziare che nella documentazione allegata all'accordo di
programma, ad esempio... quella relazione non c'è; l'unico atto che
c'è e che riguarda questa "cosa" è la nota del Dott. Pasqualotto
del 16 luglio, che - ripeto - è solo una considerazione fatta sulla
cartografia esistente, ma cartografia che già conoscevamo ad
aprile, non aggiunge niente di nuovo, quindi ci vuole, ci voleva
una riflessione che andasse oltre quella cartografia, perché si
sapeva cosa conteneva quella.
