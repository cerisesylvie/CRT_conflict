Classificazione
ASSISTENZA SOCIALE
Politiche giovanili



Oggetto del Consiglio n. 3811 del 11 luglio 2024 - Resoconto
OGGETTO N. 3811/XVI - Interrogazione: "Avvio di una campagna
di sensibilizzazione per contrastare il fenomeno dei baby
fumatori".
Bertin (Presidente) -
Punto n. 25. Risponde l'assessore
Marzi.
Marzi (SA) -
Ringrazio il collega per aver richiamato il
valore dell'iniziativa di prevenzione e sensibilizzazione di
contrasto al
binge drinking
che abbiamo recentemente avviato
insieme al SERD, quindi il servizio per le dipendenze dell'Azienda
USL, che, tra l'altro, con l'ultimo atto aziendale diventerà
struttura complessa a proposito della centralità che diamo a questo
servizio in Valle. Cogliamo l'opportunità per precisare che
quest'iniziativa non è una campagna generalizzata contro il consumo
di alcool: essa è infatti diretta a contrastare quella che
tecnicamente viene definita "l'abbuffata alcoolica" consumata in
tempi ristretti, una pratica purtroppo sempre più diffusa tra i
giovani che crea dipendenza e causa effetti negativi a vari
livelli.
Il contrasto infatti al binge drinking è quindi finalizzato a
intercettare le situazioni di fragilità nel mondo dei giovani e dei
giovanissimi attraverso un forte impatto comunicativo e utilizzando
un linguaggio capace di far breccia nelle nuove generazioni. Stiamo
parlando di giovani che bevono a stomaco vuoto in brevissimo tempo
grandi quantità di alcoolici con l'unico obiettivo di averne
ebrezza. È infatti necessario, come in tutti gli ambiti del
disagio, intervenire prevenendo le situazioni di fragilità, in modo
da poterle precocemente prendere in carico prima che gli effetti
del fenomeno si acutizzino e si cronicizzino.
Confermiamo pertanto la nostra continua attenzione alle azioni
di prevenzione, sia in generale che negli ambiti più specifici,
sempre con l'obiettivo di promuovere stili di vita sani e
responsabili. Su tale aspetto è da tener conto anche del valore
delle iniziative che promuovono salute e benessere in generale,
che, seppur di carattere non specifico, contribuiscono a positive
ricadute sul contrasto alle dipendenze e quindi anche su quelle che
attengono al fumo.
Rispetto alla campagna di comunicazione e di sensibilizzazione,
informiamo che la Valle d'Aosta ha partecipato nel 2022 allo studio
sui comportamenti collegati alla salute di ragazzi di età scolare.
Lo studio è volto a fotografare e monitorare la salute degli
adolescenti italiani di 11, 13, 15 anni e per la prima volta anche
dei ragazzi di 17. Il quadro delle scuole della Valle d'Aosta che
ne emerge è sostanzialmente positivo in quanto caratterizzato da
una percezione di adeguatezza delle strutture di attenzione
all'attività di promozione alla salute. Queste attività di
promozione sono appunto finalizzate a favorire negli studenti lo
sviluppo e l'acquisizione di competenze in aree significative per
il benessere, come la corretta alimentazione, l'attività fisica, il
fumo e l'educazione sessuale.
Per quanto riguarda il fumo, dallo studio emerge che la maggior
parte dei ragazzi intervistati ha dichiarato di non aver mai
fumato. La percentuale di non fumatori si riduce con l'aumentare
dell'età, passando dal 99% degli undicenni, al 96.6% dei
tredicenni, sino all'89.5% dei quindicenni. Elemento rilevante è
che i dati ci dicono che dal 2019 ad oggi l'abitudine al fumo è
sensibilmente diminuita: infatti la percentuale di giovani
valdostani che non hanno mai fumato è passata dal 78.6% del 2018 al
92.2% del 2022. Questi dati spiegano perché la priorità di
intervento sia stata indirizzata, come descritto nelle premesse
dell'interrogazione, prevalentemente verso l'abuso incontrollato di
alcool tra i giovanissimi. Il contrasto a questo fenomeno è infatti
ritenuto prioritario nel piano regionale della prevenzione anche
rispetto alle sue nuove forme e modalità di assunzione tra i
giovani, come appunto l'abbuffata alcoolica. L'attenzione alla
prevenzione legata al fumo è comunque contenuta nel piano regionale
della prevenzione, in particolare nell'ambito del programma
"Scuole", che promuove salute e che individua alcune linee
strategiche di intervento volte a promuovere nel contesto
scolastico stili di vita favorevoli alla salute, tra i quali il
contrasto al consumo di prodotti del tabacco e con nicotina.
Nell'anno scolastico 2023-2024, con il coordinamento della
Sovrintendenza agli studi, che ringraziamo, del collega Guichardaz,
che ringraziamo nuovamente, sono stati presentati nelle scuole su
quest'argomento percorsi di sensibilizzazione, consolidati nel
tempo, sul tabagismo e altre dipendenze di iniziative della LILT
valdostana, un progetto di recupero, riutilizzo e riciclaggio delle
sigarette elettroniche usa e getta realizzato presso l'Istituto
ISILTeP di Verrès e, per quanto riguarda invece il programma
dipendenze sempre del piano regionale alla prevenzione, le
specificazioni azioni anche di promozione della salute sono
concretizzate nella consolidata attività del SERD e dell'USL.
Cito la recente iniziativa dello scorso mese di maggio con
alcuni operatori del SERD che hanno partecipato a una trasmissione
radiofonica con lo scopo di sensibilizzare gli ascoltatori sulla
tematica del tabagismo e di promuovere la struttura del SERD come
riferimento di cura e prevenzione.
Con riferimento alle attività in merito alla seconda domanda in
fase di programmazione nell'ambito del programma "Dipendenze" del
piano regionale per la prevenzione, in collaborazione con il SERD e
l'USL per il 2025 contro il fumo, l'iniziativa è rivolta proprio
alle giovani generazioni e intende utilizzare forme di
comunicazione maggiormente rispondenti al
target
di
giovanissimi a cui è rivolta e intercettare quindi i giovani in
ambito scolastico ed extrascolastico.
Per concludere, voglio evidenziare la costante attività di
prevenzione e di cura in capo al SERD e all'Azienda USL e in
particolare alla patologia da fumo-dipendenza vi è una presa in
carico completa sia farmacologica che psicologica. Nel primo
semestre del corrente anno sono stati presi in carico trentuno
pazienti, di cui fortunatamente soltanto uno minorenne.
Presidente -
Ha chiesto la parola il consigliere
Lucianaz, ne ha facoltà.
Lucianaz (RV) -
Assessore, la sua articolata risposta non
può che essere soddisfacente, il fumo - lei lo sa meglio di me - è
una delle cause più drammatiche di una lunga sequela di malattie, a
cominciare da vari tipi di cancro, patologie cardiovascolari,
respiratorie, danni alla pelle, impotenza, eccetera eccetera, non
sto a dilungarmi. Il rischio è enorme e nella premessa avevo già
segnato un passaggio dell'assessore Fosson nel 2005, quando in
quest'aula dichiarava: "Il fumo è ritenuto colpevole di circa al
96% dei tumori polmonari e di tante altre malattie fumo-correlate:
bronchiti, crisi asmatiche", eccetera, quindi la guardia da tenere
è alta assolutamente.
Lei mi ha dato dei dati direi abbastanza incoraggianti, parla di
un 90% di giovani che non ha avuto contatto con il fumo, sono
comunque sempre tanti il 10%; io vedo, almeno da cosa noto io, un
sacco di giovani, ragazzini e ragazzine con la sigaretta in mano,
la cosa mi preoccupa proprio perché abbiamo vissuto le campagne del
2003 e 2004 quando il ministro Sirchia ha saputo applicare in
Italia una legge che non immaginavamo ma ha ottenuto un risultato
eclatante e sarebbe utile continuare in quella direzione.
Le ho anche scritto nelle interpellanze che nel 2004, ad
esempio, sono state fatte tantissime iniziative: mostre, inchieste
nelle scuole, nella popolazione, corsi, giornate d'informazione,
sui giornali, giornate nei luoghi di divertimento, quindi la mia
preghiera è di continuare assolutamente in questa direzione perché
non si fa mai a sufficienza contro l'uso del fumo.
L'ultimo dato che le do è che in Italia c'è un tasso del 24,2%
di fumatori contro il 10% di altri Paesi del Nord Europa, significa
avere 12 milioni di consumatori, di fumatori, quindi da fare ce n'è
sicuramente. Grazie per la risposta.
