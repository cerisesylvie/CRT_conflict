Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 627 del 24 novembre 1982 - Resoconto
OGGETTO N. 627/VII - INTERVENTI DELLA REGIONE VERSO LE
SOCIETA' CHE GESTISCONO I TRAFORI DEL MONTE BIANCO E DEL GRAN SAN
BERNARDO. ARRETRAMENTO DEL CASELLO AUTOSTRADALE DI SAINT-RHEMY E
ACQUISTO, DA PARTE DELLA REGIONE, DI AZIONI SITRASB -
(Interpellanze).
PRESIDENTE:
Do lettura dell'interpellanza iscritta al n.
14 dell'ordine del giorno e presentata dai Consiglieri Mafrica,
Bajocco e Cout.
INTERPELLANZA
Due recenti deliberazioni della Giunta regionale si
riferiscono ad interventi della Regione verso le società che
gestiscono i Trafori del Monte Bianco e del Gran San
Bernardo.
Con deliberazione n. 5508 del 15 ottobre 1982, l'ex Assessore
alle Finanze Sergio Ramera è stato designato, quale rappresentante
della Regione in seno al Consiglio di Amministrazione della Società
per il Traforo del Monte Bianco, in sostituzione del Prof. Marcello
Secco.
Con deliberazione n. 5392 dell'8 ottobre 1982, è stato dato
incarico a due commercialisti valdostani di predisporre una
valutazione delle azioni della Società per il Traforo del Gran San
Bernardo, affinché la Regione possa in seguito procedere
all'acquisto della partecipazione del 51% della predetta
società.
Ciò premesso, i sottoscritti Consiglieri regionali:
INTERPELLANO
il Presidente della Giunta regionale per sapere:
1)
quali sono i motivi che hanno
condotto alle
dimissioni del precedente rappresentante della Regione nella
società per il Traforo del Monte Bianco;
2)
con quali obiettivi sia stato affidato al
Presidente della FINAOSTA l'incarico di rappresentare la Regione
nel Consiglio di Amministrazione della Società per il Traforo del
Monte Bianco (interventi della società nella soluzione dei problemi
viabili Aosta-Traforo del Monte Bianco);
3)
quali ragioni spingano la Regione a voler diventare
azionista di maggioranza nella Società del Traforo del Gran San
Bernardo;
4)
quante azioni della SITRASB, per quale ammontare e
per quale percentuale sono attualmente possedute dalla
Regione.
PRESIDENTE:
Do lettura dell'interpellanza iscritta al n.
21 dell'ordine del giorno e presentata dal Consigliere Minuzzo.
INTERPELLANZA
Considerato che in risposta ad una mia lettera concernente
l'arretramento del Casello autostradale di Saint-Rhémy Bosses il
Presidente della III^ Commissione Amato Maquignaz nella seduta
della stessa del 19 ottobre ha comunicato che "sono in corso
trattative per l'acquisto da parte della Regione delle azioni FIAT
nell'ambito della SITRASB";
Preoccupato per la
lentezza con la quale viene
affrontato il problema e ancor più per il fatto che il piano di
sviluppo predisposto dal Comune di Saint-Rhémy che prevede la
costruzione di impianti di spesa e per i quali è in fase di
costituzione una S.p.A. può essere realizzato esclusivamente se si
risolve il problema del Casello;
INTERPELLA
il Presidente della Giunta per conoscere:
1)
a che punto sono le trattative per l'acquisto delle
azioni FIAT da parte della Regione in seno alla SITRASB;
2)
se nella recente visita del Ministro dei Lavori
Pubblici On.le Franco Nicolazzi è stato affrontato e con quali
risultati, il problema concernente l'arretramento del Casello
autostradale di Saint-Rhémy-Bosses.
PRESIDENTE:
Per la prima interpellanza l'illustrazione
viene fatta dal Consigliere Mafrica, che ha facoltà di parlare.
MAFRICA - (P.C.I.):
Abbiamo avuto modo di vedere due
delibere della Giunta regionale su cui intendiamo avere dei
chiarimenti, perché ci sembra che gli argomenti in esse trattati
siano di un certo rilievo e possano interessare indirizzi più
generali di politica del Consiglio stesso.
La prima deliberazione è quella con cui si designa l'ex
Assessore alle Finanze, Ramera, al posto del precedente
rappresentante nel Consiglio di Amministrazione della Società del
Traforo del Monte Bianco. Poiché l'ex Assessore Ramera è
attualmente anche il Presidente della FINAOSTA, vorremmo capire
quali obiettivi si vogliano raggiungere con questo tipo di
sostituzione. Vorremmo conoscere anche i motivi per i quali il
precedente rappresentante, prof. Secco, ha rassegnato le
dimissioni. Pensiamo che la cosa possa essere in relazione al
collegamento stradale tra Aosta ed il Traforo, comunque vorremmo
avere notizie più precise da parte della Giunta.
La seconda deliberazione su cui chiediamo informazioni è
relativa all'incarico assegnato a due commercialisti per una
valutazione del valore delle azioni della Società del Traforo del
Gran San Bernardo. Si afferma, nel testo della delibera, che la
Regione intende procedere all'acquisto del 51% delle azioni di tale
Società. Poiché ci risulta che gli utili della Società del Traforo
del Gran San Bernardo siano abbastanza elevati, presumiamo che
anche le azioni abbiano un valore abbastanza rilevante e che quindi
un tale acquisto sia una operazione finanziaria piuttosto
impegnativa; ma vorremmo avere notizie più precise, vorremmo sapere
quante azioni della Società per il Traforo del Gran San Bernardo la
Regione possiede, per quale ammontare e qual è la percentuale
attualmente posseduta dalla Regione.
Infine - e questa è la cosa forse più importante - vorremmo
capire per quali obiettivi la Giunta intenda diventare proprietaria
del pacchetto di maggioranza di questa Società.
PRESIDENTE:
Illustra l'interpellanza il Consigliere
Minuzzo; ne ha facoltà.
MINUZZO - (P.S.D.I.):
Buona parte delle cose che volevo
dire riferendomi specificatamente alla questione dell'arretramento
del casello autostradale di Saint-Rhémy-Bosses le ha già dette il
collega Mafrica, che mi ha preceduto nell'illustrazione della sua
interpellanza.
Vorrei però illustrare i motivi per i quali ho preso questa
iniziativa.
Recentemente, ho avuto modo di chiedere al Presidente della III^
Commissione, collega Maquignaz, a che punto erano le trattative per
l'arretramento del casello autostradale di Saint-Rhémy-Bosses, e in
quell'occasione egli mi ha dato una risposta insoddisfacente in
quanto ha saputo solamente dirmi che il Presidente Andrione gli
aveva riferito di essere in trattative per l'acquisto delle azioni
FIAT nell'ambito della SITRASB. Non ha saputo dirmi di più, perciò
io ho pensato di presentare questa interpellanza, anche perché il
collega Maquignaz era stato delegato dal presidente della Giunta a
seguire il problema concernente l'arretramento del casello
autostradale di Saint-Rhémy e a far parte di un gruppo di lavoro,
istituito nell'ambito della III^ Commissione, del quale fa parte
anche il collega De Grandis. I componenti del gruppo di lavoro,
però, non ne sapevano molto di più degli altri membri della III
Commissione che non ne facevano parte.
Per tutti questi motivi, vorrei chiedere al Presidente della
Giunta se effettivamente c'è l'intenzione da parte della Regione di
acquistare le azioni FIAT, oppure se si tratta di un espediente per
prendere tempo e cercare di superare lo scoglio delle elezioni
regionali dimostrando un concreto interessamento per la soluzione
del problema di Saint-Rhémy/Bosses; tanto più che adesso il Comune
ha iniziato le procedure per la costituzione di una S.p.A. che
dovrebbe dare sviluppo economico a quella zona.
Poiché ritengo che il problema non sia risolvibile unicamente
attraverso un accordo della Regione con l'attuale dirigenza della
SITRASB, vorrei chiedere al Presidente Andrione se in occasione
della venuta del Ministro dei Lavori Pubblici è stata trattata
questa questione, visto che l'On.le Nicolazzi oltre che Ministro è
anche Presidente dell'ANAS, e visto che l'ANAS, a quanto ci
risulta, è direttamente interessata e anzi rappresenta una delle
componenti che, a detta di Badini-Confalonieri, pongono ostacoli
all'arretramento del casello autostradale in oggetto.
PRESIDENTE:
Risponde il Presidente della Giunta; ne ha
facoltà.
ANDRIONE - (U.V.):
Per quanto riguarda la prima domanda,
posso precisare che il Dott. Balduini, membro del Consiglio di
Amministrazione della Società del Traforo del Monte Bianco, e in
seguito Presidente della Società, è stato nominato Presidente della
Società che gestisce quella perla che è la tangenziale di Napoli,
lasciando libero il posto. Rimasta vacante questa Presidenza,
attraverso una di quelle trattative che vengono giustamente
definite lottizzazioni - ma non bisogna dirlo troppo! - è stato
concordato che il prof. Secco avrebbe occupato il posto che fu già
di Balduini e che Ramera avrebbe occupato il posto che fu già del
prof. Secco. Questo perché la Regione ha ritenuto importante avere
un rappresentante di più in un Consiglio di Amministrazione che
sarà chiamato a votare importanti trasferimenti all'interno di
Società Autostradali, ecc. Dato che la Giunta regionale aveva dato
istruzione ai suoi rappresentanti di porre, come da Statuto, il
veto affinché i trasferimenti fossero pregiudizievoli per le
finanze della Società del Traforo del Monte Bianco - Società in cui
noi siamo presenti con una quota minima - finanze che in futuro
potrebbero concorrere alla soluzione del ben noto problema del
collegamento Aosta-Traforo del Monte Bianco, abbiamo ritenuto
opportuno avere per questo triennio un rappresentante in più.
Questo è il senso dell'operazione. Se poi dovesse avvenire che un
membro nominato dalla Regione, secondo un tipo di rotazione ben
noto in questo tipo di Società, abbia ad assumere cariche più
specifiche nel Consiglio di Amministrazione, meglio ancora, nulla
guasta!
Per quanto riguarda la seconda questione, devo dire che quanto
lamentato dal Consigliere Minuzzo corrisponde a verità: io ho
cercato di tenere il più a lungo possibile queste trattative
segrete; poi, quando, come sempre capita, "le bout de l'oreille",
bisogna raccontare le cose come sono.
In occasione di incontri per la ricerca di nuovi posti, nuove
industrie, ho avuto modo di tenere una lunga conversazione con il
Dott. Romiti, Amministratore Delegato della FIAT, il quale tra le
altre cose mi ha illustrato che la politica aziendale della FIAT è
quella di liberarsi di tutte le partecipazioni azionarie che non
siano strettamente legate alle grosse industrie, alle holdings -
adesso non ricordo più quante sono quelle della FIAT, ma credo più
o meno una novantina - che costituiscono questo enorme gruppo
industriale. In particolare, mi ha accennato al fatto che, pur
essendo largamente attiva, la FIAT ha rinunciato alla sua
partecipazione all'autostrada Torino-Milano. A questo punto è
venuta fuori la questione della Società del Traforo del Gran San
Bernardo della quale la FIAT detiene il 51% delle azioni, la
Regione Autonoma Valle d'Aosta il 12%, il Comune di Torino il 6%,
l'1% la Camera di Commercio di Torino e la differenza, che in
questo momento mi sfugge, è della Provincia di Torino. Anche
comprando tutte le quote degli altri soci, rimarremmo minoritari,
ed evidentemente la FIAT non cede parte del pacchetto, ma lo cede
intero. Allora, a questo punto, ben sapendo che in caso di
eventuale accordo - cosa che non è garantita, ed è questo il motivo
per il quale non volevo che se ne parlasse prematuramente, dato che
non si sa quali siano le possibilità reali di concludere - avremmo
potuto contare sul fatto che avevamo già consultato il Canton du
Valais e sapevamo che a quel punto la Concessionaria avrebbe potuto
usare questa strada anche per altri scopi, oltre al puro e semplice
accesso al Tunnel del Gran San Bernardo - ad esempio per lo
sviluppo della conca del Crevacol - abbiamo ritenuto opportuno
esaminare questa possibilità, incaricando persone che una decina di
anni fa hanno fatto una perizia, per altri scopi ma sempre per
conto della Regione, proprio sul Tunnel del Gran San Bernardo.
Qual è in termini monetari, l'ostacolo che ci troveremo davanti?
E' il fatto che, per trattato internazionale, il pedaggio del Gran
San Bernardo è legato al franco svizzero, moneta che essendo neutra
non manca di una certa appetibilità. Ora, scadendo la concessione
nel 2034, vi sono dei calcoli da fare, poiché il Traforo rende, per
scoprire qual è il valore capitale di un pacchetto azionario di
questo genere: non ha nessuna importanza quale era all'inizio;
credo che fossero 400 milioni, ma insomma non è quello il punto! Il
fatto è questo: dal 1983 o dal 1984 al 2034 cosa rappresenta questo
manufatto? Quali sono le implicazioni possibili? Queste sono le
valutazioni da fare considerando l'affare come occasione
immediata.
Ponendoci in un'ottica a lungo termine, se volete strategica, a
noi sembra interessante avere le chiavi di casa in mano, essere noi
a determinare queste cose; perché, tra l'altro, anche se è
improbabile che il collega Mafrica ed io saremo qui nel 2034 a
discutere della questione, non è escluso che la concessione possa
essere rinnovata, il che rappresenterà per la Valle d'Aosta di
allora un'utilità notevole. Noi stiamo esplorando questa
possibilità; per il momento, meno se ne parla e meglio è, perché -
chiedo scusa - la FIAT non lo fa perché abbiamo gli occhi belli, lo
fa per ragioni monetarie, e quindi il costo della manovra può
elevarsi anche a delle cifre troppo alte per la Regione, che si
troverebbe nell'impossibilità di acquistare.
Per quanto riguarda l'arretramento del casello,
specificatamente, una delle richieste che ho fatto nel corso delle
trattative è di trasferire il casello già prima: adesso, sto
trattando questa partita distintamente perché - sia detto senza
cattiveria - le teste dure non si trovano solo in Valle
d'Aosta!
PRESIDENTE:
Per la replica la parola al Consigliere
Mafrica.
MAFRICA - (P.C.I.):
Noi abbiamo presentato
l'interpellanza per avere informazioni, perché probabilmente il
Presidente della Giunta sperava che la cosa passasse sotto
silenzio; ma comprenderà benissimo che una volta che un Consigliere
vede una deliberazione di questo tipo è stimolato ad occuparsi di
queste cose, quindi ad avere informazioni più dettagliate.
Dalle cose che ci sono state dette, intravediamo delle
difficoltà di tipo finanziario; crediamo che il valore attuale di
quel pacchetto, soprattutto se valutato in rapporto al numero di
anni che decorre da adesso fino al 2034, sia di una entità non
trascurabile, quindi non sappiamo cosa ne verrà effettivamente
fuori. Quando le cose saranno più a portata di mano, esamineremo e
daremo una valutazione più precisa. Oggi avevamo bisogno di
informazioni, di capire che cosa stava effettivamente
verificandosi.
PRESIDENTE:
Il Consigliere Minuzzo intende replicare? Ne
ha facoltà.
MINUZZO - (P.S.D.I.):
Per dire che per fortuna le teste
d'uovo ci sono un po' dappertutto, non sono solo in Valle d'Aosta!
... INTERRUZIONE ... No! D'uovo, ha detto! Ah, dure! Scusi, Signor
Presidente! Avevo capito d'uovo! Allora, dico che purtroppo teste
dure ci sono anche da altre parti! Devo dire che, sentita la
risposta del Presidente, mi vengono spontanee alcune
considerazioni.
Per quanto riguarda il problema dell'arretramento del casello
autostradale di Saint-Rhémy-Bosses, probabilmente se ne discuterà
dopo il 2035, anche perché dalle dichiarazioni del Presidente della
Giunta mi sono convinto che sia stato un errore iniziare la
trattativa di acquisto delle azioni FIAT in seno ala SITRASB;
questo infatti può porre la Regione in una posizione di
ricattabilità da parte della SITRASB, che è governata dalla FIAT:
se veramente, come il Presidente della Giunta ha dichiarato in
Consiglio regionale, ci sta a cuore l'arretramento del casello di
Saint-Rhémy-Bosses, penso che la FIAT possa in qualche modo
ricattarci e dichiararsi disposta ad arretrare il casello a
condizione che la Regione Valle d'Aosta compri il 51% delle azioni,
cioè l'intero pacchetto della FIAT. Come ha detto il Presidente
Andrione, non è che la FIAT sia disponibile a cedere queste azioni
perché il signor Presidente ha gli occhi belli, ma perché questa
manovra rientra in una strategia economico-finanziaria della
holding-FIAT, che tende così a sbarazzarsi di tutte queste
partecipazioni azionarie.
E' per questo che secondo me c'è stato un errore nell'iniziare
le trattative per l'acquisto di queste azioni avendo intenzione di
risolvere il problema del casello autostradale. Ed è per questo
che, secondo me, oggi più che mai, visto che da una parte c'è la
Regione che ha iniziato quelle trattative - che peraltro possono
essere condivisibili come iniziativa, ma forse intempestive, -
bisogna fare un'azione distinta e parallela per far arretrare il
più presto possibile questo casello autostradale.
Il Presidente della Giunta, probabilmente pensando che la mia
fantasia fosse più perspicace, non ha risposto al secondo punto e
ha detto soltanto che le teste dure non sono soltanto in Valle
d'Aosta, ma si trovano anche fuori della nostra Regione. Non so se
con questa dichiarazione ha inteso dirmi in modo elegante che ha
fatto cenno alla questione del casello autostradale con l'On.le
Nicolazzi, Ministro dei Lavori Pubblici, il quale poi probabilmente
gli ha risposto picche! Non so se in questo modo abbia cercato di
non dire esplicitamente che Nicolazzi ha rifiutato di prendere in
considerazione il problema. Si è limitato a dire che non solo in
Valle ci sono le teste dure, ma di fatto non ha risposto.
A questo punto, io faccio appello al Presidente della III^
Commissione, che al momento è assente, e comunque al collega De
Grandis che fa parte del gruppo di lavoro: finora è stato fatto
abbastanza poco, ma ora è giunto il momento di darsi da fare, vista
la delega che il collega Maquignaz ha avuto da parte del Presidente
della Giunta a fare opere di convinzione presso gli organi
competenti al fine di ottenere l'arretramento del casello
autostradale di Saint-Rhémy-Bosses.
PRESIDENTE:
Passiamo alla trattazione dell'oggetto
iscritto al n. 16 dell'ordine del giorno.
