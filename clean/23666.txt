Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 2706 del 16 maggio 2007 - Resoconto
OGGETTO N. 2706/XII - Disegno di legge: "Istituzione delle
figure di Comandante e Vicecomandante del Corpo forestale della
Valle d'Aosta e altre disposizioni in materia di personale
forestale. Modificazioni alle leggi regionali 23 ottobre 1995, n.
45 e 8 luglio 2002, n. 12".
Articolo 1
(Modificazioni alla legge regionale 23 ottobre 1995, n.
45)
1. Il comma 10 dell'articolo 28 della legge regionale 23
ottobre 1995, n. 45 (Riforma dell'organizzazione
dell'amministrazione regionale della Valle d'Aosta e revisione
della disciplina del personale), è sostituito dal seguente:
"10. Non è ammessa la mobilità dagli altri organici a quello
del Corpo forestale della Valle d'Aosta, limitatamente ai profili
professionali di funzionario forestale, ispettore forestale,
sovrintendente forestale, agente forestale ed armiere e a quello
professionista dell'area tecnico-operativa del Corpo valdostano dei
vigili del fuoco.".
2. Al comma 10bis dell'articolo 28 della l.r. 45/1995, le
parole: "i marescialli forestali, i brigadieri forestali e le
guardie forestali" sono sostituite dalle seguenti: "gli ispettori
forestali, i sovrintendenti forestali e gli agenti
forestali".
3. Al comma 5 dell'articolo 62 della l.r. 45/1995, dopo le
parole: "di Capo dell'Osservatorio economico e sociale," sono
inserite le seguenti: "di Comandante e Vicecomandante del Corpo
forestale della Valle d'Aosta,".
Articolo 2
(Modificazione all'articolo 2 della legge regionale 8 luglio
2002, n. 12)
1. Dopo il comma 4 dell'articolo 2 della legge regionale 8
luglio 2002, n. 12 (Nuove norme sull'ordinamento e sul
funzionamento del Corpo forestale della Valle d'Aosta e sulla
disciplina del relativo personale. Modificazione alla legge
regionale 23 ottobre 1995, n. 45, e abrogazione di leggi regionali
in materia di personale forestale), è inserito il seguente:
"4bis. In considerazione della rilevanza dei compiti
spettanti al Corpo forestale e dell'esigenza di assicurare
uniformità, tempestività ed efficacia nei relativi interventi, il
Presidente della Regione, di concerto con l'Assessore regionale
competente in materia di agricoltura e risorse naturali, impartisce
periodicamente al Corpo forestale indirizzi inerenti all'attività
operativa e amministrativa del Corpo, indicando le eventuali
priorità nei differenti settori di intervento. Il Comandante del
Corpo forestale riferisce periodicamente al Presidente della
Regione e all'Assessore regionale competente in materia di
agricoltura e risorse naturali circa i risultati conseguiti nelle
azioni e negli interventi oggetto degli indirizzi
impartiti.".
Articolo 3
(Modificazioni all'articolo 4 della l.r. 12/2002)
1. Il comma 1 dell'articolo 4 della l.r. 12/2002 è sostituito
dal seguente:
"1. Il Corpo forestale della Valle d'Aosta è inquadrato
nell'ambito dell'Assessorato regionale competente in materia di
agricoltura e risorse naturali.".
2. Dopo il comma 1 dell'articolo 4 della l.r. 12/2002, come
sostituito dal comma 1, è inserito il seguente:
"1bis. A capo del Corpo forestale è posto un dirigente che
assume la qualifica di Comandante del Corpo forestale. In caso di
assenza o di impedimento del Comandante, il comando vicario è
svolto da altro dirigente, che assume la denominazione di
Vicecomandante del Corpo forestale. Il Comandante, in possesso del
diploma di laurea specialistica o del diploma di laurea conseguito
in un corso di durata almeno quadriennale in discipline
giuridico-economiche o agrario-forestali, e il Vicecomandante del
Corpo forestale sono nominati ai sensi dell'articolo 62, comma 5,
della l.r. 45/1995. Il conferimento dell'incarico di Comandante o
Vicecomandante del Corpo forestale ad un dipendente
dell'Amministrazione regionale o di altro ente del comparto unico
regionale determina il collocamento in aspettativa senza assegni
per l'intera durata dell'incarico. L'incarico di Comandante o
Vicecomandante è incompatibile con la titolarità di cariche
pubbliche elettive.".
3. Dopo il comma 1bis dell'articolo 4 della l.r. 12/2002,
come introdotto dal comma 2, è inserito il seguente:
"1ter. Nell'esercizio dei suoi compiti, il Comandante del
Corpo forestale è coadiuvato, oltre che dal Vicecomandante, dai
funzionari forestali, che assicurano il raccordo tra il comando del
Corpo e il restante personale.".
4. Il comma 2 dell'articolo 4 della l.r. 12/2002 è sostituito
dal seguente:
"2. L'articolazione della struttura organizzativa del Corpo
forestale è definita ai sensi dell'articolo 8 della l.r. 45/1995,
tenuto conto che, per lo svolgimento dei propri compiti, il Corpo
forestale si compone di una sede centrale, suddivisa in strutture
tecniche ed amministrative, e di stazioni forestali, costituenti
unità operative periferiche, il cui numero, sede, circoscrizione
territoriale ed organico sono determinati con deliberazione della
Giunta regionale, sulla base delle indicazioni formulate dal
Comandante del Corpo forestale, sentite le amministrazioni degli
enti locali territorialmente interessati.".
Articolo 4
(Modificazioni all'articolo 5 della l.r. 12/2002)
1. La lettera a) del comma 2 dell'articolo 5 della l.r.
12/2002 è sostituita dalla seguente:
"a) personale con funzioni di pubblica sicurezza e di polizia
giudiziaria, comprensivo del Comandante e del Vicecomandante, dei
funzionari forestali, degli ispettori forestali, dei sovrintendenti
forestali e degli agenti forestali;".
2. Il comma 3 dell'articolo 5 della l.r. 12/2002 è sostituito
dal seguente:
"3. Le modalità di reclutamento e di avanzamento alla
categoria o posizione superiore del personale appartenente
all'organico del Corpo forestale per i profili di agente forestale,
sovrintendente forestale, ispettore forestale, funzionario
forestale ed armiere sono definite con regolamento
regionale.".
Articolo 5
(Modificazioni all'articolo 6 della l.r. 12/2002)
1. Il comma 2 dell'articolo 6 della l.r. 12/2002 è sostituito
dal seguente:
"2. In particolare, sono ufficiali di polizia
giudiziaria:
a) il Comandante e il Vicecomandante del Corpo
forestale;
b) i funzionari forestali;
c) gli ispettori forestali;
d) i sovrintendenti forestali.".
2. Il comma 3 dell'articolo 6 della l.r. 12/2002 è sostituito
dal seguente:
"3. Sono agenti di polizia giudiziaria gli agenti forestali.
Sono altresì agenti di polizia giudiziaria, nei limiti del servizio
cui sono destinati e secondo le rispettive attribuzioni, gli
appartenenti all'area tecnico-operativa di cui all'articolo 5,
comma 2, lettera b), limitatamente al profilo professionale di
armiere.".
Articolo 6
(Modificazione all'articolo 9 della l.r. 12/2002)
1. Dopo il comma 1 dell'articolo 9 della l.r. 12/2002, è
aggiunto il seguente:
"1bis. Nei casi di sopravvenuta inidoneità psico-fisica, il
personale dell'area tecnico-operativa di cui all'articolo 5, comma
2, lettera b), addetto alle mansioni di armiere è assegnato
all'area amministrativo-contabile o trasferito agli organici del
ruolo unico regionale di cui all'articolo 26, comma 1, lettere a),
b) e d), della l.r. 45/1995.".
Articolo 7
(Modificazioni all'articolo 11 della l.r. 12/2002)
1. Il comma 1 dell'articolo 11 della l.r. 12/2002 è
sostituito dal seguente:
"1. Gli atti concernenti l'assegnazione e la mobilità
volontaria e per esigenze organizzative, compresa quella per
incompatibilità ambientale, dei funzionari forestali, degli
ispettori forestali, dei sovrintendenti forestali e degli agenti
forestali sono adottati dal Comandante del Corpo forestale, nel
rispetto dei criteri e delle modalità generali stabiliti con
regolamento regionale e delle disposizioni concernenti le relazioni
sindacali.".
2. Il comma 1bis dell'articolo 11 della l.r. 12/2002 e il
comma 3 dell'articolo 28 della legge regionale 20 gennaio 2005, n.
1, sono abrogati.
Articolo 8
(Modificazione all'articolo 24 della l.r. 12/2002)
1. Al comma 1 dell'articolo 24 della l.r. 12/2002, dopo le
parole: "e le caratteristiche del distintivo di grado" sono
inserite le seguenti: ", che tengono conto dell'anzianità di
servizio maturata nel profilo professionale di
appartenenza,".
Articolo 9
(Modificazioni agli articoli 25 e 29 della l.r.
12/2002)
1. Al comma 1 dell'articolo 25 e al comma 1 dell'articolo 29
della l.r. 12/2002, dopo le parole: "personale di cui all'articolo
5, comma 2, lettera a)," sono inserite le seguenti: "e al personale
addetto alle mansioni di armiere,".
Articolo 10
(Disposizioni di coordinamento)
1. Nella l.r. 12/2002, le parole: "dirigente competente" o
"dirigente", ovunque ricorrano, sono sostituite dalle seguenti:
"Comandante del Corpo forestale".
2. Nella l.r. 12/2002, le parole: "marescialli forestali",
"brigadieri forestali" e "guardie forestali", ovunque ricorrano,
sono sostituite, rispettivamente, dalle seguenti: "ispettori
forestali", "sovrintendenti forestali" e "agenti forestali",
comprensive dell'articolo o della preposizione articolata necessari
nel contesto.
Articolo 11
(Disposizioni transitorie)
1. Sino alla nomina del Comandante e del Vicecomandante del
Corpo forestale della Valle d'Aosta, ai sensi e con le modalità di
cui all'articolo 4, comma 1bis, della l.r. 12/2002, come introdotto
dall'articolo 3, comma 2, restano prorogati nell'esercizio delle
loro funzioni i dirigenti del Corpo forestale in carica alla data
di entrata in vigore della presente legge.
Articolo 12
(Disposizioni finali)
1. All'adozione del regolamento regionale recante la
disciplina di cui agli articoli 5, comma 3, e 11, comma 1, della
l.r. 12/2002, come sostituiti, rispettivamente, dagli articoli 4,
comma 2, e 7, comma 1, si provvede entro un anno dalla data di
entrata in vigore della presente legge.
Président
- La parole au rapporteur, le Conseiller
Fey.
Fey (UV)
- Questo disegno di legge n. 152 istituisce le
figure di Comandante e Vicecomandante del Corpo forestale della
Valle d'Aosta ed altre disposizioni in materia di personale
forestale.
Cari colleghi, con questo disegno di legge, che è un primo
risultato di un ampio lavoro di approfondimento compiuto in sede di
commissione, si vuole rispondere alle sfide sempre più pressanti
che derivano sia dalla complessità dei compiti nel tempo assunti
dal Corpo forestale in numerosi e svariati settori, sia dalla
dimensione dell'organico che esso ha acquisito, proprio per far
fronte con efficacia alla molteplicità di compiti sempre più
complessi e differenziati. Si tratta, pertanto, di un provvedimento
che vuole intervenire e rendere più attuale parte della disciplina
organizzativa del Corpo, prevedendo l'istituzione di una nuova
figura, quella di Comandante del Corpo, cui affidare il compito di
guidare e dirigere le attività ed il personale e quella di
Vicecomandante del Corpo forestale, con compiti di collaborazione,
figura alla quale, in caso di assenza o di impedimento del
Comandante, spetta il ruolo di comando vicario.
L'importanza di questo disegno di legge che apporta rilevanti
modificazioni alla legge regionale n. 12 del 2002 la si può meglio
comprendere solo se ci si sofferma a considerare il ruolo sempre
più attivo che il Corpo forestale valdostano, oggi Corpo forestale
della Valle d'Aosta, si è saputo ritagliare dalla sua istituzione,
l'11 marzo 1968, data dell'approvazione della legge regionale n. 6.
Erede di una storia centenaria nel corso della quale l'importanza
della tutela dei boschi in Valle d'Aosta viene recepita già a
partire dal tredicesimo secolo con la nascita delle prime figure
dei "Guardaboschi" o "Custodi dei boschi", nominati sia dai signori
locali ed in alcuni casi eccezionali anche dalla popolazione
locale, l'operato del Corpo forestale della Valle d´Aosta è
profondamente legato al territorio. Il personale forestale è
diventato negli anni un punto di riferimento per la popolazione e
le amministrazioni locali, anche attraverso il costante contributo
offerto nella risoluzione delle problematiche legate alla gestione
del territorio montano, attraverso interventi finalizzati
all'educazione ambientale dei giovani o all'organizzazione di
eventi sociali e culturali. In questo senso l'apporto dei forestali
è ben visibile a tutta la comunità valdostana grazie alla loro
contributo alla riuscita di importanti manifestazioni come, per
citarne una internazionalmente conosciuta, la Fiera di Sant'Orso.
Fondamentale, poi, è l'opera di soccorso e di aiuto alla
popolazione durante le calamità naturali. A tal proposito è ancora
vivo il ricordo di tutti noi dell'abnegazione del Corpo forestale
in occasione dei tragici eventi dell'ottobre 2000.
L'operato del forestale si esplica, in particolare, nel ruolo di
tutela dell'ambiente naturale sotto i suoi vari aspetti: le
foreste, le risorse idriche, la fauna selvatica e la flora alpina.
Un ruolo, in sintesi, di grande importanza per la gestione di un
patrimonio naturale che è fondamentale, tanto alla nostra
prosperità economica, quanto alla nostra identità culturale stessa
e che oggi si deve confrontare a sfide pressanti come la
sostenibilità ambientale e i cambiamenti climatici. Da tutto ciò
deriva, pertanto, la grande rilevanza della tematica e la necessità
di dotare il Corpo forestale di tutti quegli strumenti,
innanzitutto giuridici, necessari per un'azione sempre più
importante ed efficace, proprio perché ancor più condivisa dalla
comunità valdostana e dai suoi rappresentanti politici. Ecco
spiegato il motivo per il quale il presente disegno di legge vuole
introdurre l'attribuzione esplicita di un potere di indirizzo delle
attività del Corpo forestale al Presidente della Regione, di
concerto con l'Assessore regionale competente in materia di
agricoltura e risorse naturali. Lo scopo è proprio quello di
orientare, in relazione alle priorità e alle esigenze da
soddisfare, l'esercizio dei compiti assegnati al Corpo e di
assicurarne, con sempre maggiore incisività, il ruolo di organismo
professionale, posto a presidio e a salvaguardia dell'ambiente
naturale valdostano in tutte le sue componenti.
Sempre in un'ottica di una maggiore chiarezza e uniformità verso
la comunità valdostana, il disegno di legge prevede la
ridenominazione dei profili professionali degli appartenenti al
Corpo forestale, con funzioni di Polizia, uniformata a quella in
uso presso le altre Forze di Polizia. In concreto, le qualifiche di
ispettore, sovrintendente ed agente sostituiranno, rispettivamente,
le denominazioni attualmente vigenti di maresciallo, brigadiere e
guardia. Come ho già accennato in precedenza, è nell'istituzione
della figura di comandante del Corpo e di un suo vice che si
realizza la principale novità di questo testo giuridico. Nominata
in modo diretto e fiduciario tale figura, che consente di
riconoscere in modo effettivo le specificità del Corpo, anche con
riguardo ai livelli dirigenziali ad esso preposti, dovrebbe
rappresentare, in ragione della sua collocazione al vertice, il
referente unico, per professionalità ed esperienza, dell'attività
operativa ed amministrativa svolta dal Corpo forestale che, in
quanto organico distinto, dotato di peculiarità specifiche
conseguenti alla particolarità dei compiti svolti, necessita di una
considerazione e di una disciplina altrettanto specifiche che
assicurino un'organizzazione interna nella quale sia chiaramente
avvertita la catena dei comandi e delle correlate
responsabilità.
A ulteriore garanzia dell'alta professionalità, è stato
introdotto un emendamento secondo il quale il Comandante sarà
nominato tra coloro in possesso di laurea specialistica o del
diploma conseguito in un corso di durata almeno quadriennale in
discipline giuridico-economiche o agrario-forestali. Inoltre, la
prevista possibilità che l'incarico sia conferito anche ad un
soggetto esterno all'Amministrazione regionale intende consentire
lo scambio di esperienze professionali maturate in altri enti, al
fine di garantire il potenziamento delle professionalità e delle
competenze specialistiche del Corpo, valorizzando al contempo la
specificità di organico distinto dai restanti apparati regionali
che meglio e più efficacemente garantiscono lo svolgimento dei
compiti propri del Corpo, con particolare riferimento a quelli di
Polizia. In conformità a tale logica, accanto alla figura del
Comandante, è anche prevista quella di Vicecomandante, con compiti
di collaborazione, unitamente ai funzionari forestali, e di
sostituzione vicaria del Comandante.
Infine, sempre tramite emendamento, è stato chiarito come il
regolamento regionale che disciplinerà l'accesso e la mobilità
nell'ambito dell'organico del Corpo forestale sarà adottato non
oltre un anno di tempo dall'approvazione del presente disegno di
legge. Tale decisione, che ha avuto a mio avviso il merito di
sbloccare la situazione riguardo ai contenuti fin qui presentati,
permetterà una discussione più approfondita e qualificata di queste
tematiche complesse grazie, anche, all'apporto delle due figure che
si vogliono introdurre con il disegno di legge oggi in
discussione.
Grazie per la vostra attenzione.
Président
- La discussion générale est ouverte.
La parole au Conseiller Venturella.
Venturella (Arc-VA)
- Non si può certo dire che questa
legge non sia stata ampiamente discussa ed analizzata, e parimenti
non si può certo affermare che questo provvedimento sia stato
ampiamente condiviso, anzi, tutt'altro! La genesi di questo disegno
di legge invece è stata già dalla prima bozza accompagnata da una
serie di prese di posizione durissime, dalle associazioni sindacali
di categoria alle associazioni dei forestali stessi... manca il
Presidente Caveri...
Presidente
- ... credo che l'Assessore competente
l'ascolti...
Venturella (Arc-VA)
- ... allora l'Assessore competente
presenterà 2 emendamenti rispetto agli articoli 2 e 3 sulla figura
del Presidente Caveri rispetto alle nomine... sono contento.
Dalle associazioni sindacali di categoria, dicevo, alle
associazioni dei forestali, fino all'associazione dei quadri
dirigenti e direttivi della Valle d'Aosta che hanno sollevato dubbi
di incostituzionalità su diverse norme della legge; ma non solo
dall'esterno provenivano dubbi e critiche, anche nella stessa
maggioranza si sono levate forti voci critiche: a dimostrazione di
ciò vi è il ritiro da parte del Governo del Regolamento regionale
n. 7, che in tutte le sedute di commissione l'Assessore aveva
sempre dichiarato essere intimamente correlato al disegno di legge
n. 152, Regolamento n. 7 e "152" dovevano andare di pari passo.
Durante le sedute di commissione, però, il rapporto di correlazione
si è piano piano incrinato e il regolamento è stato accantonato. Il
relatore ha detto che fra non meno di un anno verrà, ma questa è la
dichiarazione palese che ciò che è stato dichiarato dal relatore
non è avvenuto, cioè vi erano i grandi problemi in maggioranza. La
stessa discussione delle sedute è stata molto accesa, quindi
scricchiolii non solo normativi e procedurali, ma anche strutturali
nella maggioranza stessa, scricchiolii che sono stati accompagnati
da un fatto - fra l'altro non nuovo, che ad ogni disegno di legge
si ripropone quasi periodicamente - rappresentato dal comportamento
del Presidente Caveri, che di fatto, durante l'iter procedurale, ha
esautorato l'Assessore competente sia nella fase preliminare, che
in quella istruttoria, con gravi ricadute negative sull'articolato.
Ad esempio si vedano l'articolo 2 e l'articolo 3, perché non solo
Comandante e Vicecomandante insieme saranno di nomina fiduciaria,
ma anche essi dovranno rendere conto del loro operato direttamente
al Presidente della Regione e non - come dovrebbero - all'Assessore
competente! Quindi un palese tentativo di porre sotto controllo
stretto i vertici del Corpo forestale, che ad ogni cambio di
maggioranza o di Presidente o a ogni cambio di umore saranno
oggetto di "spoil system", con gravi ricadute sull'operatività del
corpo stesso, perché potrebbe darsi che nel giro di qualche
settimana i vertici siano decapitati dalla Giunta.
Oltre a questa grave ripercussione del comportamento del
Presidente della Regione, è mancato anche ciò che si sperava vi
fosse in questa legge, cioè il ripristino dell'unitarietà del corpo
con il provvedimento di far rientrare nelle competenze del Corpo
forestale altre funzioni adesso relegate ad altri dipartimenti.
Faccio un esempio: l'Ufficio C.I.T.E.S. per la convenzione di
Washington per la tutela della fauna, il settore A.I.B. che rimane
sotto lo stesso Assessorato, ma in altra direzione.
Questo è un disegno di legge che poteva avere una sua
positività, perché finalmente veniva coperto un vuoto in organico,
viene istituita una nuova figura, quella di Vicecomandante, viene
istituita la figura dei funzionari forestali, dicevo "poteva
avere", ma durante l'iter si è manifestata la volontà non tanto di
migliorare la funzionalità, l'organico, la presenza sul territorio,
quando di porre sotto controllo i suoi vertici, creando una norma
che ha, nonostante diverse critiche sia all'interno che
all'esterno, posto sotto tutela il corpo forestale. D'altronde
avevamo avuto delle esperienze precedenti: l'Agenzia regionale per
le erogazioni in agricoltura dove il direttore era nominato dalla
Giunta, il soccorso alpino, direttore nominato dalla Giunta, qua
stiamo assistendo a questa specie di voglia di controllare tutto e
tutti! Questo è un cattivo esempio di amministrazione, è un cattivo
esempio di modo di far politica, speriamo che sia sconfitto nelle
prossime occasioni e questa sarà una legge da riformare subito.
Stiamo aspettando invece il regolamento, lo aspetteremo con
attenzione, perché il regolamento, ritirato in maniera improvvisa
in commissione, da un giorno all'altro è sparito!
Su questo testo abbiamo presentato alcuni emendamenti che
toccano diversi punti; ci riserviamo di discuterli uno per uno,
perché sono argomenti importanti.
Président
- Pas d'autres collègues qui souhaitent
intervenir? La discussion générale est close.
Je rappelle que sur ce projet de loi ont été présentés 11
amendements de la part du groupe "Arcobaleno", ainsi que 3 du
Conseiller Sandri. Nous votons sur le nouveau texte rédigé par la
II
e
Commission. Nous pouvons passer à l'examen du texte.
A l'article 1
er
il y a les amendements n° 1, n° 2, n° 3,
n° 3bis de l'"Arcobaleno", et les amendements n° 1 et n° 2 du
collègue Sandri.
La parole au Conseiller Venturella, sur l'amendement n° 1 du
groupe "Arcobaleno".
Venturella (Arc-VA)
- Mi dispiace che su un disegno di
legge così importante, che certo ha perso parte della sua
importanza, perché non è più in stretta correlazione con il
regolamento n. 7, la discussione generale sia stata così breve.
Dichiaro solo il mio dispiacere su questo.
L'emendamento n. 1, che è collegato anche ad altri
emendamenti... cosa vuole ripristinare? Vuole ripristinare
l'unitarietà di tutte le funzioni, le competenze che sono
attualmente svolte o da personale del Corpo forestale o da
personale della direzione in stretto collegamento con il Corpo
forestale, di tutte quelle funzioni che sono tipiche del lavoro del
Corpo forestale: mi riferisco all'antincendio boschivo e
all'Ufficio C.I.T.E.S.. Se ridisegniamo la struttura gerarchica del
Corpo forestale, dovremmo anche riorganizzare la struttura
tecnico-operativa e amministrativa del corpo stesso, perché
attualmente i componenti dello stesso corpo forestale sono
distribuiti alle dipendenze di altre direzioni; quindi il tentativo
è quello di riportare all'interno della struttura del Corpo
forestale, perché il funzionario responsabile dell'antincendio
boschivo interviene e coordina in generale l'intervento, ma il
primo intervento sul posto e le squadre antincendio sono coordinate
dal Corpo forestale. Il pensare che l'antincendio boschivo sia,
nonostante esso sia in un'altra struttura sempre dello stesso
Assessorato, non alle dirette dipendenze del Corpo forestale, è una
cosa che non ci spieghiamo. Lo stesso dicasi per le competenze
C.I.T.E.S.: attualmente sono svolte anche da personale inquadrato
nel Corpo forestale, ma che appartiene a un'altra direzione.
Crediamo che questo sia paradossale, non abbia una sua logica! Per
questo motivo chiediamo che al comma 1, articolo 1, perché riguarda
l'impossibilità di mobilità per queste figure, chiediamo che
l'impossibilità di mobilità sia anche ricompresa per non solo il
funzionario, l'ispettore e il sovrintendente e l'agente e
l'armiere, ma anche per il tecnico A.I.B. e il funzionario
C.I.T.E.S..
Da questo emendamento in poi vorremmo introdurre il fatto che
nel Corpo forestale, così come è stato strutturato il disegno di
legge, mancano dei gradi intermedi, perché già nel Corpo forestale
dello Stato, già nella Guardia di Finanza e nella Polizia
penitenziaria, i vecchi gradi sono stati cambiati e vi è stato
l'adeguamento automatico. Quindi colleghi, osserverete che ad ogni
emendamento che riguarda gli specifici articoli, vi è la parola
"assistente". Cos'è l'assistente? Un tempo si diceva che il
carabiniere, il finanziere, l'agente, la guardia facevano parte di
una categoria inferiore ai sottoufficiali, all'interno già dalla
riforma dei gradi sono stati creati 4 gradi intermedi: agenti,
agenti scelti, assistenti, assistente capo. Noi vorremmo,
attraverso questo emendamento, introdurre questo grado intermedio,
che avviene per scatto di anzianità, come nel Corpo forestale dello
Stato, che nella Polizia, che nella Guardia di Finanza: questo è il
nostro primo emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Anzitutto una premessa, prima di passare
all'esame dell'emendamento, è doverosa.
Questa legge è stata molto discussa e analizzata, come
riconosciuto dal collega Venturella, questo non è un segnale
negativo, è un bene. Il fatto che in discussione generale ci sia
stata una partecipazione alla discussione - magari non come
qualcuno si aspettava -, è legata al fatto che la commissione ha
lavorato in modo egregio pur nella complessità dell'argomento, qui
bisogna ringraziare chi ha partecipato attivamente a questi lavori,
il Presidente della commissione, il collega Vicquéry, il relatore
che nella relazione ha raccolto quello che è emerso durante questa
discussione, quindi credo che questa premessa vada fatta. Stiamo
parlando del Corpo forestale della Valle d'Aosta, che è stato
riconosciuto come tale dalla legge n. 12/2002, quindi con tutto il
rispetto per l'organizzazione del Corpo forestale dello Stato,
riteniamo che siamo nella possibilità di riconoscere le differenze
che possono esserci rispetto a questo. Questo non significa che non
si debba tener conto di organizzazioni di riferimento che possono
essere prese ad esempio per le modifiche.
Andando nel dettaglio dell'emendamento, come riconosciuto dal
collega Venturella, c'è un collegamento fra l'emendamento n. 1 e i
successivi n. 2, n. 7, n. 8, n. 9, n. 10, n. 11. Quanto si dirà in
merito a questo emendamento, sarà valido anche per i successivi,
per evitare delle ripetizioni. In ogni caso la proposta è quella di
aggiungere al comma 1, articolo 1, dopo le parole "funzionario
forestale", le parole "tecnico antincendi boschivi, tecnico Ufficio
C.I.T.E.S." e dopo le parole "sovrintendente forestale", le parole
"assistente forestale": qui va specificato quello che si intende
per queste figure.
Per quanto riguarda la figura del tecnico antincendio boschivo,
questo è collocato all'interno della Direzione foreste, quindi non
è che con questa legge si va a collocare all'interno della
Direzione foreste: è attualmente collocato all'interno della
Direzione foreste e questo varrà anche per il tecnico Ufficio
C.I.T.E.S., che è collocato in un'altra direzione. Non sono emerse
da parte dei servizi coinvolti particolari necessità per un loro
inserimento nell'organico del Corpo forestale. Questo non esclude
che nella futura Direzione del Corpo forestale della Valle d'Aosta
potrà essere inserita la competenza relativa all'antincendio
boschivo con relativo personale.
Per quanto riguarda invece il tecnico Ufficio C.I.T.E.S. si
tratta di una figura al momento operante sotto la Direzione flora,
fauna, caccia e pesca su delega "ad personam" da parte del Corpo
forestale dello Stato, una figura particolare. Ricordo che sono in
corso contatti con il Corpo forestale dello Stato, per ottenere una
delega del C.I.T.E.S. in capo alla struttura e non più alla
persona, come è attualmente, a prescindere dalla presentazione di
questo disegno di legge, ma questi contatti sono in corso per dare
un giusto riconoscimento a questa figura. Anche per le competenze
C.I.T.E.S. vale lo stesso discorso dell'A.I.B., una volta però
chiariti i rapporti con il Corpo forestale dello Stato.
Passando poi alla figura dell'assistente forestale, si tratta di
una specificazione ulteriore di anzianità dell'agente forestale,
che verrà recepita con l'articolo 8 della legge, là dove si prevede
che le caratteristiche del distintivo di grado tengano conto
dell'anzianità di servizio maturata nel profilo professionale di
appartenenza, ma introdurla con disposizione di legge
significherebbe introdurre una nuova qualifica funzionale, non
prevista e non concertata in questa fase di predisposizione
dell'attuale testo di disegno di legge e, di conseguenza, non
accettabile.
In merito a queste osservazioni si ritiene di non accogliere
quanto richiesto per l'emendamento n. 1 del gruppo
"Arcobaleno".
Presidente
- La parola al Consigliere Venturella.
Venturella (Arc-VA)
- Come fa l'Assessore a rispondere
dicendo che l'osservazione sull'introduzione all'interno
dell'organigramma Corpo forestale anche del Servizio A.I.B. e del
Servizio C.I.T.E.S. non sono state richieste dai componenti del
Corpo forestale? Non è stata rilevata l'esigenza? Ma abbiamo fior
di relazioni anche doppie da parte dell'ASCOFOR, l'Associazione dei
forestali della Valle d'Aosta, e delle associazioni sindacali di
categoria che hanno indicato in questo articolato una criticità,
così come ci viene proposto, e... lei ci viene a dire che non sono
state rilevate particolari esigenze? Ma... come fa a dire certe
cose! Ce lo hanno ripetuto in tutte le salse! Forse ci dovevano
parlare in polacco? Non riusciamo a capire perché, per una rigidità
che secondo noi veramente non ha senso, non si voglia inserire ciò
che è normale inserire all'interno della Direzione Corpo forestale
della Valle d'Aosta. Sono funzioni che fanno già parte dei compiti
anche dello stesso organico, perché sappiamo bene che l'Ufficio
A.I.B. il responsabile è della Direzione foreste, ma il
viceresponsabile è un forestale in divisa fra l'altro! Non
riusciamo a capire questa rigidità su questo tema.
Apprendiamo poi con soddisfazione il fatto che la qualifica
funzionale "assistente" verrà normata a livello di successivo
regolamento, come dice l'articolo 8, per cui questa porzione di
emendamento è stata accettata, anche se non inserita in legge,
quindi gioiamo per questo.
Naturalmente manteniamo l'emendamento.
Presidente
- Pongo in votazione l'emendamento n. 1 del
gruppo "Arcobaleno", che recita:
Emendamento
Al comma 1 dell'articolo 1, dopo le parole "funzionario
forestale" sono inserite le parole "tecnico anti-incendi boschivi,
tecnico Ufficio C.I.T.E.S." e dopo le parole "sovrintendente
forestale" le parole "assistente forestale".
Consiglieri presenti: 31
Votanti: 18
Favorevoli: 7
Contrari: 11
Astenuti: 13 (Borre, Cesal, Comé, Ferraris, Fiou, Lanièce,
Lavoyer, Ottoz, Rini, Salzone, Stacchetti, Vicquéry, Viérin
Marco)
Il Consiglio non approva.
Président
- L'amendement n° 2 du groupe "Arcobaleno" nous
pouvons le considérer échoué; j'en donne la lecture pour le
procès-verbal:
Emendamento
Al comma 2 dell'articolo 1 dopo le parole "sovrintendente
forestale" aggiungere le parole "assistente forestale".
La parole au Conseiller Sandri, sur l'amendement n° 1.
Sandri (GV-DS-PSE)
- Al comma 5 dell'articolo 62 della
legge n. 45/1995, dopo il Capo dell'osservatorio economico e
sociale... già una posizione che non si capisce come mai debba
essere di nomina fiduciaria, perché potrebbe essere fatto per
concorso pure quello..., comunque in questa legge che parla della
figura del Comandante e Vicecomandante del Corpo forestale
valdostano, si dice che queste figure devono essere di nomina
fiduciaria, e siamo di nuovo lì.
L'incapacità dell'"UV" di governare con dei dirigenti che
esistono per una loro dignità propria, in quanto vincitori di un
regolare concorso, aperto a tutti, in cui siano promosse la
capacità e l'esperienza, porta che per tutelarsi, per fare la
propria politica - lo ha detto bene prima il collega La Torre - non
si abbia altra strada che quella di mettere dei dirigenti di
propria fiducia, fra l'altro con questa buffa affermazione del
collega La Torre, che dice: "poi noi li valuteremo sui
risultati"... Io credo che questo non siate stati capaci a farlo,
almeno finora, perché se fosse stato così, il collega Marguerettaz
avrebbe dovuto fare una strage al casinò, non abbiamo visto nessuno
che sia stato modificato dal punto di vista dei dirigenti di quel
posto, anzi, giusto nello scorso Consiglio abbiamo evidenziato come
ci siano figure che stanno lì da decenni! Fra l'altro, le
modificazioni che siete riusciti a fare, siete riusciti a farle in
peggio, perché almeno prima 65-70 milioni di euro netti li
portavamo a casa, adesso siamo a malapena attorno ai 40!
Ponendo pure il caso che comunque il vostro ragionamento fosse
corretto e che questo fosse il vostro obiettivo, è chiaro che
questo contrasta con uno dei principi fondamentali di una buona
amministrazione, cioè chi è responsabile dell'Amministrazione, deve
essere posto nelle condizioni di fare il proprio lavoro in maniera
libera e democratica, così come chi ha le responsabilità politiche
deve poter svolgere queste sue capacità politiche. Mischiare i due
elementi è gravissimo, perché è chiaro che l'enormità del numero di
incarichi fiduciari che ci sono nell'Amministrazione regionale è un
grimaldello nei confronti dei dirigenti, perché non è più solo
negli apicali, ma è in tutta una serie di posizioni, qui fra
l'altro è compreso Comandante e Vicecomandante, esiste anche un
emendamento del collega Venturella che toglie solo la figura del
Vicecomandante in subordine, è chiaro che si vuole inserire il
concetto che comunque i capi li scegliamo noi e anche i
sottocapi!
Chi si adegua al nostro sistema potrebbe eventualmente rientrare
in queste categorie, altrimenti tu sai che arrivi al livello più
basso che credo sia il 1° livello e di lì non ti muovi più! È una
forma di ricatto pesante, è una forma di distruzione della stessa
struttura amministrativa della Regione, perché la classe
dirigenziale che dovrebbe essere quella che fa funzionare una
"macchina", è messa nelle condizioni di essere profondamente
subordinata alla Giunta regionale, e lo è la dimostrazione proprio
che in ogni legge che stiamo facendo, lo era nell'IVAT che abbiamo
appena approvato, lo è in questa, c'è la norma di tutela che è il
comma 5 dell'articolo 62 della legge n. 45/1995!
Il risultato finale è che non esistono più quelle condizioni per
cui il dirigente possa svolgere con serenità e professionalità il
proprio lavoro, ma il compito del dirigente è espropriato dal
politico, che politico non è, non è capace a farlo, perché è un
politico nel senso che è eletto per vie politiche, ma non avendo un
progetto politico in testa, andando avanti a tentoni, passando per
le risposte più immediate agli interessi più immediati, si
sostituisce al dirigente proprio perché deve gestire il quotidiano,
deve gestire la parte più remunerativa anche dal punto di vista del
consenso e della gestione del consenso! Non esiste in nessuna parte
del mondo una Giunta regionale che gestisca direttamente la
quantità di denaro percentualmente che gestisce la Regione; credo
che la Giunta regionale della Valle d'Aosta gestisca direttamente
più del 50% del bilancio... tutto questo significa una gravissima
caduta della qualità!
Perché dobbiamo aver paura che il Comandante del Corpo forestale
arrivi a fare il comandante per concorso? Il concorso è una cosa
logica, un prodotto per la selezione dei gruppi dirigenti che
funziona da molti anni e che funziona in larga parte del mondo e dà
spesso dei buoni risultati, perché si fanno delle valutazioni dei
titoli, si fanno delle prove scritte ed orali... se nessuno finisce
sul penale, credo che mediamente i migliori riescano a vincere
questi concorsi. Noi avremo banalmente questa cosa stranissima: che
il Comandante dei forestali della Valle d'Aosta è la persona che ha
dimostrato in un concorso di essere la persona più preparata...
e... buttatela via!
Noi vogliamo sostituire a questa procedura, che è trasparente,
che è controllabile, che è valutabile, di cui si possono avere le
articolazioni più precise, quindi poter discriminare sui titoli,
sulle competenze, sui risultati delle differenti prove... e lo
schiribizzo del politico di turno? Ma quante volte anche in buona
fede, lo abbiamo fatto tutti, lo dico di me stesso, abbiamo
sbagliato valutazione su certe persone che ci sembravano subito
interessanti e brillanti e poi nell'operatività ci siamo resi conto
che queste non valevano? Non valeva forse meglio fare un concorso
per acquisire queste competenze, almeno c'era una commissione che
si occupava di questo problema, commissione che magari faceva di
mestiere il fare queste valutazioni, che sicuramente aveva la
capacità di dare una risposta. Se questo problema del fiduciario
capita in un organismo come quello dei forestali che ha delle
caratteristiche particolari, si peggiora la situazione, perché la
caratteristica fondamentale del Corpo forestale è che ha delle
competenze in merito all'ordine pubblico, perché ha competenze di
Polizia giudiziaria e svolge attività di Polizia giudiziaria e che
questo Corpo venga tra l'altro alla gestione pressoché esclusiva,
cioè di intesa con l'Assessore all'agricoltura - ma è un contentino
alle opposizioni questo -, del Presidente della Regione, credo che
questo si configuri come la possibilità del Prefetto, Presidente
della Regione, di nominarsi il capo dei suoi corazzieri, perché
diventerebbe il piccolo esercito del piccolo Presidente, piccolo
riferito alla nostra piccola Regione, che si sente un piccolo
Presidente con un piccolo esercito di cui può nominare il
comandante... ma queste cose le faceva Pinochet!
Le nomine dei comandanti degli eserciti o del capo della Polizia
nelle grandi democrazie nascono ovviamente da persone che sono già
inserite nell'ordinamento, che hanno avuto un'assunzione per
concorso, e che hanno fatto tutta una serie di passaggi all'interno
dell'amministrazione per concorso e poi ci sono anche delle scelte
di tipo fiduciario, ma sulla base di percorsi che sono stati
ampiamente validati dalle procedure concorsuali! Qui siamo al
totale ribaltamento della questione!
Chiedo che il Consiglio rivaluti la cosa e tolga questa
fiduciarietà abrogando il comma 3 dell'articolo 1.
Presidente
- La parola al Consigliere Venturella.
Venturella (Arc-VA)
- Credo che l'articolato del disegno
di legge n. 152, proprio questo comma, sia la dichiarazione del
fallimento di un certo tipo di gestione del Corpo forestale.
Avere bisogno di nominare una persona che è completamente al di
fuori del Corpo forestale, vuol dire non avere formato all'interno
del Corpo forestale quelle figure professionalmente capaci con
anche delle qualità organizzative, delle qualità di comando del
personale - ricordo che abbiamo nel Corpo forestale diversi agenti,
ispettori e sovrintendenti che sono laureati - che potrebbero in
maniera trasparente e democratica partecipare a un concorso
pubblico e non essere nominati perché indicati dal "padre-padrone"
di turno! È la dichiarazione del fallimento della vostra politica
di gestione del Corpo forestale!
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Lasciando da parte i toni apocalittici,
da Pinochet ai fallimenti di tutto un percorso che c'è stato
finora, credo che bisogna ricondursi ad una linea di buon senso
nell'affrontare queste cose.
Qui si parla di individuazione di due figure, Comandante e
Vicecomandante, che sono uno degli aspetti pregnanti di questo
disegno di legge, e una considerazione da fare è che la nomina
fiduciaria di Comandante e Vicecomandante è il frutto di una
soluzione possibile fra l'ipotesi di un reclutamento specifico, che
renderebbe l'assegnazione tendenzialmente prolungata nel tempo, con
i rischi che ne possono derivare in termini di mancanza di
controllo della collettività della nostra Regione su un ruolo così
importante, e l'attuale "spoil system" dei dirigenti
dell'Amministrazione regionale; quindi la soluzione adottata
risponde all'esigenza di dotare il Corpo di Polizia di una linea di
comando continua a specifica, pur senza restare vincolati nel tempo
a impronte personali. Inoltre questa impostazione è stata
riscontrata positivamente anche dal tanto richiamato sindacato
interno, tutte le associazioni, tutti coloro che hanno partecipato.
Vorrei citare una posizione dell'ASCOFOR, in cui sulla prima pagina
della memoria, presentata in occasione dell'audizione presso la II
Commissione, si dice: "Non si può che esprimere soddisfazione e
consenso circa la volontà di individuare una struttura di vertice,
formata da un Comandante e un Vicecomandante del corpo, che
facendosi promotore di direttive al personale operante e
costituendone un punto fisso di riferimento, ne rendano sempre più
qualificato ed unitario l'intervento". Naturalmente questo fa
seguito agli indirizzi, da non confondere con le direttive, che
fanno capo al Governo e credo che questa non sia una situazione da
paragonare con certe situazioni del Sud America o neanche certe
visioni negative su quello che il Corpo forestale ha rappresentato
finora. Non credo che siamo di fronte a un fallimento, ma siamo di
fronte ad una necessità che si è venuta a creare nel tempo di
rimodulazione dell'impianto legislativo di riferimento per il Corpo
forestale stesso.
Alla luce di queste considerazioni riteniamo di proporre di
respingere questi emendamenti presentati, l'emendamento n. 3 del
collega Venturella e l'emendamento n. 1 del collega Sandri, che
richiedono la stessa modifica.
Presidente
- Pongo congiuntamente in votazione gli
emendamenti n. 3 del gruppo "Arcobaleno" e n. 1 del Consigliere
Sandri, che si equivalgono, ed il cui testo recita:
Emendamento
Il comma 3 dell'articolo 1 è soppresso.
Consiglieri presenti: 30
Votanti: 25
Favorevoli: 4
Contrari: 21
Astenuti: 5 (Ferraris, Fiou, Frassy, Lattanzi, Tibaldi)
Il Consiglio non approva.
Presidente
- La parola al Consigliere Venturella
sull'emendamento n. 3bis, in subordine, del gruppo
"Arcobaleno".
Venturella (Arc-VA)
- Questo emendamento, del quale si
propone l'approvazione in subordine, intende sottrarre alla
discrezionalità della nomina almeno il Vicecomandante. Qui, dato
che l'Assessore Isabellon ha citato ciò che ha scritto l'ASCOFOR,
si è dimenticato di citare un pezzo, che si dice, sì, che il
disegno di legge evidenzia come lo spirito che muove entrambe le
riforme sia sicuramente quello di fornire il Corpo forestale di
questa struttura gerarchicamente, ma si esprime soddisfazione,
perché finalmente si opera per una struttura gerarchicamente
organizzata; non si esprime soddisfazione per come la si struttura
e la si organizza, ma solo perché c'è l'intenzione di strutturarla,
non sicuramente sul modo.
Invece l'emendamento n. 3bis, che è un emendamento in subordine,
dato che non è stato votato l'emendamento antecedente, chiede che
almeno il Vicecomandante sia nominato attraverso le procedure
concorsuali, attraverso gli articoli 16-17 della "45", non
l'articolo 62 che prevede la nomina fiduciaria: questo perché, nel
caso di cambiamento di "vento politico", Comandante e
Vicecomandante non vengono più nominati, si determinerebbe - cito
il documento ASCOFOR - una situazione di stallo per l'intera
struttura, senza vertice... questo non sarebbe opportuno! Chiediamo
quindi che almeno il Vicecomandante sia sottratto dalla norma 62
della "45".
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Come espresso in precedenza, non si
ritiene opportuno accogliere questo emendamento 3bis in subordine,
in quanto valgono le stesse considerazioni suddette.
Presidente
- La parola al Consigliere Sandri.
Sandri (GV-DS-PSE)
- Voteremo a favore all'emendamento
del Consigliere Venturella, anche se lo riteniamo una soluzione di
minor valore rispetto a quella dell'approvazione per concorso, ma
significherebbe che si è capita la necessità di evitare il rischio
in futuro di "vuoti di potere" gravissimi.
Questa situazione credo che testimoni l'irresponsabilità di
certe scelte, perché è evidente che nel momento in cui si utilizza
lo "spoil system", c'è il rischio che Comandante e Vicecomandante
siano sfiduciati e l'intero corpo sia allo sbando; però
l'emendamento merita questo apprezzamento, anche perché, secondo
me, pone un rilevante accento su una questione essenziale, che è
quella che il Corpo forestale valdostano per le sue caratteristiche
di indipendenza, legate al fatto che non era collegato al
Presidente della Giunta, ma all'Assessorato dell'agricoltura,
perché aveva delle sue logiche di evoluzione dal punto di vista
organizzativo, gerarchico..., ha sempre svolto finora un ottimo
ruolo per quanto riguarda la sua presenza sul territorio. Credo che
questo atteggiamento di rifiuto di questi emendamenti, in
particolare di questo che è il minimo vitale, sia la testimonianza
di una paura che voi avete del Corpo forestale valdostano, perché è
un corpo che è sempre stato ligio alla legge, ligio al proprio
dovere, che ha sempre fatto quello che doveva essere fatto e
naturalmente non è detto che questo combaciasse con le convenienze
politiche!
Ho l'impressione che qui si voglia mettere un "cappello di
convenienza politica" al Corpo forestale valdostano. Noi rifiutiamo
questo atteggiamento, crediamo che questo organismo debba poter
continuare a svolgere il proprio lavoro con la serenità,
l'autorevolezza e l'indipendenza che ha avuto finora, e credo che
sarebbe opportuno fare una revisione totale dell'impostazione.
Prendo atto anche che su questi temi si possa anche insinuare un
altro problema, che è quello che questo rapporto fiduciario nei
confronti del Comandante e del Vicecomandante sia un avvertimento,
come a dire: "guardate che questo corpo è sotto il diretto
controllo e indirizzo politico del politico valdostano"... allora
penso a quale sarà la serenità di lavoro per tutto questo
personale, quando esiste un avvertimento di questo genere! Votando
contro questo emendamento, voi mandate un avvertimento di questo
genere.
Presidente
- Pongo in votazione l'emendamento n. 3bis, in
subordine, del gruppo "Arcobaleno", che recita:
Emendamento
Al comma 3 le parole "e Vicecomandante" sono
soppresse.
Consiglieri presenti: 31
Votanti: 28
Favorevoli: 7
Contrari: 21
Astenuti: 3 (Frassy, Lattanzi, Tibaldi)
Il Consiglio non approva.
Presidente
- La parola al Consigliere Frassy,
sull'articolo 1.
Frassy (CdL)
- Più che sull'articolo 1 la mia sarà una
dichiarazione di voto sull'intero impianto legislativo a
motivazione dei voti che verranno espressi sull'articolato.
Non avevamo espresso un giudizio positivo sulla legge del 2002,
ma avevamo espresso un voto contrario. Questo disegno di legge va a
incidere in maniera parziale su quella legge, da noi già giudicata
una legge non soddisfacente, va ad incidere su pochi aspetti, ma
importanti per le conseguenze che si creano. Sono conseguenze che
non ci sentiamo di condividere, nel senso che contrariamente a
quella divisione fra amministrazione e politica, che dovrebbe far
parte della cultura introdotta con la legge n. 45/1995 - e qui apro
una parentesi, una legge che è da parecchio tempo in attesa di
essere rivisitata e aggiornata rispetto alle situazioni che hanno
fatto capire come qualcosa lì non funzioni, ci riferiamo alle
vicende che hanno caratterizzato la fine della scorsa legislatura,
la "vicenda Maccari", per intenderci, ma per quanto riguarda questa
legge... -, la politica si attacca al Corpo forestale e si
attacca... come? Si attacca con la nomina fiduciaria del suo
Comandante e Vicecomandante con tutti i problemi di garantire una
certa stabilità gestionale al corpo stesso, perché quando si parla
di Comandante e Vicecomandante, non si parla di coordinatore, ma di
qualcuno che gestisce un servizio particolare, articolato, che
svolge anche funzioni di Polizia giudiziaria. Ed è questo secondo
aspetto quello su cui rimaniamo perplessi, perché nell'andare a
riscrivere i ruoli che la politica andrà a svolgere nella gestione
del Corpo forestale, apprendiamo che il Presidente della Regione
impartirà periodicamente indirizzi, e ci potrebbero stare perché la
funzione di indirizzo è la funzione politica, ma ci stupisce che ci
sia la necessità di indicare nel Presidente della Regione e non
nell'Assessore delegato, perché gli indirizzi politici generali
dovrebbero essere gli indirizzi del programma del Governo
regionale, sostenuto dalla sua maggioranza, con le deleghe che ne
conseguono!
Prendiamo atto che si sta procedendo in quella inversione di
tendenza che aveva connotato la Presidenza Perrin, un Presidente
nudo si diceva, che si era spogliato di tutte le deleghe, di tutte
le competenze e che, paradossalmente, oggi fa il Senatore in
rappresentanza del territorio della Valle d'Aosta! Il Presidente
Caveri sta riaccentrando sulla sua presidenza una presidenza forte
e probabilmente, non potendo avere i pretoriani, ha questa
tentazione sudamericana di avere un corpo che sta alle sue non
dipendenze, ma alle indicazioni delle priorità. E qui Presidente
Caveri, secondo noi è grave l'impostazione che date a tutta la
materia, perché se gli indirizzi ci possono stare, le priorità - e
parliamo del Corpo forestale, dunque parliamo anche delle attività
di tipo ispettivo che sfociano in attività anche di Polizia
giudiziaria - queste sono demandate alle normative, alle leggi
urbanistiche, alle leggi di settore, al Codice penale! Allora, come
si fa a scrivere che verranno indicate le eventuali priorità nei
differenti settori di intervento? Fare un'affermazione del genere
riteniamo che voglia dire di mettere sotto tutela politica il Corpo
forestale, di conseguenza dissentiamo profondamente da queste
impostazioni di principio, senza poi stare a perderci nel discorso
delle stellette, delle qualifiche, delle divise, delle mostrine che
sono questioni accademiche e secondarie.
Non possiamo non rilevare come la difficoltà di portare avanti
questa "riforma della riforma" sia evidente anche nella volontà
politica, che ci sembra di aver conto nei corridoi e ci sembra che
possa essere confermata di rinvio in Commissione del Regolamento
della norma stessa. Regolamento che diventa importante per poter
poi concretizzare una parte di quelle riforme che avevate
teorizzato negli approfondimenti di commissione, perciò il fatto di
voler approvare la legge e di rinviare l'approvazione del
regolamento, che è necessario alla funzionalità della legge stessa,
ci porta a dire che la priorità che avete individuato in questa
materia è quella di attaccare fortemente la politica al Corpo
forestale, altrimenti buon senso e buona prassi amministrativa
avrebbe voluto un cammino parallelo: legge e regolamento! Non so
quali saranno i tempi del regolamento, magari sarà il prossimo
Consiglio o quello successivo, ma a stare a quanto la maggioranza
dichiarava nell'accordo dello scorso Consiglio, al momento il
regolamento viene rinviato.
Queste sono le motivazioni che ci portano con convinzione ad
esprimere un giudizio negativo sull'intero impianto legislativo,
così come avevamo fatto con la legge madre del 2002, la n. 12, che
qui viene in parte riformata.
Presidente
- La parola al Presidente della Regione,
Caveri.
Caveri (UV)
- Non avevo intenzione di intervenire nella
discussione sulla legge, anche perché ritengo che le spiegazioni
assolutamente puntuali dell'Assessore Isabellon hanno ampiamente
spiegato l'andamento del dibattito che ha preceduto l'approvazione
in Giunta della legge e anche tutto quel confronto che si è svolto
con le organizzazioni sindacali e di categoria, e anche con la
decisione che è stata assunta - io direi in maniera intelligente -
di rinviare a una successiva approvazione il regolamento, ritenendo
che una serie di suggerimenti e di stimoli dovranno venire anche
dalla nuova catena di comando. Una catena di comando di cui si
avvertiva la necessità, questo è un corpo di Polizia - benché sia
un corpo di Polizia che ha delle sue assolute specificità che non
devono essere dimenticate - che deve avere un proprio vertice, oggi
in realtà annacquato nella catena di comando della normale
dirigenza dell'Assessorato dell'agricoltura.
Nessuno ha tendenze golpiste che sia Pinochet o che sia Fidel
Castro, perché oggi il Consigliere Sandri mi ha rappresentato come
Pinochet, in altri casi la Valle d'Aosta è stata rappresentata come
una piccola Cuba, io respingo entrambe le dittature, sia una
dittatura di Destra che di Sinistra, ma devo dire che alcune
inesattezze andavano chiarite. Quando il collega Frassy parla della
Polizia giudiziaria, sulla Polizia giudiziaria non ci sono dubbi,
lei lo sa perfettamente, la Polizia giudiziaria risponde alla
Procura della Repubblica; abbiamo distaccato in questo momento 2
uomini del Corpo forestale che rispondono alla Procura della
Repubblica, non rispondono funzionalmente per nulla al Corpo
forestale e per nulla alla Regione, ma rispondono alla Magistratura
inquirente. Devo dire che la scelta da parte della Regione a suo
tempo di accettare il trasferimento di proprio personale alla
Procura della Repubblica è stata una scelta condivisibile. Vorrei
dire che per quel che riguarda gli indirizzi e le priorità non c'è
alcun dubbio da questo punto di vista, che ci sia un obbligo da
parte del Presidente della Regione, che è pro-tempore poi, quindi
ogni tentazione golpista pare assolutamente ridicola, perché i
dittatori, per antonomasia, non vengono eletti.
Oggi gli indirizzi e le priorità ci devono essere, perché in
realtà ci troviamo di fronte a una moltiplicazione nel tempo dei
ruoli e dei compiti previsti dalla legge del Corpo forestale,
quindi la sanità, l'ambiente, l'agricoltura, la forestazione, i
problemi del territorio, le acque; c'è bisogno che qualcuno che ha
il ruolo di snodo rispetto alle competenze dei singoli Assessorati
possa essere in grado di fissare questi indirizzi e priorità che
non potranno essere di tipo eccentrico, ma si dovranno rifare a
quelli che sono negli atti fondativi i compiti del Corpo
forestale.
Credo quindi che una serie di obiezioni che sono state qui
avanzate siano totalmente infondate. Credo anzi che scelta di
dotare il Corpo forestale del Comandante e del Vicecomandante non
sia mai stata nel corso degli incontri con le organizzazioni
sindacali oggetto di critica, semmai, l'elemento delicato nella
discussione era stata la celebre questione della rotazione dei
comandi, ma sui punti specifici degli indirizzi e della catena di
comando problemi non ve ne sono mai stati negli incontri che
abbiamo avuto. Vorrei aggiungere che la figura del Presidente della
Regione, con le sue funzioni prefettizie, accentua in positivo la
questione degli indirizzi e delle priorità, perché se è vero che
bisogna mettersi in testa che i compiti del Corpo forestale restano
quelli che sono caratteristici di un Corpo forestale, quindi
nessuno ha bisogno né dei pretoriani, né del proprio esercito
personale, è vero che in alcune occasioni il fatto che la Polizia
forestale possa "ad adiuvandum" essere utile per le Forze
dell'ordine può ottenere successi importanti. Il caso recentissimo
pur non drammatico del piromane è positivo, perché il Questore di
Aosta, a cui oggi ho indirizzato le mie vive felicitazioni per aver
saputo brillantemente risolvere questo "busillis", mi ha dato oggi
atto, in una telefonata di ringraziamento, del fatto che per il
presidio del territorio in questo periodo, soprattutto nelle prime
ore del mattino, la collaborazione del Corpo forestale che conosce
l'intero territorio della valle, si è dimostrato molto utile.
Vorrei quindi riportare con i piedi per terra certe discussioni
che rischiano di essere solo ideologiche a favore di Tizio o
Sempronio, dicendo che questa legge restituisce una catena di
comando e soprattutto consentirà un miglior coordinamento, e tutto
ciò non è né contro Tizio, né contro Sempronio!
Presidente
- La parola al Consigliere Viérin Marco.
Viérin M. (SA)
- Sull'articolo 1 una piccola riflessione
anche da parte nostra, già fatta, del resto, nel 2002.
I colleghi devono ricordarsi che già nel 1967 ci fu un dibattito
serrato da chi rappresentava i Valdostani in quest'aula e alcune
cose furono dette in maniera chiara. Mi sono andato a leggere tutti
i verbali dell'archivio, che sono stati reperiti manualmente dalle
segretarie e sono molto interessanti, perché da lì si torna a
trovare quello spirito che abbiamo già richiamato in quest'aula: lo
spirito che noi gradiremmo che fosse sempre presente nel Corpo
forestale valdostano, che oggi purtroppo non è più palpabile.
Oggi purtroppo il corpo forestale valdostano è un corpo di
Polizia e anche di Polizia giudiziaria, lo diciamo tranquillamente
senza paura di nessuno, per noi purtroppo perché già allora, quando
i primi legislatori affrontarono il tema, dissero: "
si dovrà
porre molta attenzione alla soluzione dei complessi problemi
derivanti in tutta la Regione dalla convivenza del patrimonio
boschivo con l'attività zootecnica agricola. L'ideale sarebbe di
pervenire a un più sentito rispetto delle parti, del bosco,
dell'agricoltura e della zootecnica attraverso il convincimento
delle popolazioni interessate
".
Dobbiamo essere onesti con noi stessi: oggi qualche problema c'è
ed è inutile che ce lo nascondiamo. Se andiamo con la maggior parte
della popolazione, problemi di rapporti esistono. Siamo qui a
difendere l'attività del Corpo forestale, ma siamo qui a dire che
qualcosa bisognava iniziare a fare, altrimenti si stava
degenerando. Come abbiamo sempre detto che la politica deve
discutere delle cose e non dividere la comunità valdostana,
altrettanto su questo tema bisogna che si affronti il problema per
andare a unire e non a dividere, anche perché chi affrontò prima di
noi il tema in quest'aula aveva questa intenzione.
Non voglio entrare sul discorso del regolamento, perché anche
lì, rileggendo il passato, ne scopriamo delle belle, ma sto
sull'argomento generale. Quando sento dire che il Comandante e il
Vicecomandante non devono essere di nomina fiduciaria, ma devono
essere fatti per concorso, mi vengono i brividi, ormai siamo a un
livello degenerante, 149 dirigenti e quando qualcosa non
funziona... mi spieghi qualcuno tecnicamente come si riesce
togliere la qualifica dirigenziale!
Quando sento dire dal Consigliere Sandri che vorrebbe mettere un
dirigente che arrivi fino alla pensione a condurre il Corpo
forestale, credo che questa affermazione debba essere confrontata
con i problemi generali che abbiamo sulla dirigenza, perché anche
lì abbiamo dei problemi. Allora, Consigliere Venturella, quando tu
dici che forse si è fallito, dico che non si è fallito, cioè il
Corpo forestale non ha fallito nel suo lavoro, ma secondo noi è
giunto il momento in cui è necessario rimettere a punto l'attuale
situazione, perché attraverso quello che si sente negli incontri
sul territorio emerge questo astio fra tanti cittadini e il Corpo
forestale e a noi questo non piace, perché non fa bene né agli uni,
né agli altri.
Per evitare che qualcuno dica che la "Stella Alpina" dice queste
cose solo oggi, ricordo che noi, già nel 2002, quando abbiamo
approvato una parte sostanziale della riforma della legge sul Corpo
forestale, abbiamo detto che era importante raggiungere 3
obiettivi: il primo, quello di ribadire la nostra competenza in
questa materia, avuta fin dal 1946 e che alcune posizioni
governative hanno invece rimesso in discussione; il secondo, è
l'aver riscoperto che sensibilizzare e prevenire è meglio che
reprimere, concetto questo più volte sollevato in aula dal
sottoscritto e dagli altri colleghi del gruppo; il terzo, è quello
di ribadire che la Regione deve assumersi le responsabilità di
seguire l'operato del Corpo forestale, senza condizionarlo, ma
verificando come tale corpo eserciti i poteri e i compiti che gli
sono stati affidati. Quindi certamente bisogna salvaguardare le
risorse ambientali, ma è altrettanto vero che il Corpo forestale
deve essere un punto di riferimento e di aiuto per i settori
soprattutto dell'attività agricola, nell'informare e prevenire e
non solo nel reprimere, perché il territorio non può essere solo
governato, ma deve essere anche vissuto e mantenuto. Perché questo
è il problema che nessuno di voi oggi vuole dire in quest'aula e ci
si trincera dietro il Comandante nominato, il Vicecomandante...
invece il problema è quello che ho detto io, e che vive la
gente!
Il "malaise" generale c'è e qualcosa che bisognava fare e noi
riteniamo che andava perlomeno definito chi deve governare e chi ha
le leve del comando del Corpo forestale, affinché il corpo abbia
degli indirizzi precisi, mantenendo tutto quello che gli compete
secondo quanto prevede la normativa, anche il compito di Polizia
giudiziaria, come ha detto il Presidente. Infatti ci sono 2 agenti
che sono stati assegnati agli organismi competenti e svolgono
questo ruolo di Polizia giudiziaria, e crediamo che non si possa
venire, qui, e basare tutta la discussione in aula sul fatto della
nomina di un Comandante e un Vicecomandante scelti all'esterno!
Credo che questa scelta all'esterno sia invece l'unica cosa che
oggi si può fare, per cercare di riprendere un certo "feeling" con
la popolazione, perché quel "feeling" si è rotto!
Questi argomenti li riaffronteremo nel dibattito sul
regolamento, che è rinviato di un anno, al dibattito in Consiglio e
nelle commissioni dove affronteremo in maniera più specifica le
cose, ma quello che volevamo fare capire è che da quando è nato il
Corpo forestale valdostano si è andati passo dopo passo fuori dagli
obiettivi di chi ci ha preceduto, per cui qualcosa bisognava fare.
Poi se non sarà tutto a puntino, si povrà correggere qualcosa in
futuro, ma qualcosa andava fatto!
Presidente
- La parola al Consigliere Venturella.
Venturella (Arc-VA)
- Per dichiarazione di voto,
sull'articolo 1.
Voteremo contro, perché non ci ritroviamo né nei contenuti, né
nella strutturazione, e per due piccole puntualizzazioni, forse mi
sono spiegato male e ne chiedo scusa al Consiglio, ma non parlavo
di fallimento del Corpo forestale, assolutamente! Parlavo del
fallimento della gestione, del fallimento dei Governi regionali che
si sono succeduti nella gestione del Corpo forestale; anzi, il
Corpo forestale funziona nonostante la maggioranza e il Governo
regionale!
La seconda puntualizzazione mi preme farla perché non ho capito
- forse sono duro di comprendonio -, ma quando il Presidente della
Regione parla, in riferimento a ciò che ha dichiarato il collega
Frassy sulle funzioni di Polizia giudiziaria, di questi 2
sottufficiali distaccati presso la Procura della Repubblica, credo
che questo non c'entri nulla con le funzioni di Polizia
giudiziaria, perché quelle funzioni fanno capo a tutti gli agenti,
a tutti gli ispettori, a tutti i marescialli!
Il riferimento ai 2 appartenenti del Corpo forestale distaccati
non ha alcun aggancio con ciò che aveva dichiarato il collega
Frassy, perché siano essi ispettori, siano essi agenti, sono tutti
ufficiali e agenti di Polizia giudiziaria ed esercitano tutti la
funzione di Polizia giudiziaria. Ed era questo il dubbio: ho
proprio qui l'articolo 55 del nuovo Codice di procedura penale, che
dice che le funzioni di Polizia giudiziaria sono svolte alle
dipendenze e sotto l'autorità dell'autorità giudiziaria. Sono
ufficiali ed agenti di Polizia giudiziaria gli ufficiali superiori
e inferiori, i sottufficiali del Corpo forestale dello Stato,
quindi anche del Corpo forestale della Valle d'Aosta. Ma che
riferimento vi era ai 2 componenti del Corpo forestale distaccati
presso la Procura?
(interruzione del Presidente della Regione, fuori
microfono)
... sì, Polizia giudiziaria, ma tutti i componenti delle
stazioni svolgono funzioni di Polizia giudiziaria, certo, ma il
fatto che si nomini il Comandante e il Vicecomandante chissà con
quanta autonomia essi potranno dare le direttive, perché c'è la
"spada di Damocle" dell'incarico...
(interruzione del Consigliere Frassy, fuori
microfono)
... esatto, stabilite dal Presidente della Regione, questo è il
problema! La loro autonomia non dico che sarà lesa, ma sarà forse
condizionata, indirizzata dal Governo e dal Presidente, questo è il
problema!
Si dà atto che, dalle ore 18,56, presiede il Vicepresidente
Lanièce.
Presidente
- La parola al Consigliere Sandri.
Sandri (GV-DS-PSE)
- Solo per ringraziare il collega
Viérin Marco, che ha illustrato perfettamente la logica nascosta
dal Presidente Caveri, nel senso che il Presidente Caveri si è
trincerato dietro una serie di considerazioni formali, che avevano
una loro dignità e un filo logico e una consequenzialità corretta,
ma mascherava una realtà che il nostro collega Viérin ci ha
illustrato: quella del desiderio da parte di "Stella Alpina", ma in
generale da parte della maggioranza che a questo punto mi sembra di
poter dire che ha accettato un certo comportamento tipico di
"Stella Alpina", per cui le leggi esistono, il Corpo forestale
esiste, però le cose bisogna applicarle con buon senso e capacità
di capire la situazione; valgono, sì, però... continuamente però!
Questo ha un significato molto banale, che è chiarito e se si vuole
dire sottolineato, ampliato, messo in neretto dall'affermazione:
"era un sacco di tempo che dovevamo fare questa cosa, perché non se
ne poteva più, ormai la popolazione, i consorzi, non ce la facevano
più di questa situazione"!
Il collega Viérin ha allora esemplificato il problema, cioè
mettere le briglie, le stanghe di un carretto di controllo al Corpo
forestale valdostano in modo da non avere più fastidi nella
gestione del potere a livello dei Comuni, a livello della Regione.
Credo che da questo punto di vista si possa tranquillamente parlare
di "golpe", senza particolari difficoltà, nel senso che è una
svolta storica per la nostra Regione, per cui un ordinamento che
riusciva a viaggiare con dei poteri che erano separati, quello del
Corpo forestale valdostano e quello della politica, adesso vengono
posti su piani differenziati, quello della politica ci mette il
cappello sopra! L'obiettivo è quello di permettere alle conoscenze
di Viérin Marco di poter arrivare a delle soluzioni con buon senso,
tenendo conto della particolarità, ed evitando che si tenga conto
in maniera seria e corretta degli indirizzi di legge. Credo che
questo sia un atteggiamento profondamente sbagliato, irrispettoso
rispetto alle istituzioni e al nostro ruolo, un modo di fare che la
gente ha già profondamente condannato e credo che questo sia un
altro passo verso la necessità che la gente possa dare un giudizio
estremamente negativo, anche prossimamente.
Credo che l'esternazione di cuore che ha avuto il collega Viérin
possa essere diffusa dalla stampa, perché credo che un esempio così
chiaro e lampante... non si poteva fare meglio!
Presidente
- La parola al Consigliere Vicquéry.
Vicquéry (UV)
- Intervengo solo perché non posso
accettare che si cerchi di fare passare un messaggio che è
irrispettoso rispetto al ruolo dei politici o degli
amministratori.
L'assioma che consiste nel dire: "gli ufficiali e gli agenti del
Corpo forestale sono agenti di Polizia giudiziaria, ergo nel
momento in cui il Presidente della Regione, d'intesa con
l'Assessore all'agricoltura, impartisce indirizzi, formula molto
soft, in quel momento loro impediscono a questi difensori del bene
pubblico di svolgere in tutta indipendenza il loro dovere"...
questa è una bestialità che non dovrebbe essere detta in
quest'aula!
Sappiamo benissimo che i compiti di ufficiale di Polizia
giudiziaria vengono svolti o su delega della Procura della
Repubblica, che non chiede il permesso al Presidente della Regione,
né all'Assessore, e incarica qualcuno di svolgere una specifica
inchiesta su un tema specifico, oppure nel momento in cui questi
dipendenti pubblici - perché tali rimangono - si imbattono in una
notizia "criminis". In quel preciso momento diventano agenti o
ufficiali di Polizia giudiziaria, ma non sono ufficiali di Polizia
giudiziaria dal momento in cui prendono servizio al momento in cui
smettono. Questo lo sapete benissimo, e non potete dire queste
cose, altrimenti salterebbe tutto il sistema di controllo pubblico,
perché metterebbe in discussione non solo gli agenti e gli
ufficiali di Polizia giudiziaria, ma anche i semplici agenti di
"PS"! Con questa logica anche un Sindaco incide pesantemente sulla
guardia civica, nel momento in cui questa svolge la sua attività
normale di controllo del traffico urbano... con questa logica non
si va da alcuna parte! Allora, o siamo intellettualmente onesti e
ci diciamo che così non può essere, c'è una circolare esplicativa
che il collega Venturella conosce bene e che specifica quali sono
le competenze di Polizia giudiziaria, che sono precise e non sono
in capo al Presidente della Regione, oppure siamo corretti nel dire
come stanno le cose, perché questa è malafede intellettuale,
indipendentemente da chi sta al Governo o da chi sta
all'opposizione!
Non voglio andare oltre, parlare di nomine fiduciarie perché
ultimamente su "L'Espresso" c'era una interessante mappa del
potere, dove viene dimostrato come questo Governo di
Centro-Sinistra abbia legittimamente cambiato il 90% dei boiardi di
Stato, legittimamente ripeto, ha cambiato tutti i grandi manager
perché è sua competenza. Non voglio parlare di questi argomenti,
perché basta leggere i giornali di oggi su cosa sta avvenendo sui
"vertici RAI"! Allora non veniteci a insegnare nulla, perché che è
al Governo fa quello che legittimamente può e deve fare, però non
accetto l'assioma, perché è malafede intellettuale!
Presidente
- Pongo in votazione l'articolo 1:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- La parola al Consigliere Venturella,
sull'emendamento n. 4 del gruppo "Arcobaleno".
Venturella (Arc-VA)
- Questo, lo riconosco, è un
emendamento minore, lo hanno detto anche i colleghi de "La Casa
delle Libertà", tutti gli emendamenti sulle qualifiche funzionali e
sui gradi sono emendamenti minori rispetto agli emendamenti che
toccavano il comma 3 dell'articolo 1 e quelli che toccheranno
l'articolo 2. Questo è un riconoscimento di ciò che hanno fatto,
che stanno facendo e che faranno i componenti il Corpo forestale
sul territorio.
Vorremmo cambiare, introducendo alla lett. k, comma 3, articolo
2, dopo le parole
"protezione civile"
, che è una funzione
che svolgono attualmente i forestali,
", quale componente
operativa,"
: questo perché c'è una discrasia fra ciò che dice
la legge regionale n. 5 sulla protezione civile e invece la legge
n. 36/2004, perché sia la n. 5 che la n. 12 prevedono, come compito
del Corpo forestale in materia di protezione civile, il mero
concorso alle attività. Noi, anche per un fatto di riconoscimento
di ciò che fanno i forestali, vorremmo introdurre "quale componente
operativa", riconoscendo al Corpo forestale la sua funzione che è
reale, non solo come concorso.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Giustamente nelle premesse è stato
definito un emendamento minore; condivido, in quanto si riferisce
all'esplicitazione del Corpo forestale quale componente operativa
nella Protezione civile. In effetti, se andiamo a ben vedere
l'attuale formulazione della legge regionale n. 12/2002, dove si
cita fra le righe:
"in particolare spettano al Corpo forestale
il concorso nell'attività di protezione civile"
, consente al
Corpo forestale di contribuire, oltre che agli interventi
operativi, anche alla stesura dei piani operativi e non ha bisogno
di essere ulteriormente esplicitata con un emendamento che, in
definitiva, risulterebbe riduttivo del ruolo del Corpo forestale
stesso.
Riteniamo quindi non accoglibile questo emendamento.
Presidente
- Pongo in votazione l'emendamento n. 4 del
gruppo "Arcobaleno", che recita:
Emendamento
Dopo l'articolo 1 è inserito il seguente articolo:
"Articolo 1bis
(Modificazioni all'articolo 1 della legge regionale 8 luglio
2002, n. 12)
1. Alla lettera k) del comma 3 dell'articolo 2 della l.r.
12/2002 dopo le parole "protezione civile" sono aggiunte le parole
", quale componente operativa,"."
Consiglieri presenti: 28
Votanti: 25
Favorevoli: 5
Contrari: 20
Astenuti: 3 (Ferraris, Fiou, Tibaldi)
Il Consiglio non approva.
Presidente
- All'articolo 2 vi sono due emendamenti,
l'emendamento n. 5 del gruppo "Arcobaleno" e l'emendamento n. 2 del
collega Sandri.
La parola al Consigliere Venturella sull'emendamento n. 5 del
gruppo "Arcobaleno".
Venturella (Arc-VA)
- Questo emendamento sostituisce il
comma 4bis, che prevede che sia il Presidente della Regione che
riferisce. Crediamo che il "riferisce" debba essere sostituito con
"relaziona", una semplice relazione: cosa abbiamo fatto quest'anno?
Questo! Inoltre riteniamo che l'eventuale relazione sia da
presentare non al Presidente della Regione, ma all'Assessore
regionale competente in materia di agricoltura e risorse naturali.
Un emendamento semplice, in linea con la "ratio" degli emendamenti
precedenti.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Premetto che c'è un'analogia fra
l'emendamento 5 del gruppo "Arcobaleno" e il successivo emendamento
2 del collega Sandri, potevano essere uniti nella discussione. In
ogni caso, in merito all'emendamento n. 5, che è volto ad espungere
il riferimento al Presidente della Regione nell'emanazione delle
direttive al Corpo forestale della Valle d'Aosta, si può
considerare quanto segue.
Il ruolo del Presidente della Regione sull'emanazione degli
indirizzi inerenti all'attività amministrativa operativa del Corpo
forestale è ineliminabile e va mantenuto, in quanto egli a termini
di statuto è personalmente delegato al mantenimento dell'ordine
pubblico e in forza delle attribuzioni prefettizie ha un ruolo
diretto in materia di protezione civile e di ricorso avverso i
verbali di infrazione amministrativa; inoltre, quale organo di
vertice dell'Amministrazione regionale, coordina le diverse
funzioni assessorili, cui possono fare capo i diversi settori di
intervento del Corpo forestale della Valle d'Aosta.
Alla luce di queste considerazioni si ritiene non accoglibile
l'emendamento proposto.
Presidente
- La parola al Consigliere Sandri.
Sandri (GV-DS-PSE)
- Volevo intervenire sull'emendamento
del collega Venturella. Molto è già stato detto su questo punto e
poco resta da aggiungere, ma c'è un aspetto che merita una
particolare attenzione e che ovviamente l'Assessore Isabellon, che
in modo abbastanza sottomesso ha accettato questo spoglio di
competenze, si è ben guardato dall'affrontare ed è la materia
stessa di cui si occupa il Corpo forestale valdostano.
È evidente che in un sistema democratico ci deve essere una
suddivisione di competenze di potere, il 99% di ciò che fa il Corpo
forestale valdostano è classicamente collegato a 2 competenze,
quella in materia di agricoltura, ambiente e per quanto riguarda
alcune competenze della sanità e salute pubblica, ma strettamente
collegate con la situazione territoriale e ambientale, in
particolare agricola e forestale, e ci sono tutte le articolazioni
rispetto alle specie protette, ai parchi... È evidente che spostare
questo riferimento dall'Assessorato dell'agricoltura che sarebbe
solo un notabile che viene a sapere dal Presidente... il testo
dice:
"il Presidente, in concerto con l'Assessore regionale
competente"
, quindi se sei d'accordo bene, se non sei d'accordo
è la stessa cosa... questo spostamento è evidente che si vuole
cambiare la tipologia di direzione del Corpo forestale valdostano.
Non è più indirizzato ad avere competenze sull'ambiente, sul
territorio..., ma ad avere funzioni di Polizia, direi meglio, a non
avere funzioni di Polizia giudiziaria, che è quello che preoccupa!
Qui il collega Vicquéry si è preso il gusto di bacchettare il
collega Venturella del tutto a sproposito. Credo invece che questo
articolo 2 testimoni la volontà di avere uno spostamento totale di
interesse e di obiettivi di questo corpo, e questo pare
particolarmente grave, perché si associa ad una pletora di
competenze, che ricadono sul Presidente della Regione, che fanno sì
che con molta probabilità tutto questo sarà gestito in modo
superficiale.
Faccio presente che il Presidente della Regione partecipa al
Comitato delle Regioni a livello europeo e a tutta una serie di
comitati, di cui l'elenco abbiamo discusso la settimana scorsa in
occasione della sessione europea, cioè tutti i rapporti con il
Governo romano, la Conferenza Stato-Regioni, la partecipazione al
Consiglio dei Ministri... poi esistono tutte le competenze
regionali, le competenze prefettizie e adesso andiamo anche a
dargli la competenza sul Corpo forestale! Evidentemente o è
qualcuno che riesce a sfruttare in maniera molto efficiente le 24
ore assegnate dal Padreterno, oppure tutto questo si risolverà in
un abbassamento della qualità di direzione, della qualità dei
comportamenti e poi rischia di provocare un abbassamento della
qualità del Corpo forestale! Questa è un'altra motivazione di
efficienza che comporterebbe il voto positivo ai nostri
emendamenti; lo evidenzio, perché non solo siete scorretti dal
punto di vista degli indirizzi, ma risulterete anche inefficienti!
Non ci sarà bisogno fra qualche anno di andare a ritrovare i testi
del 1967 per vedere che lo avevamo detto, avremo riscontri molto a
breve!
Una ultima considerazione che è già stata fatta dal collega, ed
è che il ritiro del regolamento è proprio il segnale che il collega
Viérin Marco è quello che ha dato la direzione a tutta l'operazione
politica. È proprio il suo modo di pensare adottato dalla
maggioranza che dice: "non importa intervenire sul Corpo forestale,
il problema è che mandiamo un segnale preciso che adesso comandiamo
noi e che le leggi dovranno essere applicate "cum grano salis""...
sto ripetendo l'intervento fatto prima, ma il collega Viérin non
c'era, per cui volevo fare un "résumé" della puntata precedente.
Bisogna rendersi conto che si fa un piccolo golpe.
Ultima considerazione: su questi temi a livello nazionale
qualche anno fa ci fu un grande dibattito politico... qualcuno si
ricorderà che Bossi voleva questa roba. A livello nazionale questo
per fortuna non è passato, ce lo ritroviamo come piccolo golpe
locale. Se vogliamo avere il senso dell'autonomia, bisogna anche
associarlo al senso della correttezza e, da questo punto di vista,
abbiamo ancora molto e molto da vedere se non approverete questi
emendamenti!
Presidente
- La parola al Consigliere Venturella.
Venturella (Arc-VA)
- A riprova di ciò che ho affermato
pochi minuti fa, abbiamo letto con attenzione la relazione del
coordinatore in occasione del 39° anniversario di fondazione del
Corpo forestale valdostano. In questa relazione si sono
deliberatamente dimenticate due importanti azioni del Corpo
forestale rispetto alle funzioni di Polizia giudiziaria, cioè non
compaiono nella relazione peraltro molto articolata due azioni, che
hanno portato a due arresti importanti. Questo la dice lunga: se il
coordinatore, nominato con concorso, che è un Comandante facente
funzione, credo che nell'elenco di provvedimenti di azioni compiute
dal Corpo forestale non si sia dimenticato di queste azioni di
Polizia giudiziaria importantissime, fra l'altro che avevano
riferimento con la normativa sulla caccia e con la normativa sul
possesso di armi da fuoco... Credo che nell'elenco non vi sia stata
dimenticanza, anche perché penso che l'elenco venga fatto in excel;
ma se chi non si sa è intervenuto in una celebrazione in maniera
che nella relazione di 30-40 pagine che ho letto attentamente,
spuntando le voci una per una, nella parte più importante di cui si
faceva riferimento prima in discussione sugli emendamenti -
attività di Polizia giudiziaria - mancano proprio queste due
importanti azioni... fra l'altro saranno oggetto di interpellanza
il prossimo Consiglio... Se si riesce a far omettere due importanti
azioni da un coordinatore che non è stato scelto in modo
fiduciario, pensate quando il Comandante e Vicecomandante saranno
scelti in maniera fiduciaria cosa capiterà! È proprio questo che
dicevo e che riaffermo in maniera chiara e secca.
Presidente
- Pongo in votazione l'emendamento n. 5 del
gruppo "Arcobaleno", che recita:
Emendamento
Il comma 4bis dell'articolo 2 della l.r. 12/2002, inserito
dal comma 1 dell'articolo 2 è sostituito dal seguente:
"4bis. In considerazione della rilevanza dei compiti
spettanti al Corpo forestale e dell'esigenza di assicurare
uniformità, tempestività ed efficacia nei relativi interventi,
l'Assessore regionale competente in materia di agricoltura e
risorse naturali, impartisce periodicamente al Corpo forestale
indirizzi inerenti all'attività di carattere generale del Corpo,
indicando le eventuali priorità nei differenti settori di
intervento. Il Comandante del Corpo forestale relaziona
periodicamente all'Assessore regionale competente in materia di
agricoltura e risorse naturali circa i risultati conseguiti nelle
azioni e negli interventi oggetto degli indirizzi
impartiti.".
Consiglieri presenti: 26
Votanti: 23
Favorevoli: 5
Contrari: 18
Astenuti: 3 (Ferraris, Fiou, Tibaldi)
Il Consiglio non approva.
Presidente
- Pongo in votazione l'emendamento n. 2 del
collega Sandri, che recita:
Emendamento
All'articolo 2 comma 1 sono eliminate le parole "il
Presidente della Regione, di concerto con" e le parole "al
Presidente della Regione e".
Consiglieri presenti: 28
Votanti: 24
Favorevoli: 5
Contrari: 19
Astenuti: 4 (Ferraris, Fiou, Frassy, Tibaldi)
Il Consiglio non approva.
Presidente
- Pongo in votazione l'articolo 2:
Consiglieri presenti: 29
Votanti: 27
Favorevoli: 20
Contrari: 7
Astenuti: 2 (Ferraris, Fiou)
Il Consiglio approva.
Presidente
- All'articolo 3 vi sono due emendamenti:
l'emendamento n. 6 del gruppo "Arcobaleno" e l'emendamento n. 3 del
collega Sandri, che decade. Do lettura dell'emendamento decaduto
del collega Sandri:
Emendamento
Il comma 1bis dell'articolo 4 della l.r. 12/2002, introdotto
dall'articolo 3, comma 2 del disegno di legge 152, è sostituito dal
seguente:
"1bis. A capo del Corpo forestale è posto il Comandante del
Corpo forestale. In caso di assenza o di impedimento del
Comandante, il comando vicario è svolto dal Vicecomandante del
Corpo forestale. L'accesso ai posti di Comandante e di
Vicecomandante del Corpo forestale avviene per concorso per esami
ai sensi dell'articolo 16 della l.r. 45/1995. L'incarico di
Comandante o Vicecomandante è incompatibile con la titolarità di
cariche pubbliche elettive.".
La parola al Consigliere Venturella, sull'emendamento n. 6 del
gruppo "Arcobaleno".
Venturella (Arc-VA)
- Questo emendamento è stato fatto
proprio dalla commissione per una parte limitata, perché
l'emendamento ha due direttrici: la prima, è quella di specificare
meglio quali sono i diplomi di laurea specialistica. Personalmente
credo che le discipline debbano essere agrarie, forestali e
ambientali oppure giuridiche, non economiche e giuridiche, come
suggerito dal centro studi legislativi del Consiglio, perché
giuridiche ed economiche presuppone il fatto che un laureato in
economia e commercio possa essere nominato direttamente... quindi
ritorna il "leitmotiv" degli articoli 16 e 17 della "45". Questo è
quanto chiediamo.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Ci si riferisce, qui, al titolo di
studio per il Comandante e Vicecomandante. Di questo si è discusso
ampiamente anche in commissione ed è stato recepito un emendamento
proposto; di conseguenza, la formulazione adottata e contenuta nel
nuovo testo predisposto dalla II Commissione che, nello specifico,
indica possesso del diploma di laurea specialistica o del diploma
di laurea conseguito in un corso di durata almeno quadriennale in
discipline giuridico-economiche o agrario-forestali, crediamo che
sia la formulazione più appropriata.
Si ritiene, di conseguenza, di non accogliere l'emendamento n. 6
dell'Arcobaleno.
Presidente
- Pongo in votazione l'emendamento n. 6 del
gruppo "Arcobaleno", che recita:
Emendamento
Il terzo periodo del comma 1bis dell'articolo 4 della l.r.
12/2002, inserito dall'articolo 3, è sostituito dal seguente: "Il
Comandante e il Vicecomandante del Corpo forestale, in possesso
entrambi del diploma di laurea specialistica o del diploma di
laurea conseguito in un corso di durata almeno quadriennale in
discipline agrario-forestali-ambientali o giuridiche, sono nominati
ai sensi degli articoli 16 e 17 della l.r. 45/1995.
Consiglieri presenti: 30
Votanti: 25
Favorevoli: 4
Contrari: 21
Astenuti: 5 (Ferraris, Fiou, Frassy, Lattanzi, Tibaldi)
Il Consiglio non approva.
Presidente
- Pongo in votazione l'articolo 3:
Consiglieri presenti: 29
Votanti: 28
Favorevoli: 21
Contrari: 7
Astenuti: 1 (Ferraris)
Il Consiglio approva.
Presidente
- All'articolo 4 vi sono i due emendamenti n.
7 e n. 8 del gruppo "Arcobaleno".
La parola al Consigliere Venturella.
Venturella (Arc-VA)
- Per dichiarare che proprio la non
approvazione degli emendamenti precedenti fa decadere i successivi
emendamenti, e precisamente: il n. 7, il n. 8, il n. 9, il n. 10 e
il n. 11.
Presidente
- Do lettura, in ordine cronologico e per il
verbale, degli emendamenti decaduti del gruppo "Arcobaleno":
Emendamento
Al comma 1 dell'articolo 4 dopo le parole "funzionari
forestali" sono aggiunte le parole "del tecnico anti-incendi, del
responsabile Ufficio C.I.T.E.S." e dopo le parole "sovrintendenti
forestali" le parole ", degli assistenti forestali".
Emendamento
Al comma 2 dell'articolo 4 dopo le parole "agente forestale"
aggiungere "assistente forestale".
Emendamento
Al comma 1 dell'articolo 5 sono inserite dopo la lettera b)
le lettere
"bbis) tecnico anti-incendi boschi;
bter) responsabile Ufficio CITES;".
Emendamento
Al comma 2 dell'articolo 5 dopo le parole "agenti forestali"
sono aggiunte le parole "e gli assistenti forestali".
Emendamento
Al comma 1 dell'articolo 7 dopo le parole "sovrintendenti
forestali" sono aggiunte le parole ", degli assistenti
forestali".
Pongo in votazione l'articolo 4:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 5:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 6:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 7:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 8:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 9:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 10:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 11:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- Pongo in votazione l'articolo 12:
Consiglieri presenti: 30
Votanti: 28
Favorevoli: 21
Contrari: 7
Astenuti: 2 (Ferraris, Fiou)
Il Consiglio approva.
Presidente
- La parola al Consigliere Venturella, per
dichiarazione di voto sul complesso della legge.
Venturella (Arc-VA)
- Perché rimanga a verbale che siamo
assolutamente contrari a questo disegno di legge regionale n. 152;
non vi sono state... nonostante ciò che abbiamo detto in II
Commissione, nonostante le audizioni, bisogna anche ricordare che
il Regolamento regionale n. 7 è stato ritirato per la pressione che
la Giunta e la maggioranza, ma diciamo il timore, perché vi è stata
una manifestazione pacifica durante le audizioni in commissione...
e questo testimonia il fatto che chi vuole continuare sulla via
senza togliersi ogni tanto un po' di concrezioni minerali, che sono
a lato degli occhi, ottiene questi risultati!
Il fatto che tutti sono contrari, lo hanno anche manifestato, è
un disegno di legge negativo, interviene in maniera parziale, non
risolve i problemi e, anzi, li aggraverà, quindi il nostro voto
sarà fermamente contrario.
Si dà atto che, dalle ore 19,37, riassume la presidenza il
Presidente Perron.
Presidente
- La parola al Consigliere Viérin Marco.
Viérin M. (SA)
- Visto che il collega Sandri mi ha
richiamato, era solo per dire che se lui interpreta che la "Stella
Alpina" si richiama al buon senso, noi siamo proprio su quella
strada, il richiamo al buon senso. Crediamo che sia quella la
parola che serva maggiormente ai Valdostani. Ho già detto prima che
prevenire è meglio che curare, è qui che sta il problema.
Può essere vero che quasi tutti quelli che appartengono al Corpo
forestale non apprezzeranno questa legge, ma quando si è detto che
il regolamento veniva rinviato per prendersi il tempo necessario
per affrontarlo, vuol anche dire, Consigliere Venturella, che anche
la maggioranza ha fatto delle riflessioni, preferisce un confronto
sul regolamento, anziché portarlo, qui, a scatola chiusa... anche
perché, se questo fosse avvenuto, avremmo sentito critiche di altra
natura da parte vostra.
Quindi il fatto di aver rinviato l'approvazione del regolamento
di un anno, è perché non siamo, qui, per mettere gli uni contro gli
altri, ma si è qui per trovare su quell'argomento un momento di
confronto più ampio.
Presidente
- Pongo in votazione la legge nel suo
complesso:
Consiglieri presenti: 31
Votanti: 29
Favorevoli: 22
Contrari: 7
Astenuti: 2 (Ferraris, Fiou)
Il Consiglio approva.
