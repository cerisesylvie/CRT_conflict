Classificazione
ENERGIA
Risparmio energetico e fonti alternative
TRASPORTI E VIABILITÀ
Trasporti



Oggetto del Consiglio n. 755 del 7 luglio 2021 - Resoconto
OGGETTO N. 755/XVI - Inizio della discussione generale sulla
P.L. n. 22: "Disposizioni per una ferrovia moderna e un efficiente
sistema di trasporto ecosostenibile con utilizzo di trazione a
idrogeno. Modificazioni alla legge regionale 25 novembre 2016, n.
22 (Disposizioni per una ferrovia moderna e un efficiente sistema
pubblico integrato dei trasporti)".
Bertin (Presidente) -
Riprendiamo dopo la pausa.
Punto n. 5.01 all'ordine del giorno. Su questa proposta di legge n.
22 sono stati depositati due emendamenti e vi sono quali relatori
il consigliere Restano e il consigliere Perron per la minoranza. Il
consigliere Restano si è prenotato per parlare, ne ha facoltà.
Restano (VdA Unie) -
Inizio a leggere la relazione con un
po' di disagio perché ho ascoltato la trasmissione "Report" di
lunedì sera, che mi ha fatto riflettere e mi ha convinto della
bontà della proposta della norma, mi ha convinto che il panorama
europeo e nazionale va nel senso che vogliamo dare con questa
proposta di legge, ma mi fa riflettere su quelle scelte che abbiamo
fatto in passato, sono incapacità di questo Consiglio, me compreso,
di governare il cambiamento e di fare delle proposte al passo con i
tempi che si vivono. Questo per dire - e ne darò atto nella
relazione - che è di tutta evidenza che la legge n. 22 del 2016 ha
fatto a suo tempo e noi non siamo stati in grado di percepire
l'input che ci hanno dato le persone che abbiamo audito in
Commissione durante la scorsa legislatura e di tradurlo in
norma.
Vado a leggere la mia relazione: la legge regionale 25 novembre
2016 n. 22 (Disposizioni per una ferrovia moderna e un efficiente
sistema pubblico integrato dei trasporti) ha dato un nuovo impulso
alla mobilità pubblica sostenibile. La tecnologia però corre veloce
e quindi è indispensabile verificare se tale legge sia ancora al
passo con i tempi perché le soluzioni per una mobilità
green
e sostenibile si aggiornano continuamente ed è tempo di volgere lo
sguardo a soluzioni più innovative già in uso. È oramai evidente
che l'idrogeno è destinato a cambiare l'intero mondo dei trasporti.
I progetti ci sono, non ultimo, in ordine di tempo, quello tra
SNAM, una delle principali società di infrastrutture energetiche al
mondo, e la CVA, operatore italiano e valdostano, verticalmente
integrato con una produzione green di idroelettrico, fotovoltaico
ed eolico, che hanno sottoscritto un accordo di collaborazione per
dare vita a iniziative congiunte nell'idrogeno verde e a progetti
finalizzati a favorire la transizione energetica in Valle d'Aosta.
L'intesa è stata firmata dall'Amministratore delegato di SNAM e da
quello di CVA.
La collaborazione consentirà alle due aziende di integrare le
rispettive competenze per individuare iniziative volte ad agevolare
la decarbonizzazione dell'industria e dei trasporti, tramite
l'impiego dell'idrogeno verde, e in generale dell'intero settore
energetico sul territorio regionale. La citata collaborazione nasce
dall'accordo tra ENEL Green Power e FNM per la mobilità a idrogeno
green in Lombardia. Non è, tuttavia, un caso isolato: negli ultimi
mesi è esplosa l'attenzione globale intorno all'idrogeno, fonte
privilegiata da diversi Paesi, per dare una spinta alla
decarbonizzazione. Uno dei settori più coinvolti nel breve termine
dalla rivoluzione a idrogeno è quello dei trasporti, in particolari
ferroviari. Entro i prossimi dieci anni, l'idrogeno può entrare
stabilmente nel settore ferroviario cambiandolo in modo profondo in
Europa e in Italia. Secondo uno studio di Roland Berger, entro il
2030 in Europa i treni a idrogeno potrebbero aggiudicarsi un valore
di mercato intorno al 20 percento e competeranno con le tecnologie
diesel ed elettrica. La crescita attesa in Italia è favorita dalla
vetustà del materiale rotabile diesel e dalla conseguente necessità
di adottare una soluzione pulita e silenziosa. Circa un terzo delle
ferrovie in Italia infatti è coperto da treni diesel che
contribuiscono alle emissioni del trasporto nazionale, ma per
queste tipologie di convogli è vicina l'ultima corsa. "Nei prossimi
dieci anni - si legge nelle linee guida della Strategia nazionale
per l'idrogeno - i treni a celle a combustibile potranno diventare
competitivi a livello di costi rispetto ai treni diesel, divenendo
uno dei settori più promettenti in cui avviare lo sviluppo di un
mercato nazionale dell'idrogeno". Lo studio precisa nel dettaglio
che metà delle tratte nazionali non elettrificabili potrebbe essere
convertita all'idrogeno entro il 2030: in alcune Regioni i treni
diesel hanno un'età media elevata e dovrebbero essere sostituiti
nei prossimi anni, creando l'occasione ideale per il passaggio
all'idrogeno".
In Europa poi abbiamo altri casi come la Germania, dove nel
novembre 2017 Alstom ha firmato il suo primo contratto per 14 treni
a idrogeno con Coradia Lint con l'Autorità locale per il trasporto
nella Bassa Sassonia. Da settembre 2018 i primi 2 treni a idrogeno
di Alstom sono regolarmente in servizio sulla rete Elbe-Weser,
oppure per il trasporto regionale in Francia, dove le Regioni
Auvergne-Rhône-Alpes, Bourgogne-Franche-Comté, Grand-Est e
Occitanie firmano il primissimo ordine di treni
dual mode
elettrico-idrogeno del loro Paese. Questo segna un passo storico
nella riduzione delle emissioni di CO2 del trasporto ferroviario a
beneficio dei passeggeri, delle Regioni e dello sviluppo di un
ecosistema dell'idrogeno, nonché di un settore promettente per il
futuro.
Anche l'Italia, alla luce della strategia nazionale, inizia a
muoversi in tal senso: a ottobre Snam e Gruppo FS Italiane hanno
stretto un accordo per promuovere lo studio dell'idrogeno nel
trasporto ferroviario. Le aziende sperimenteranno soluzioni
tecnologiche innovative legate alla produzione, al trasporto, alla
compressione, allo stoccaggio, alla fornitura e all'utilizzo
dell'idrogeno per contribuire allo sviluppo della mobilità
sostenibile, anche partecipando insieme a iniziative congiunte
oggetto di potenziale finanziamento o gara d'appalto pubblica. In
Lombardia si sta lavorando a una
hydrogen valley
. A novembre
2020, A2A e FNM hanno siglato un'intesa per lo studio e
l'individuazione della migliore modalità di produzione e fornitura
di idrogeno verde derivante da fonti rinnovabili e dal recupero di
materia per alimentare i nuovi treni della linea Brescia/Iseo/Edolo
di FNM e Trenord. A fine dicembre è arrivato invece il
memorandum
d'intesa firmato da FNM, A2A e SNAM per dare
ulteriore impulso allo sviluppo della mobilità a idrogeno verde in
Lombardia. Il piano, denominato "H2iseO", consentirà di dar vita in
Lombardia e, in particolare, nel Sebino e in Val Camonica, alla
prima hydrogen valley italiana, dotandola, a partire dal 2023, di
una flotta di treni a idrogeno e delle relative infrastrutture. C'è
poi il caso emiliano: a gennaio 2021 è nata H2-Ice, che è
un'alleanza di imprese italiane che punta a promuovere l'utilizzo
dell'idrogeno per la trazione di veicoli nel trasporto pubblico: la
partnership
ha come capofila AVL Italia per la parte
tecnologica e Punch Torino, l'ex General Motors Global Propulsion
Systems, per i motori. Le due aziende hanno avviato lo sviluppo di
un motore a combustione interna (Ice) alimentato a idrogeno, che,
con il supporto dell'azienda emiliana Landi Renzo (specializzata
nella produzione di componenti e impianti a gas per motori termici
e sistemi a idrogeno), verrà installato da IIA: Industria Italiana
Autobus (la
newco
controllata da Invitalia e Leonardo) su un
veicolo urbano, a sua volta testato in servizio da TPER (Trasporto
Passeggeri Emilia-Romagna).
Fatte queste premesse, appare opportuno porsi alcune domande di
indirizzo più politico-economico. Qual è la Valle d'Aosta che
vogliamo e sogniamo per il futuro? Una Regione innovativa, al passo
con i tempi, che guarda avanti valutando proposte che creano i
presupposti per una crescita della produzione, un miglioramento dei
servizi e delle opportunità offerte ai Valdostani e ai turisti?
Oppure una Valle d'Aosta ancorata al passato che lo ricorda con
nostalgia ben sapendo che non si può tornare indietro, perdendo
così via via gli elementi caratterizzanti del nostro
particolarismo? O ancora una Regione che si focalizza solamente sul
presente, che, ahimè, relativamente ai trasporti, in altre Regioni
risulta già essere il passato remoto? Senza dubbio la Valle d'Aosta
che desideriamo è la prima, una Regione che guarda al futuro con
ottimismo e speranza e che trasmette alla popolazione la volontà e
l'entusiasmo per crescere attraverso scelte coraggiose, razionali e
al passo con i tempi che viviamo e soprattutto quelli che vivremo,
prendendo in considerazione il quadro normativo europeo che sul
tema che stiamo trattando è fortemente stimolante ed è incentivante
(vedi la risoluzione del Parlamento europeo del 19 maggio 2021 su
una strategia europea per l'idrogeno). Del resto, la politica non
deve fare altro che prendere spunto dalla nostra vita professionale
e personale, che è costantemente marcata da scelte tendenti a
portarci avanti, che ci permettono, appunto, di tenerci al passo
con i tempi...
Con questa proposta di legge non si intende proporre il vettore
idrogeno quale alternativa all'elettrificazione della tratta
Ivrea/Aosta. La decisione di elettrificare la tratta è già stata
assunta prima ancora della legge regionale n. 22/2016, delle varie
raccolte di firme, piuttosto che delle elezioni regionali del 2018.
L'importante scelta politica che oggi vi proponiamo è quella di
considerare l'idrogeno come un'opportunità da valutare insieme alle
fonti di energia attraverso uno studio che ne valuti le
potenzialità confrontandole tra loro in termini economici e di
sostenibilità ambientale.
Questi sono solo pochi esempi di quanto sta accadendo sullo
sviluppo della tecnologia di trazione a idrogeno e quindi,
considerata la nostra visione della politica, abbiamo ritenuto
fondamentale presentare questo progetto di legge di riforma della
legge n. 22/2016, prevedendo lo studio di un raffronto tra i costi
e i benefici economici e ambientali tra un'elettrificazione della
linea ferroviaria Ivrea/Aosta e l'utilizzo di treni alimentati a
idrogeno, una valutazione costi/benefici in merito alla riapertura
della ferrovia Aosta/Pré-Saint-Didier, nonché un confronto fra la
riapertura della tratta ferroviaria medesima e il trasporto
pubblico su gomma a idrogeno in modo da fare scelte ponderate sul
futuro del trasporto pubblico valdostano, scelte scevre da
preconcetti ideologici o posizioni pregresse di partito, scelte che
vanno fatte nell'ottica di dare il migliore futuro possibile alla
nostra Regione.
La presente proposta di legge si compone di due articoli:
l'articolo 1 prevede, mediante l'inserimento del comma 1bis
all'articolo 1 della legge regionale n. 22/2016, il riconoscimento
da parte della Regione dell'idrogeno come sistema di accumulo,
vettore energetico e combustibile alternativo alle fonti fossili,
favorendone la sua produzione mediante l'impiego di fonti
rinnovabili per un utilizzo più efficiente dell'energia prodotta,
la generazione distribuita e una rete di trasporti intelligenti,
ecosostenibili e integrali.
Con l'inserimento del comma 2bis all'articolo 1 della legge n.
22/2016 è prevista la presentazione, previe le necessarie
consultazioni con gli operatori di sistema per quanto concerne gli
investimenti infrastrutturali, da parte della Giunta regionale
all'esame del Consiglio regionale, di uno studio di interventi per
la mobilità a idrogeno, finalizzato alle verifiche economiche e
ambientali sulla tratta Aosta/Ivrea mediante un confronto tra
sistema elettrico e quello a idrogeno. Prevede poi, per quanto
concerne la tratta ferroviaria Aosta/Pré-Saint-Didier, che tale
studio effettui la valutazione dei costi/benefici in merito alla
riapertura di tale tratta ferroviaria, realizzando poi un confronto
economico e ambientale per la sua riapertura e il trasporto
pubblico su gomma a idrogeno. Con l'inserimento del comma 2ter
all'articolo 1 della precitata norma si stabiliscono le modalità di
predisposizione dello studio di interventi per la mobilità a
idrogeno, prevedendo l'effettuazione di verifiche con ulteriori
dati della programmazione europea, l'aggiornamento e
l'approfondimento degli studi già disponibili, previo confronto con
Rete Ferroviaria Italiana, il Ministero delle infrastrutture e dei
trasporti, la Regione Piemonte ed eventuali altri operatori
industriali di settore.
Infine, l'articolo 2 reca le disposizioni finali, prevedendo che
lo studio di interventi per la mobilità a idrogeno, previsto dal
comma 2bis dell'articolo 1 della legge n. 22/2016, come introdotto
dall'articolo 1, comma 2, venga presentato alla Giunta regionale
entro sessanta giorni dalla data di entrata in vigore della
presente legge.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Gentili colleghi e colleghe, la
presente norma di legge n. 22 si compone di due articoli da
inserire nella legge regionale n. 22/2016. Nell'articolo 1, comma
1bis, essa prevede il riconoscimento della Regione dell'idrogeno
come sistema di accumulo, vettore energetico e combustibile
alternativo alle fonti fossili, favorendone la produzione mediante
l'impiego di fonti rinnovabili. Il comma 2bis verte invece sulla
presentazione di uno studio finalizzato alle verifiche, economiche
e ambientali, sulla tratta Ivrea/Aosta mediante un confronto tra
sistema elettrico e idrogeno. Propone inoltre una valutazione
costi/benefici in merito alla riapertura
dell'Aosta/Pré-Saint-Didier e un confronto economico e ambientale
tra la sua riapertura e il trasporto pubblico su gomma a
idrogeno.
La legge è stata presentata il 3 maggio 2021 e ha visto
l'approvazione della IV Commissione consiliare il 1° luglio 2021.
Il suo passaggio, com'è noto, è stato rapido e non ha previsto
audizioni: la legge infatti attualizza un indirizzo politico,
peraltro già preso dal Consiglio in almeno altre due occasioni: la
prima di queste è l'ordine del giorno approvato dal Consiglio
regionale il 4 ottobre 2019, il quale impegnava il Governo
regionale ad avviare entro sessanta giorni una serie di contatti
con Ferrovie dello Stato, le Regioni Piemonte e Auvergne-Rhône
Alpes e il Comune di Torino al fine di poter entrare nel programma
sperimentale dei treni a idrogeno, quindi due anni fa il tema dei
treni era già stato sottoposto favorevolmente al Consiglio.
La seconda occasione si riferisce invece all'ordine del giorno
datato 8 aprile 2021, il quale, approvato all'unanimità in
Consiglio, pur non prevedendo espressamente il tema della ferrovia,
impegnava questo Governo regionale a prevedere lo sviluppo di una
filiera locale di produzione e utilizzo del vettore idrogeno.
La presente proposta di legge dispone quindi una valutazione
tecnica sul tema, declinata nella contingente situazione
valdostana. Lo sviluppo dei trasporti a idrogeno in Europa,
soprattutto ferroviari, non può però costituire oggetto di
valutazione, né ulteriore audizione in quanto già tangibile e
ampiamente documentato in Germania, Francia, Austria, Olanda e,
prima in Italia, in Lombardia. In Germania sono cinquecento giorni
già che ci sono i treni a idrogeno, sugli altri si sta arrivando
progressivamente e a breve termine, 2023 e 2032 circa.
La modifica della norma in esame rappresenta così una sorta di
naturale prosecuzione della legge 2016 in quanto nel suo elaborato
la stessa legge prevedeva, nell'articolo 1, comma 2, che il
programma strategico di interventi dovesse avvenire "verificando
ulteriori dati della programmazione europea, aggiornando e
approfondendo studi già disponibili", giustamente la tecnologia va
avanti rapida e a volte il legislatore le corre dietro, anche se
probabilmente un buon legislatore riuscirebbe ad andare oltre e poi
fare il processo inverso.
Dopo 5 anni dalla legge regionale n. 22/2016 e a 11 anni dal
primo progetto preliminare per l'elettrificazione, diventa quindi
necessario l'approfondimento di temi che qualche anno fa non
potevano essere contemplati. Fondamentale diventa quindi
l'inclusione nella legge regionale n. 22/2016 del ruolo
dell'idrogeno come vettore per la decarbonizzazione - sottolineo
"decarbonizzazione" ma ci tornerò - già sancito nei fatti a livello
regionale dall'accordo tra SNAM e CVA (22 ottobre 2020), nonché
dalle nuove direttive italiane contenute nella "Strategia nazionale
a idrogeno" e dalle nuove "Strategie EU" per l'idrogeno, nelle
quali la Commissione punta, entro il 2030, a una produzione di 10
milioni di tonnellate di idrogeno pulito e a una penetrazione nel
mercato energetico di idrogeno a basse emissioni del 13-14 percento
entro il 2050 - il 13-14 percento è una cifra molto, molto alta -
l'obiettivo da raggiungere.
Per quanto riguarda la ferrovia, nella legge regionale n.
22/2016, comma 2, viene elencato l'obiettivo dell'allora programma
strategico di interventi, nel quale al punto a) si legge:
"elettrificare, ammodernare, raddoppiare selettivamente e
velocizzare la linea ferroviaria Aosta/Ivrea". Se 5 anni fa
l'elettrificazione rappresentava effettivamente l'unica opzione
possibile, quindi legittimamente perseguibile, il rapido salto
tecnologico di questi anni e l'esplicarsi di una nuova congiuntura
mondiale ed europea verso il settore
green
ci porta alla
necessità di valutazioni che non riguardino solo l'anno 2021, ma
che contemplino i tempi di realizzazione del progetto, abbracciando
quindi un ambito temporale che arriva alla fine di questo
decennio.
L'applicazione della legge n. 22 si è sbilanciata verso la
costosa parte della elettrificazione (84 milioni di euro), la quale
consentirà soltanto risibili vantaggi ambientali - e qui lascio un
asterisco che approfondirò -, ma ha lasciato in secondo ordine i
raddoppi selettivi, che era obiettivo del medio termine 2019, e
altre varianti di tracciato, obiettivi di lungo termine, atti
quelli sì a velocizzare i tempi di percorrenza della tratta. È
proprio questo il fattore che rende attrattivo il servizio per
l'utenza, compresa la puntualità del servizio che potrà essere
migliorata in futuro grazie all'eliminazione dei passaggi a
livello. La linea elettrificata, come si sa, garantirà invece
soltanto trenta secondi di risparmio temporale, anche a fronte
dell'utilizzo ormai pressoché totale sulla linea Ivrea/Aosta dei
bimodali, che hanno permesso di limitare la "rottura di carico" a
Ivrea e reso meno necessaria la famosa "Lunetta di Chivasso".
Non solo - e qui c'è un punto estremamente importante -, la
novità dell'introduzione entro dicembre 2022 da parte di Trenitalia
dei nuovi treni Hitachi, forniti di una batteria che consentirà
loro un'autonomia di 20 chilometri, la possibilità di inserire la
stessa tecnologia a batterie negli attuali bimodali regionali
Stadler, la quale può consentire un ulteriore calo del 20 percento
delle emissioni, nonché l'accordo del febbraio 2020 riguardo alle
prime forniture di treni elettrici a batteria, che hanno
un'autonomia fino a 120 chilometri, in Germania: parliamo di
batterie sulla tratta Lipsia/Chemnitz, che è di 80 chilometri -
capite che sono cifre molto vicine alla nostra -, a partire già dal
2023 dimostrano in maniera, secondo noi, inequivocabile che già
prima della fine del decennio la tecnologia permetterà di coprire
la nostra tratta in maniera quasi totalmente priva di emissioni
senza procedere a invasivi e costosi interventi sulla linea,
semplicemente cambieranno i treni.
Riguardo invece alla tratta dell'Alta Valle, al punto b) lo
stesso comma 2 la legge regionale n. 22/2016 prevede di "riattivare
e potenziare la linea e il servizio ferroviario sulla direttrice
Aosta/Pré-Saint-Didier". In quest'ottica va la richiesta RFI di
lavori di manutenzione straordinaria e di riclassificazione della
massa assiale sulla linea per un importo di 54 milioni di euro.
Anche in questo caso la sua riattivazione e l'opzione tram-treno
presentano criticità notevoli nel calcolo costi/benefici - per
elettrificare in seguito la linea, sarebbero necessari ulteriori
128 milioni di euro, quindi arriviamo quasi a 200 milioni di euro -
a fronte nuovamente di risibili vantaggi ambientali, nonché di
tempistiche a lunghissimo raggio e problematiche nell'acquisizione
della linea (iter autorizzativo complesso) e gestione della linea
fuori dalla rete RFI (mancanza di
know-how
a livello
regionale e nazionale).
Gli stessi vantaggi riguardo alle emissioni di CO2 possono
essere - e saranno ovviamente necessarie le valutazioni specifiche
che costituiscono uno degli oggetti di questa proposta di legge -
invece raggiunti grazie a un sistema di autobus a idrogeno, già in
uso con successo a Bolzano. Questi potrebbero utilizzare lo stesso
vettore, tra l'altro, prodotto in Valle, idrogeno del tipo più
"pregiato" in quanto derivato dall'idroelettrico e di tipo "verde",
consentendo di attivare la sua produzione in loco, di potenziare la
nostra indipendenza energetica e di promuovere sviluppo e
occupazione sul territorio.
Allo stesso tempo l'opzione della pista ciclabile, considerato
l'interesse storico delle stazioni della nostra linea ferroviaria,
la diffusione delle bici elettriche, il costo contenuto
dell'intervento (stimato inferiore ai 10 milioni di euro), la
diffusione e il successo turistico delle stesse ciclabili su
recuperi di vecchie ferrovie in Italia (siamo attorno ai 1.000
chilometri), Spagna (3.100 chilometri), Francia (3.400) e Gran
Bretagna (3.000), potrebbe - dico "potrebbe" perché la verità in
tasca non ce l'ha nessuno - essere valutato anche qui come una
seria alternativa.
Qui approfondisco però l'asterisco che ho lasciato quando si
parla del tema dei vantaggi ambientali e l'elettrificazione perché
io penso che sia necessario oggi sfatare un po' un mito, perché
leggo in giro che qualcuno prenderebbe in giro i Valdostani. Questa
volta sono d'accordo, ma io credo che questi non siamo noi. Infatti
bisogna dirci che a livello climatico, riguardo alle emissioni dei
gas climalteranti che sono in particolare la CO2 e il metano, il
metano è molto più potente ma se ne fa poco, quindi si calcola
quasi tutto sulla CO2, l'elettrificazione non avrà praticamente
alcun impatto, l'impatto sarà zero o zero virgola. Questo è un tema
che va trattato e, per fortuna, oggi siamo qua e potremo anche
discuterlo. Dire quindi che essa contribuirà alla Valle
decarbonizzata nel 2040 sì, è vero, ma è una percentuale
bassissima. Perché dico questo? Lo dimostrano i numeri. In totale
la Valle emette circa un milione di tonnellate di CO2 equivalenti,
dato del 2017, quindi un milione di tonnellate; in questo milione
di tonnellate il settore trasporti contribuisce per circa 315 mila
tonnellate di CO2 equivalenti, cioè 31 percento, cioè banalmente un
terzo, l'altra grande parte è il settore civile, quindi abbiamo
questo un terzo, ma di questo un terzo, di questo 30 percento la
ferrovia quant'è che inquina? Quant'è che influisce in termini di
CO2, che è il parametro che viene preso in tutto il mondo per la
decarbonizzazione? Quant'è che influisce? Bene, il settore della
strada influisce per il 98 percento, quindi il 2 percento di questo
30 percento, si divide in ferrovia, aerei e impianti a fune. Questo
ce lo dobbiamo dire, influisce pochissimo e adesso vi dirò di
quanto però su questo avrebbe dovuto risponderci l'allora assessore
Minelli, perché? Il 25 marzo noi abbiamo presentato - è il collega
Distort che l'ha presentata - un'iniziativa che chiedeva
chiaramente come prima domanda una valutazione, ho qui i fogli...
"l'individuazione dei valori di CO2 attualmente emessi su base
annua dai treni presenti sulla tratta in questione". Allora sono
andato a guardarmi la risposta, perché la risposta è importante, ci
avrebbe dato un dato fondamentale, però l'Assessore all'epoca ha
stranamente omesso la percentuale di CO2 sia in termini di dato
assoluto che in termini di dato relativo e la cosa mi ha un po'
incuriosito, perché io una stima me l'ero fatta, bastava prendere
quelle percentuali, calcolarle: siamo sull'1-2 percento. Lei ci ha
parlato giustamente di ossido di azoto, biossido di zolfo, polveri
sospese, composti organici volatili, tra l'altro, anche questi li
taglieremo di percentuali paragonata alla strada del 4 percento, 10
percento, 2 percento, che, tra l'altro, vanno divise per 3 perché
sono il 30 percento del totale. Le percentuali quindi sono
veramente basse, ma ci sono anche i grafici che lo dimostrano
perché poi sul dato della CO2 che l'Assessore aveva buttato lì al
Consiglio con un furbo "incidenza più modesta sulle emissioni di
CO2"... quel dato lo possiamo calcolare semplicemente. Il collega
Distort è notoriamente preciso... dopo aver ascoltato l'intervento,
l'Assessore aveva lasciato i dati al collega, non li ha detti in
aula, la CO2 il dato preciso non si è sentito, però ha lasciato i
documenti. Allora sento il collega Distort e gli chiedo se aveva
ancora i dati, perché magari non erano stati messi, non lo so, è un
dato fondamentale perché interveniamo per 80 milioni e passa per
decarbonizzare, vorrei capire di quanto decarbonizziamo. Allora ho
cercato i documenti e il dato era bello chiaro, era anche il primo
punto dell'impegnativa glissato: 2.874 tonnellate di CO2
all'anno.
Allora facciamo due calcoli, di matematica molto semplice, io
poi di matematica non è che sia un genio... facciamo i calcoli,
paragoniamo i 2.874 tonnellate all'1 milione emesso. Lo 0,9 delle
emissioni totali, totali dei trasporti... cioè noi, intervenendo
sulla ferrovia, tagliamo lo 0,9 percento della CO2, gas
climalterante, lo 0,9 annuo, che, essendo a sua volta un terzo,
perché i trasporti sono un terzo, quindi abbiamo un epocale 0,3
percento. Questo è un dato che dobbiamo dirci: 0,3 percento, poi
invito l'ex Assessore dopo a rispondere, magari ho sbagliato i
calcoli... Noi quindi investiamo i nostri
tot
milioni di
euro per lo 0,3 percento, questo ce lo dobbiamo dire, non è che
salveremo i ghiacciai valdostani, perché abbiamo
l'elettrificazione, stiamo molto attenti, non possiamo prenderci in
giro, questo è il dato.
Tra l'altro, ciliegina sulla torta, una volta che avremo
elettrificato la linea, quindi questo 0,3 percento annuo e per di
più avremo ferrovia chiusa per tre-quattro-cinque anni, avremo
cantieri che inquineranno, ovviamente avremo gli autobus
sostitutivi che non sono elettrici, avremo tutte le macchine che
opereranno e che non saranno elettriche, eccetera, andrebbero
conteggiate volendo, ma lasciamo perdere, stiamo già parlando di
zero virgola... ma anche quando avremo elettrificato, il grande
risultato
green
dell'elettrificazione, quale sarà il
mix
energetico che verrà utilizzato? È pieno questo 0,3
percento? La risposta è no, neanche su quello, perché se andiamo a
guardare i dati di quello che viene utilizzato sulla linea da RFI,
la gran parte è da fonti non rinnovabili, avremo un 10-20 percento
di fonti rinnovabili, quindi quel dato da 0,3 si riduce a 0,03-0,06
se è il 20 percento. Questi quindi sono i dati riguardo alle
emissioni di CO2, il dato fondamentale preso a parametro per tutta
la rivoluzione green nel mondo per decarbonizzare... pertanto
dobbiamo essere molto chiari con noi stessi, avere i dati a portata
di mano e dirci che l'elettrificazione la facciamo, siamo tutti
contenti, festeggeremo, ma in questo caso il green
non
possiamo utilizzarlo come uno
slogan
come se stessimo
vendendo un
cocktail
, perché il cocktail magari non ce lo
beviamo tutti, andiamo a guardare e le percentuali sono queste.
Sfatiamo un mito quindi, Babbo Natale non arriva, neanche la Befana
e, per quanto riguarda l'elettrificazione a livello di anidride
carbonica, quindi di effetto sul clima, stiamo parlando di uno 0,0
qualcosa annuo. Questo lo dobbiamo sapere, poi si può fare
assolutamente lo stesso.
Presidente -
Possiamo aprire la discussione generale. La
discussione generale è aperta. Non vedo richieste di intervento,
qualcuno vuole intervenire? La consigliera Erika Guichardaz ne ha
facoltà. Si è prenotato anche il consigliere Distort a seguire.
Guichardaz E. (PCP) -
Com'è stato sottolineato in
precedenza, arriva una proposta di legge condivisa da quasi
l'intera Commissione che ha fatto un iter rapidissimo visto che,
oltre alla riunione in cui il relatore l'ha presentata, vi è solo
stata un'altra seduta dove è stato nominato un relatore di
minoranza. Nessuna audizione, nessun approfondimento e nemmeno
nessun coinvolgimento dei dirigenti dell'Assessore di riferimento,
dei sindacati, dei tecnici preparati e delle persone che avevano
promosso l'iniziativa popolare che aveva portato il Consiglio del
2016 a interpretare al meglio proprio le richieste del popolo
valdostano. Il Consiglio oggi mi sembra sempre più lontano dal
popolo valdostano e dalle priorità da risolvere, e vorrei
evidenziare alcune cose.
Questa proposta di legge è equiparabile a una semplice mozione
del Consiglio in quanto si propone di usare l'idrogeno per la
mobilità ferroviaria in alternativa all'elettrificazione e a tal
fine impegnare la Giunta a prevedere uno studio da realizzare entro
sessanta giorni per valutare vantaggi e svantaggi della tecnologia
dell'idrogeno rispetto all'elettrificazione, in particolare per
quanto riguarda la tratta Ivrea/Aosta. È paradossale, visto che
arriva proprio dopo aver appreso che l'elettrificazione della
tratta Ivrea/Aosta è stata inserita fra i progetti finanziati dal
PNRR con una dotazione finanziaria di 110 milioni di euro e non è
soprattutto sostenuta da nessun parere tecnico, e cerco di
spiegarmi meglio.
Come evidenziato nella relazione del consigliere Perron, già
durante la discussione del DEFR è stato approvato un ordine del
giorno che impegnava il Governo regionale a prevedere all'interno
della prossima revisione del piano energetico ambientale regionale
e in coerenza con la strategia regionale
fossil full free
una linea di azione dedicata al vettore idrogeno, non limitando
quindi questo studio solo alla tratta ferroviaria, ma prevedendo
l'utilizzo dell'idrogeno in un contesto complessivo in un sistema
Valle d'Aosta, e non solo, come meglio espliciterò in seguito. Uno
studio che dovrebbe evidenziare quali sono i settori dove può
essere più utile il suo utilizzo perché credo che nessuno di noi
sia contrario all'utilizzo dell'idrogeno, e su questo vorrei
sgomberare il campo. Fra l'altro, già l'assessore Bertschy, con i
dirigenti competenti, durante una seduta della Commissione aveva
già presentato alcune idee rispetto a questo utilizzo.
Dicevo poi che è paradossale prevedere adesso un passo indietro
rispetto al progetto di elettrificazione e su questo accolgo con
piacere l'emendamento presentato dai colleghi che cercano di
sgomberare il campo dai fraintendimenti visto che nella relazione
di uno dei relatori invece si faceva proprio riferimento a
questo.
Rispetto invece alla questione tecnica, non avendo potuto
approfondire in Commissione come ho detto prima, in questi giorni
ho riletto i verbali di altre audizioni che toccavano marginalmente
questo tema, verbali di ingegneri che sono venuti in audizione,
dopodiché mi sono permessa di sentire docenti universitari e
persone esperte del settore per capire se questa proposta poteva
avere un senso. Per far capire meglio, riporto alcune
considerazioni tecniche fatte: "tecnologie come l'idrogeno
presentano tutta una serie di aspetti da approfondire legati al
fatto che l'idrogeno è altamente infiammabile ed esplosivo, oltre a
essere una tecnologia nuova che, per essere poi tradotta in norma,
richiederà probabilmente qualche passaggio in più rispetto alle
tecnologie tradizionali". Un altro dirigente diceva: "aggiungo
alcuni elementi relativamente all'idrogeno o comunque a dei nuovi
combustibili meno inquinanti perché è un discorso che, per quello
che riguarda il trasporto su gomma, è un po' più avanti ma non è
vicino a una soluzione, perché se autobus a idrogeno magari ce ne
sono di più, siamo però ancora a livello semi-sperimentale con
qualche applicazione pratica. Bisogna poi pensare anche alla
distribuzione del combustibile e rifornirsi con l'idrogeno non è
semplice. Infatti, per quello che riguarda la gomma, lo
step
intermedio ad oggi sta puntando più che altro su un gas naturale
liquefatto che, rispetto al metano compresso, consente autonomie
molto più elevate, però il distributore più vicino di questo tipo
di combustibile è a Torino, quindi non basta avere solo i mezzi,
bisogna poi pensare a come rifornirli. Questo come elemento di
valutazione in generale su combustibili alternativi che si devono
portare dietro un cambio a livello di sistema, perché non possiamo
poi pensare di essere solo noi una piccola Regione che ha un
combustibile molto innovativo quando tutto il resto del territorio
attorno a noi, italiano o estero che sia, magari utilizza altri
combustibili a basso impatto. Bisogna quindi ragionare in modo
coordinato con il Piemonte, con la Svizzera, con la Francia, quando
si pensa a cambiare la fonte primaria di produzione dell'energia".
Questo quanto ci dicevano i dirigenti.
Riporto invece il pensiero di un docente universitario: "il
problema generale con la mobilità a idrogeno risiede nel fatto che
l'idrogeno, per quanto abbia effettivamente eccellenti
caratteristiche come vettore di energia, non è liberamente
disponibile in natura. Certo, ci sono grandissime quantità di
idrogeno bloccate in materiali comunemente disponibili, quale, ad
esempio, l'acqua, ma il punto è che se separare l'idrogeno
dall'acqua richiede grandi quantità di energia, di fatto la stessa
quantità di energia che sarà poi disponibile quando si brucerà
l'idrogeno per rimettere acqua. Risulta difficile quindi
comprendere lo scopo di un treno a idrogeno visto che la stessa
elettricità che potrebbe essere facilmente resa disponibile per la
trazione tramite linea elettrificata verrebbe utilizzata per la
produzione di idrogeno che poi andrà stoccato, caricato sul treno
tramite serbatoi pesanti e ingombranti e, infine, riconvertito
nella stessa elettricità. Tutti questi passaggi supplementari
ovviamente hanno un limite di efficienza e di costi energetici
ulteriori, per cui, nonostante io non abbia fatto ancora calcoli
precisi, ritengo non ci possa essere dubbio sul fatto che
l'efficienza energetica complessiva non possa che essere degradata
dall'utilizzo dell'idrogeno come vettore di energia in questo caso
specifico. In conseguenza di queste riflessioni penso che l'idea di
sostituire il progetto di elettrificazione della linea ferroviaria
Aosta/Ivrea con un progetto di treno a idrogeno, per il quale
progetto peraltro non sono al momento disponibili né le
infrastrutture, né gli stessi mezzi, sia un'idea campata in aria e
demagogica, creata utilizzando parole chiave che suonano molto
bene, ma delle quali non è chiaro a molti il reale
significato".
Infine un ingegnere valdostano, in un articolo pubblicato su una
rivista del settore ha detto: "è preferibile utilizzare l'energia
elettrica in modo diretto senza passare per l'idrogeno che far
perdere efficienza al sistema. Di certo l'idrogeno diventa
fondamentale per non sprecare energia rinnovabile e ha il vantaggio
di essere facilmente stoccabile e utilizzabile dove l'energia
elettrica non può essere prelevata direttamente alla rete elettrica
oppure dove le batterie sarebbero troppo grandi o non sufficienti.
Ci sono alcuni settori dove l'idrogeno è l'unica soluzione: ad
esempio, su navi o per la decarbonizzazione dell'industria
pesante".
Certo, era una proposta di legge che in Commissione si poneva
l'obiettivo di riformare la legge n. 22 prevedendo uno studio di
raffronto tra costi/benefici economici ambientali, tra
un'elettrificazione della linea e l'utilizzo dei treni alimentati a
idrogeno, una valutazione costi/benefici in merito alla riapertura
dell'Aosta/Pré-Saint-Didier, nonché un confronto tra la riapertura
della tratta medesima e il trasporto pubblico su gomma a idrogeno,
in modo da fare scelte ponderate sul futuro del trasporto pubblico
valdostano, mentre oggi viene presentata, grazie a questo
emendamento, una soluzione forse migliorativa di quel testo, quindi
due importanti risultati come quello della conferma
dell'elettrificazione e, nonostante questo, ritengo che gli
approfondimenti andavano fatti e rimango comunque dell'idea che
questa proposta rimanga paradossale.
Ci tengo infine a precisare che nella relazione alla proposta si
parla di scelte scevre da preconcetti ideologici o posizioni
pregresse di partito. Siamo qui perché rappresentiamo idee e valori
costruiti nel dialogo collettivo come da sempre nelle democrazie,
non siamo stati catapultati qui dalla luna. Rispedisco quindi al
mittente il messaggio.
Presidente -
Si è prenotato il consigliere Grosjacques,
ne ha facoltà.
Grosjacques (UV) -
Io non entrerò nel tecnico come coloro
che mi hanno preceduto, perché non ne ho le competenze e
soprattutto, dopo aver ascoltato i due relatori, direi che la
questione tecnica è stata affrontata in modo puntuale e preciso,
quindi questo rafforza la nostra idea e la nostra convinzione sul
sostegno a questa proposta di legge.
Sulla trasmissione "Report" che è stata citata dal collega
Restano sicuramente emergono alcuni punti che non hanno necessità
di un approfondimento tecnico, ma sono delle valutazioni che
comunque devono essere tenute in considerazione quando si
propongono certi tipi di iniziative come questa, cioè che, entro i
primi prossimi cinque anni, l'idrogeno costerà meno della quasi
totalità dei combustibili fossili, che l'energia prodotta da
idrogeno potrà essere immagazzinata in batteria e rimessa in rete
al bisogno, che può già oggi viaggiare sulle reti di trasporto del
metano che sono già esistenti per migliaia e migliaia di chilometri
e che produrrà unicamente acqua come prodotto di scarico.
Detto questo, vorrei fare un passo indietro sull'attività della
IV Commissione, la IV Commissione non ha ritenuto di effettuare
audizioni perché ha considerato fin dall'inizio questa legge una
legge di indirizzo, che ha avuto i voti dei Commissari di
maggioranza e di opposizione, salvo l'astensione del collega
Padovani, al quale però devo dare atto dell'onestà intellettuale
che ha avuto nel prosieguo, perché immediatamente dopo si è messo a
lavorare con alcuni dei colleghi del PCP per presentare un
emendamento che consentisse anche a loro di dare una valutazione
positiva, che mi auguro poi emergerà dai loro interventi, su questo
progetto di legge. Non c'era nessuna preclusione quindi, è una
legge di indirizzo, da alcuni comunicati è stata definita come una
presa in giro - ma sui comunicati tornerò a breve -, ma non è una
presa in giro solo perché non ha nessun impegno di carattere
finanziario... del resto la tanto citata legge regionale n. 22/2016
non aveva nemmeno lei la copertura finanziaria, perché anche quella
era una legge di indirizzo. Questa quindi non è una presa in giro
per i Valdostani: è una legge che si pone dei punti fermi che sono
già stati illustrati.
Sull'idrogeno si è concentrato anche il Parlamento europeo di
recente, il 19 di maggio ha approvato una risoluzione sulla
strategia dell'Unione europea sull'idrogeno proposta dalla
Commissione. Tralascio naturalmente tutti gli aspetti tecnici,
vorrei però evidenziare un paio di passaggi che mi sembrano
significativi di questa risoluzione. Uno dei passaggi importanti è
che si invita la Commissione e gli Stati membri ad avviare
l'introduzione di una capacità supplementare di energia rinnovabile
in quantità sufficiente per alimentare il processo di
elettrificazione e la produzione di idrogeno rinnovabile.
Noi qui anche in questo Consiglio abbiamo persone e colleghi che
questo processo di implementazione dell'energia da fonti
rinnovabili lo vogliono arrestare perché ritengono che la nostra
produzione sia addirittura in esubero, non è una mera dichiarazione
ma l'abbiamo trovato su programmi elettorali. L'idrogeno può essere
prodotto a partire da diverse fonti energetiche rinnovabili,
compresa l'accumulazione per pompaggio, oltre all'energia eolica,
solare e idraulica, mette in evidenza le potenzialità dei siti
dismessi nel fornire spazio per la produzione di energia
rinnovabile, credo che ci stiamo concentrando sul riutilizzo di
alcune aree industriali della Valle d'Aosta, questo potrebbe essere
certamente un buon punto di partenza, ma credo che il Governo non
abbia bisogno dei suggerimenti del sottoscritto e che ci stia già
lavorando.
Sempre questa risoluzione sottolinea che l'idrogeno, pur in
misura limitata perché evidentemente sullo sviluppo dell'idrogeno
si sta lavorando, è già utilizzato nel settore dei trasporti, in
particolare del trasporto su strada, nel trasporto pubblico e in
segmenti specifici del settore ferroviario, soprattutto laddove
l'elettrificazione della linea non è economicamente fattibile.
Io quindi chiedo se il solo fatto dei soldi, delle eventuali
risorse al momento non stanziate, ma indicate nel PNRR per
l'elettrificazione della nostra ferrovia rendano
d'emblée
economicamente fattibile l'elettrificazione, oppure sia necessario
un approfondimento anche su questo tema, perché, pur arrivando
soldi dallo Stato, che peraltro non arriverebbero nemmeno a noi ma
a Rete Ferroviaria Italiana, credo che un buon amministratore
queste domande se le deve in ogni caso porre.
Vorrei però spostare un po' l'asse sul piano politico perché in
questi giorni abbiamo avuto alcuni comunicati che hanno preso di
mira il sottoscritto e, in particolare, il collega Restano come
proponente e firmatario di questa legge. Vorrei partire
dall'onorevole Tripodi alla quale rivolgo un caloroso saluto perché
due anni prima delle elezioni ci ha già comunicato che approderà a
un collegio sicuro in un'altra Regione, quindi questo dimostra
l'attaccamento alla causa valdostana ma, ahinoi, oggi è ancora il
Deputato della Valle d'Aosta e quindi di questo dobbiamo gioco
forza tenere conto. Intanto vorrei ricordare all'onorevole Tripodi
e all'ex assessore Minelli che non accettiamo critiche sul metodo
di lavoro delle Commissioni quando il 29 di aprile 2021 è stata
fatta una conferenza stampa per presentare il già allora
finanziamento dell'elettrificazione della tratta ferroviaria, una
conferenza stampa che portava... che speriamo porti 110 milioni
alla Valle d'Aosta alla quale è stato addirittura interdetto
l'accesso ai Consiglieri regionali. Abbiamo quindi dovuto - e non
ero solo - entrare in questa conferenza stampa con degli accessi
non canonici, chiamiamoli così.
Sul rovinoso investimento dei treni bimodali vedo il collega
Marguerettaz che sta già facendo
stretching
per intervenire
prossimamente, quindi non mi soffermo. Voglio solo sottolineare
all'onorevole Tripodi che nella Regione dove avrà il collegio
sicuro sicuramente non dovrà più concentrarsi su una serie di
problemi che l'hanno vista molto attenta in questa legislatura,
perché glielo diremo se per caso non lo sapesse ancora che lì la
separazione tra il Presidente della Regione e il Prefetto è già
stata risolta alla radice, quindi è un tema del quale non si dovrà
più occupare.
Per quanto riguarda poi le attenzioni che ci sono state
ingenerosamente corrisposte sia a me che al collega Restano,
attribuendoci un'appartenenza a una semi-maggioranza, vorrei
tranquillamente rasserenare tutti gli altri componenti di
maggioranza che al momento io e il collega Restano godiamo di buona
salute, non abbiamo mal di pancia e al momento, come direbbe il
collega Distort nelle sue citazioni, e mi riferisco a una
dichiarazione del Senato Romano ripresa da Tito Livio, quando si
parlava in Senato di trasferirsi fuori Roma o ricostruire la città,
e quindi la metafora è anche molto attinente con questa
maggioranza... un Senatore disse: "
hic manebimus optime
":
qui stiamo benissimo. Mi sento pertanto di rappresentare anche il
collega Restano in questa dichiarazione, dopodiché gli eventi non
sappiamo dove ci porteranno, ma rimaniamo sul punto. Io direi che
la semi-maggioranza è quella che alcuni colleghi vogliono creare in
quest'aula rimanendo in maggioranza ma votando sistematicamente
contro alle iniziative della maggioranza.
Adesso vedo che ci sono degli arruolamenti dell'ultima ora in
servizio permanente effettivo in qualche comitato, comitato che,
purtroppo, ha raccolto tantissime firme per un problema gravissimo
come quello dei rifiuti e importantissimo, e lo dice uno che per
oltre trent'anni ha lavorato a una distanza di un centinaio di
metri da quella che è definita la famigerata cava di Chalamy.
Ieri la sentenza del TAR ha messo un punto fermo, quindi, pur
rimanendo molto, molto grave e all'attenzione di questo Consiglio
il problema dei rifiuti speciali provenienti da fuori Valle, forse
alcuni firmatari oggi cominceranno ad aver preso coscienza che sono
stati investiti di un problema molto grave a beneficio di un
comitato elettorale, perché il comitato ieri si è sciolto come neve
al sole, è stato ribadito che non aveva nessuna facoltà di
coinvolgere l'Amministrazione regionale in una causa così grande
come quella della difesa del Chalamy, che sicuramente merita tutta
l'attenzione. Credo che il Governo regionale, dal Presidente in
giù, già questa mattina, dopo la sentenza di ieri che ha comunque
chiuso un percorso amministrativo e giudiziale, sarà sul punto per
risolvere o cercare quanto meno di risolvere nell'interesse di
tutti i Valdostani la grave problematica della possibilità di
portare i rifiuti speciali in Valle d'Aosta, che per noi rimane
davvero un problema enorme.
La legge Restano quindi intende sabotare la legge n. 22/2016,
crediamo di aver già risposto sulla genesi, sulle finalità di
questa legge e se poi negli interventi successivi ci verrà detto
quali sono i grandi documenti che potrebbero cambiare il volto
della Valle d'Aosta e che giacciono in Commissione, noi saremo ben
contenti di prenderne buona nota e di provvedere immediatamente a
lavorare su questi punti.
Concludo dicendo che questo Consiglio, la maggioranza, ma credo
anche l'opposizione, intende portare la Valle d'Aosta con le carte
in regola al 2040, che è l'obiettivo che si è dato, la strategia
fossil fuel free
. Non entro nel merito sull'inquinamento del
treno perché il collega Perron ci ha fatto una
lectio
magistralis
sul punto e quindi direi che ogni commento
ulteriore sarebbe superfluo, però c'è qualcuno che qui vuole
risolvere il problema dell'inquinamento riportando la Valle d'Aosta
a metà dell'Ottocento, quindi risolviamo il problema alla radice,
ma credo che nessuno di noi abbia voglia di creare in Valle
d'Aosta, pur in un ambiente così ristretto, una comunità Amish, lì
ritroviamo tutto quello che serve perché la Valle d'Aosta non venga
inquinata, però chi vuole una comunità di questo genere deve
spostarsi di latitudine. Noi vogliamo una Valle d'Aosta fossil fuel
free e la vogliamo sviluppando tra le altre energie anche
l'idrogeno.
Presidente -
Ha chiesto la parola il consigliere Marquis,
ne ha facoltà.
Marquis (AV-SA) -
La proposta di legge che è stata posta
all'ordine del giorno riveste una grande importanza quale
contributo alla discussione politica sulla decarbonizzazione
dell'aria. A questo riguardo, voglio anzitutto ringraziare i
relatori che hanno ben specificato nel loro intervento la portata
dell'iniziativa, che riveste, a mio avviso, centralità per la Valle
d'Aosta. Questo è un argomento che spesso e volentieri è stato da
alcune forze politiche mistificato a mio avviso e trattato in modo
non corretto per l'importanza che riveste per la Valle d'Aosta. Noi
nel 2016 avevamo votato la legge n. 22 affermando la centralità del
trasporto pubblico, del trasporto ferroviario all'interno della
Valle d'Aosta, contestualizzandolo anche a livello di ambito
nazionale e internazionale per poter migliorare la sostenibilità
anche economica della nostra Valle e lo sviluppo del nostro
territorio.
Evidentemente qui credo che c'è una visione diversa tra le forze
politiche perché, quando abbiamo votato quella legge, abbiamo
votato convintamente i contenuti evidenziando il fatto che
bisognava dare centralità alla ferrovia per dare qualità a un
servizio per poter creare un'opportunità per sviluppare la Valle
d'Aosta, quindi sostenibilità sotto il profilo della qualità del
servizio e anche sostenibilità ambientale. C'è chi ha fatto poi la
battaglia esclusivamente sotto il profilo della sostenibilità
ambientale. A me in particolare interessa molto di più quello di
dare un'opportunità alla Valle d'Aosta di poter essere
concorrenziale con le altre Regioni, di poter far crescere il
benessere nel nostro territorio. A questo riguardo basta fare un
piccolo raffronto con le altre realtà, oggi le distanze non si
misurano più in chilometri ma in tempo di percorrenza. Il fatto che
sia stata collegata Torino con Milano con l'alta velocità ha
consentito di creare delle sinergie tra grosse comunità urbane e
creare un effetto leva sotto il profilo dello sviluppo economico e
nell'innalzamento del benessere delle stesse. In 47 minuti si
raggiunge Milano da Torino. Noi abbiamo una situazione in cui ci
vuole un'ora e 50 per fare 100 chilometri. Milano e Torino distano
126 chilometri, 47 minuti ho detto, noi 1 ora e 50, non siamo
sicuramente competitivi. Bisogna quindi darsi delle priorità per
migliorare la qualità di questo servizio e mi spiace che la
priorità individuata nell'ambito di tutto il paniere delle
iniziative che si possono prendere per favorire il miglioramento di
questa infrastruttura sia stato quello di puntare esclusivamente
sull'elettrificazione quando, se ci fosse stato da darsi delle
priorità, probabilmente era meglio elevare il rango C della
velocità, fare degli interventi selettivi di raddoppio dei binari,
fare degli interventi che consentivano di ridurre la tempistica di
percorrenza sulla tratta e quindi di crescere nella sua fattibilità
perché qui si rischia fortemente che avremo un treno elettrificato
con nessuno sopra. Credo quindi che non risolveremmo i problemi
della Valle d'Aosta così facendo.
Vorrei fare un passaggio anch'io sull'inquinamento. Ho ascoltato
con grande attenzione le considerazioni fatte dal collega Perron e
anch'io durante il percorso di audizioni che c'è stato in IV
Commissione più volte ho sottolineato questa problematica facendo
anche delle richieste di avere dei dati dell'inquinamento della
ferrovia, perché, a leggere certi comunicati, sembrerebbe che
problemi dell'inquinamento della Valle d'Aosta dipendano
esclusivamente dalla ferrovia: una volta elettrificata la ferrovia,
abbiamo una Valle d'Aosta più vivibile, una Valle d'Aosta non
inquinata. Ho fatto due semplici calcoli che mi portano a ottenere
gli stessi risultati del collega Perron. Per focalizzare
l'inquinamento sotto il profilo del trasporto pubblico, basta
pensare che in Valle d'Aosta passano - e questo nelle ultime due
settimane, basta andare a vedere i dati pubblicati dalla società di
gestione Monte Bianco - 1.706 mezzi pesanti sotto il Tunnel. Noi
abbiamo una ventina di coppie di treni che frequentano
l'Aosta/Torino, un treno mal contato anche se non ci sono ancora
stati forniti i dati inquina come un camion, quindi equivale a dire
che ci sono 40 camion sulla linea ferroviaria, significa che il
rapporto tra i treni e il camion incide per il 2 percento, sono dei
numeri insignificanti sotto il profilo generale. È chiaro che,
quando parliamo di inquinamento, se giochiamo sulla sensibilità
dell'opinione pubblica, si dice ogni zero virgola aggiunto è
inquinamento, però credo che, sotto questo profilo, bisogna avere
anche la capacità di fare delle analisi costi/benefici perché le
risorse non sono infinite, bisogna gestirle nel modo migliore per
soddisfare le esigenze della nostra comunità. A questo riguardo
quindi non vorrei che lo Stato abbia pensato che siamo come Heidi
nelle montagne svizzere, che viviamo nel paese delle meraviglie,
finanziamo l'elettrificazione e i Valdostani sono felici e contenti
e potranno continuare a vivere serenamente nella loro Regione. A
mio avviso, questo è un errore di valutazione, sicuramente, quando
si gestiscono dei soldi pubblici, bisogna fare delle valutazioni
attente e considerare le migliori opportunità. A questo riguardo
credo che occorra essere progressisti e non ancorati alla
tradizione, perché io voglio solo ricordare che lo sviluppo della
Valle d'Aosta discende dallo sfruttamento dell'oro bianco
all'inizio del Novecento con l'installazione delle centrali
idroelettriche che hanno favorito l'industrializzazione della
nostra Regione. È stata una sfida epocale e oggi siamo di fronte
probabilmente a un'altra sfida epocale: attraverso lo sfruttamento
della nostra acqua e la produzione di energia elettrica possiamo
trovare uno spazio nell'utilizzo e nello sviluppo di questa
tecnologia, uno spazio che va esplorato a mio avviso, perché la
legge non dice che bisogna fare, dice che bisogna fare delle
valutazioni. Io credo che, sotto questo profilo, dobbiamo avere la
capacità di non arrivare ultimi. Se si riesce a creare una filiera
dell'idrogeno, possiamo dare un'opportunità alla nostra Valle in un
settore in cui sicuramente nell'ambito delle rinnovabili abbiamo la
nostra competitività, è chiaro che sono delle scommesse che vanno
fatte, bisogna lavorare con intelligenza e con la capacità di
cogliere l'opportunità del momento per tracciare il nostro futuro.
Sotto questo profilo, la proposta di legge è una proposta
importante, per ora che limita questa valutazione nell'ambito del
settore dei trasporti, ma credo, come ha già anche detto prima il
collega Grosjacques, che ci sia un ragionamento più complessivo da
fare, un ragionamento che è già iniziato anche attraverso CVA,
bisogna farlo attraverso il comparto industriale per verificare le
opportunità che si possono cogliere.
A mio avviso, quindi, è questa la strada giusta, sarebbe
completamente sbagliato non fare delle valutazioni perché parliamo
di investimenti importanti per il nostro futuro, quindi credo che
più che le altre Regioni noi che abbiamo una grande disponibilità
idrica e una grande capacità produttiva derivante dallo
sfruttamento dell'acqua dobbiamo avere questa responsabilità e la
capacità di cogliere un'opportunità che è unica in questo momento,
almeno a livello di valutazione. Sicuramente, come tutti gli altri
settori, il settore dell'idrogeno sembra lontano, ma non è così
lontano perché ci sono delle altre realtà che si sono già fatte una
dotazione di mezzi di trasporto a livello urbano, è stato detto
prima dell'Alto Adige, è stato detto della Germania che ci sono già
i treni che viaggiano sulle loro linee a idrogeno, quindi - perché
no? - fare delle valutazioni in Valle d'Aosta. Potremmo sicuramente
dare anche noi un contributo importante alla decarbonizzazione e
all'investimento sul futuro della nostra comunità, un investimento
verde, un investimento pulito, ma che consente anche di puntare a
una sostenibilità economica, perché diversamente rischieremmo di
perdere delle opportunità, di perdere delle occasioni per creare
del lavoro e del benessere per i Valdostani.
Presidente -
Ha chiesto la parola il consigliere
Chatrian, ne ha facoltà.
Chatrian (AV-SA) -
Qualche considerazione su questa
proposta di andare a modificare una legge approvata all'unanimità
cinque anni fa.
Questa mattina diciamo che è stata una mattina arricchente, nel
senso che abbiamo avuto modo di affrontare la petizione di Quart
entrando nel merito e soprattutto mettendo in evidenza cosa ha
fatto l'Amministrazione regionale, come ha pianificato il suo
territorio con degli atti approvati da questo Consiglio e degli
atti approvati dal Consiglio comunale di Quart e le verifiche che
sono state fatte, passando poi per due modifiche importanti nella
nostra partecipata più importante che è Finaosta: da una parte, la
modifica delle regole del gioco all'interno di tale società per poi
approvare un ulteriore disegno di legge atteso dai nostri
imprenditori vista la situazione socio-economica così disastrosa.
Perché ho fatto queste piccole premesse? Perché poi sovente, quando
si affrontano temi così difficili, non facili come il tema di oggi
è perché c'è la volontà da parte del legislatore valdostano di
inserire, di modificare una legge che è stata votata all'unanimità
cinque anni fa inserendo un'opportunità in più. Penso che questo
non sia solo il nostro ruolo ma quella capacità di progressismo
vero, ma soprattutto di non adattarsi ma modificare le regole del
gioco per eventualmente cogliere se sul mercato internazionale ci
sono delle opportunità per ridurre gli inquinamenti all'interno
della nostra regione, gli inquinanti, e quindi un buon legislatore
non può diventare un ingegnere in qualche ora, un buon legislatore
non può diventare un avvocato in qualche ora, un buon legislatore
non può in poche ore acquisire un mestiere o una professione, ma un
buon legislatore forse deve avere quella capacità di modificare le
norme per creare le opportunità se l'innovazione in questi anni ha
fatto dei passi avanti. Penso che questo sia un po' il cardine di
questa proposta di legge di oggi perché cinque anni fa forse,
quando votammo la legge all'unanimità, c'era probabilmente solo
quella strada? È un punto di domanda che pongo ai colleghi tutti e
all'Aula.
Dall'altra parte oggi però siamo certi invece che ci sono, da un
punto di vista proprio energetico, delle... non alternative, delle
opportunità nuove, e la propulsione proprio da idrogeno evidenzia
le tendenze future del settore dei trasporti su strada, ferrovia e
su acqua, ma non è il sottoscritto a dirlo, non ho le capacità
tecniche per valutare nel merito se questa è la strada giusta ma il
nostro ruolo invece ci impone di dire: non precludiamo però questa
strada. Questo penso sia il cardine della discussione.
Sicuramente questo porta a un importante cambiamento di
mentalità e soprattutto a un cambio di paradigma, l'uso
dell'idrogeno come carburante per la propulsione o come elemento di
ibridazione o con altre tecnologie come le batterie o il gas
naturale sembra essere una reale possibilità per il futuro vista la
necessità di decarbonizzare profondamente il settore dei trasporti
riducendo le emissioni inquinanti. Ho fatto questo passaggio perché
poi l'obiettivo principale da parte di tutti è quello di inquinare
di meno la nostra terra.
Veramente due dati che ho trovato in un documento approvato
estremamente: dalle proiezioni - non fatte dal sottoscritto o da
noi, ma da tecnici di altissimo livello e profilo che da anni
stanno studiando - al 2050 l'idrogeno rappresenterà circa il 18
percento del consumo energetico mondiale, cioè una percentuale
veramente robusta, quasi un quinto di quello che sarà comunque il
consumo energetico mondiale. Questo consentirebbe un abbattimento
di 6 miliardi di tonnellate di emissioni di CO2, che è l'altro
secondo obiettivo, creando contestualmente - ripeto: questi sono
documenti che non li ho certificati e non li abbiamo certificati
noi, ma sono certificati da degli scienziati - 30 milioni di posti
di lavoro in un'industria che varrebbe 2.500 miliardi di euro
all'anno. Penso che questi siano dei dati comunque importanti, ogni
tanto qualche collega mi prende in giro quando dico: "i numeri non
mentono".
Io reputo che oggi diversi colleghi abbiano messo in evidenza
l'importanza di questa modifica di legge. Creiamo le condizioni per
un'eventuale opportunità, ritengo che sia questo il nostro ruolo,
tutti possono cambiare idea soprattutto se la scienza ci dà una
mano, ci sostiene ed eventualmente le evoluzioni ci possono
aiutare: uno, a ridurre l'inquinamento; due, in questo caso a
ridurre i tempi; tre - perché no? -, a creare le condizioni in modo
che si raggiunga quell'obiettivo che il collega Grosjacques prima
ha messo in evidenza molto bene, che è l'obiettivo di tutti, anche
perché poche settimane fa abbiamo avuto modo di confrontarci su
quel documento che è già in parte vecchio:
Fossil full free
Valle d'Aosta 2040. Dico con cognizioni di causa che è un documento
vecchio per il fatto che quel documento era già terminato a fine
2019 e oggi, luglio 2021, non ha più quella verve legata al fatto
che comunque l'innovazione è talmente rapida per poter poi mettere
a terra le misurazioni per ridurre l'inquinamento.
Termino inserendo un ultimo passaggio, poi la politica su queste
cose sovente ci gioca, chi è a favore, chi è contro, "ma questi
pazzi vogliono far saltare eventualmente i finanziamenti che magari
saranno erogati"? No nella maniera più totale, tant'è vero che
insieme a numerosi colleghi abbiamo lavorato su un emendamento che
sarà illustrato più tardi, questo emendamento cosa va a dire? Va a
dire che nessuno vuole
gaspiller
del denaro pubblico ma
nello stesso tempo, se ci sono delle opportunità tecnologiche
migliori a un costo inferiore e soprattutto più efficaci e più
efficienti, gradiremmo non essere gli ultimi della classifica, che
è la cosa più brutta in assoluto nella vita.
Presidente -
Ha chiesto la parola il consigliere Jordan,
ne ha facoltà.
Jordan (VdA Unie) -
Com'è già stato ben detto dai
relatori, questa proposta di legge modifica la legge n. 22, che
reca come titolo: "Una ferrovia moderna ed efficiente", ed è
proprio con questa modifica che faccio riferimento a questi due
termini: "efficiente e moderna". Non vuole essere una modifica né
provocatoria, né contro nessuno e siamo sicuri che questa modifica
non penalizzerà il sistema dei trasporti, anzi, al contrario,
questa modifica di legge è un tassello che si aggiunge al
complicato quadro del sistema dei trasporti, soprattutto quello su
rotaia. Questa modifica vuole essere un'integrazione e deve tener
conto di un quadro notevole. Il collega Perron ha fatto riferimento
a quanto la tecnologia sia cambiata negli ultimi anni, cinque anni
fa mai avremmo pensato di poter utilizzare tranquillamente veicoli
totalmente elettrici.
Questa norma dà appunto un'apertura prospettica non a breve
termine, perché dobbiamo dircelo: l'idrogeno non arriverà nei
prossimi anni sui treni e sui nostri mezzi, ma con un orizzonte più
ampio, ma è proprio per questo che la politica, ancora una volta,
deve vedere più avanti e non essere costretta a inseguire i tempi.
Non vedo nulla di sensazionale a dire che a fianco a dei vettori
energetici tradizionali ci sia l'idrogeno, l'idrogeno è sempre più
presente nel dibattito, e non solo politico, quale tecnologia di
produzione, distribuzione, stoccaggio e utilizzo, tutti elementi
che in qualche modo si stanno sviluppando sempre più velocemente.
Così come in tanti altri contesti, e lo faccio un po' come modo di
essere, pur condividendo l'entusiasmo della novità, credo che non
ci si debba innamorare dell'ultima scoperta tecnologica perché poi
rischia di essere veramente superata, non ci si debba innamorare
così tanto da cancellare il passato o il presente come se
l'idrogeno risolvesse tutti i problemi della ferrovia, e lo ha
detto bene il collega Marquis, ma non la si deve nemmeno ignorare,
così come vorrebbe qualcuno, dobbiamo tenerne atto e questa norma
lo sta facendo.
Approfondiamo quindi il tema dell'idrogeno con serietà,
soprattutto quello verde, e diamo corso alle azioni di
sperimentazione che vede coinvolta la nostra CVA di cui ci ha
parlato l'assessore Bertschy e ci auguriamo che questa risorsa
possa diventare una reale opportunità di sviluppo e di crescita per
il settore industriale ed economico della Valle d'Aosta, questa sì
che è una vera scommessa.
Questo atto che è in discussione oggi è di indubbia valenza
politica, però non sia uno strumento per dividere la politica, non
sia un pretesto per tattiche e tatticismi. Questo atto sia un punto
di partenza per una nuova politica in questo caso energetica e nel
contesto del trasporto pubblico, e non solo, e possa diventare,
come dicevo, un'opportunità. Com'è già stato detto da altri
colleghi, dobbiamo fare anche chiarezza per evitare
strumentalizzazioni, non fermeremo il processo di elettrificazione,
tuttavia ne analizzeremo il progetto, ne valuteremo le criticità e
speriamo che queste criticità siano davvero in maniera concreta
affrontate e risolte con il finanziamento del piano nazionale
resistenza e resilienza, affrontate con l'obiettivo che la tratta
ferroviaria Aosta/Ivrea sia elettrificata dopo o contemporaneamente
a che siano risolti gli innumerevoli problemi che ne determinano
così lunghi tempi di percorrenza.
Vigileremo e saremo attenti affinché i soldi del piano
permettano di migliorare prima la rete, il materiale rotabile, le
interferenze, gli interscambi, i passaggi a livello, sono queste -
e lo ha ricordato bene il collega Marquis - le criticità della
nostra ferrovia, criticità che comportano in continuazione guasti,
rallentamenti e velocità di percorrenza basse basse. Solo risolti
questi problemi avremo dei vantaggi reali e concreti, al contrario,
senza risolvere questi problemi che ho appena citato, che sia il
vettore a gasolio, elettrico, a batteria o idrogeno, non cambierà:
il treno andrà sempre a bassa velocità.
Ritornando agli obiettivi di questa proposta di legge, ritengo
importante, così com'è già stato detto, aver anch'io contribuito
alla redazione degli emendamenti perché consentiranno di trovare
una giusta sintesi in maggioranza, senza snaturare e stravolgere il
testo, precisando alcuni aspetti. Questi emendamenti ancora una
volta - e ci tengo a questo aspetto - riconfermano anche in questo
caso quanto sia importante il ruolo centrale del Consiglio e le
attività dei Consiglieri.
Ringrazio i colleghi Consiglieri dei diversi gruppi della
maggioranza per aver messo da parte le loro ideologie e aver
lavorato per l'unità di intenti, per mi auguro tutta la
maggioranza. Li ringrazio per non avviene soffiato sul fuoco della
divisione creando ulteriormente confusione nel quadro politico
attuale. Si cerchi sempre - e questo vale oggi ma vale in generale
- il confronto sui temi e non a colpi di comunicati stampa a senso
unico e si diano, per quanto possibile, soluzioni agli innumerevoli
e urgenti problemi della nostra Regione.
Presidente -
Ha chiesto la parola il collega Distort.
Distort (LEGA VDA) -
Vorrei condividere alcune
riflessioni con voi, colleghe e colleghi, partendo da una premessa:
la nostra attività di Consiglieri e di Amministratori non può e non
deve limitarsi allo stato attuale della tecnologia. Noi dobbiamo
effettuare delle scelte pro-futuro: questo è il nostro ruolo! Se
noi ci limitassimo a verificare lo stato attuale, collega
Guichardaz, mi riferisco al suo intervento, dovessimo limitarci a
sentire il parere di persone che leggono oggi la situazione e che
ci riferiscono quello che leggono... ma quello è il ruolo della
persona esperta, che è interpellata giustamente, però noi dobbiamo
fare un altro lavoro: il nostro lavoro è quello di avere visione,
perché altrimenti noi qua non serviamo, possiamo andare a casa!
Allora la visione si costruisce attraverso un procedimento...
adesso non voglio continuare il monologo con lei, collega
Guichardaz, vedo molta attenzione nei miei confronti e questo mi
conforta, ma è finito il riferimento personale, ma semplicemente
perché lei, e la ringrazio, mi ha permesso di effettuare questa
riflessione che voglio oggi condividere con tutti.
Il concetto è questo: la visione si costruisce attraverso, a mio
parere, due processi fondamentali: il primo è un processo di
approfondimento di conoscenza, approfondimento delle conoscenze,
capire dove sta andando la materia che noi studiamo, almeno capire
dove sta andando, non dobbiamo diventare dei tecnici ma dobbiamo
sapere che c'è una materia che è in evoluzione, dobbiamo saperlo.
L'altro elemento è aver un atteggiamento critico e saper mettere in
discussione le visioni, le posizioni raggiunte. Questo è
fondamentale e questo ci è chiesto.
Allora mettere in discussione la posizione relativa
all'elettrificazione della linea ferroviaria attraverso il sistema
di costruire un'infrastruttura che fornisce l'alimentazione
elettrica, i treni che con pantografo si collegano alla sorgente di
energia e vanno avanti in propulsione... questo è un sistema che
probabilmente dieci anni fa nessuno avrebbe messo in discussione
rispetto alle ricadute positive sull'ambiente, ma il tempo è
passato e le decisioni che prendiamo noi oggi non sono relative
all'oggi: sono relative comunque a un prossimo periodo, quanto meno
che va addirittura oltre la nostra legislatura, questo è
fondamentale.
Allora chiedo: possiamo permetterci di mettere in discussione
una posizione o è talmente dogmatica, perché è stata inserita in un
programma politico di una certa o certe forze politiche, perché non
ce n'è solo una forza politica qui presente che considerava
l'elettrificazione, ce ne sono altre e vorrei che si
esplicitassero... allora a questo punto io dico: possiamo mettere
in discussione? Ci è concesso o c'è un dogmatismo che ce lo
impedisce?
Ho fatto un esame molto semplice svolto da un semplice
architetto, quindi non sono un tecnico specializzato... però vi
dico che con la mia personale competenza io ho individuato alcune
criticità. Per quanto riguarda la linea, quindi relativa a questa
scelta di elettrificazione, questo tipo di elettrificazione, con
tralicci, cavi, è una soluzione che ormai oggi nel 2021 è obsoleta.
Ha senso per il Piemonte che ha adottato questa tecnologia e gli
manca pochissimo, lì c'è un senso, ma nella Valle d'Aosta dove
dobbiamo pensare di attuarla
ex novo
completamente sul
nostro territorio è una soluzione vecchia e ci sarà sicuramente
qualcuno... anche tanti attivisti di
Facebook
che si
permettono di intervenire facendo le loro critiche, l'hanno fatto
anche dopo il mio intervento sull'interpellanza di qualche mese fa
in cui io mi chiedevo veramente: ma ci sono veramente dei benefici
ambientali per questo? In questo caso qualche "leonessa da
tastiera" ha detto: "ma lo sa il consigliere Distort che il treno a
gasolio inquina?". Meno male che me l'ha detto lei perché non ci
sarei arrivato assolutamente, però il fatto è questo: i numeri sono
fondamentali anche perché se non si calcolano i numeri, la
soluzione - scusatemi il gioco di parole - è quella di dare i
numeri e vorremmo esaminarli prima di darli. Allora la trazione
elettrica endogena, cioè quella fatta a batterie montate sui treni
esistenti adeguando le propulsioni a batterie ha già superato
enormemente la soluzione proposta: l'ha superata perché il futuro
ci parla di sorpasso, oggi no, oggi abbiamo un'autonomia di 60
chilometri, ma facciamo soltanto una riflessione: i veicoli
elettrici dal 2010 al 2018 hanno avuto un incremento dell'autonomia
delle proprie batterie di circa il 17 percento annuo, ogni anno 17
percento e poi si incrementava del 17 percento l'aumento avvenuto
nell'anno precedente. Abbiamo assistito in otto anni quindi a un
aumento significativo e questo coefficiente, quindi questa
progressione, andrà aumentando nei prossimi anni perché così
funziona la tecnologia e noi oggi non possiamo mettere la testa
sotto terra.
Addirittura sulla tecnologia della propulsione a batteria
abbiamo anche il concetto e la tecnologia della ricarica
bidirezionale, non possiamo pensare che non venga presa in
considerazione, questo cambierà tantissimo l'ottica del consumo di
energia elettrica a batterie, così come il fatto stesso che le
attuali batterie al litio saranno sostituite dalle cosiddette
"batterie solide". Saranno sostituite, adesso sono ancora a livello
sperimentale, ma rendiamoci conto che un sistema a batterie solide
posizionato su un autoveicolo darà un'autonomia di percorso di
1.500 chilometri e questo secondo i dati di BMW, loro si sono
scusati poverini, tedeschi, e hanno detto: "purtroppo però prima
del 2027 non l'avremo questa tecnologia sul mercato", sì ma il 2027
è tra sei anni.
Dal punto di vista di soluzione tecnica, quindi è obsoleta,
pertanto ci è consentito dirlo? Usiamo soldi europei, vengono dati
per questo, mi spiace, e quindi non possiamo dire quello che
pensiamo? Non possiamo dare il nostro pensiero? Soluzione - parlo
sempre della stessa soluzione - invasiva per l'ambiente.
"Addirittura invasiva per l'ambiente? Ma scherziamo? Ma qua siamo
all'inversione, al mondo all'incontrario". No, è invasiva per
l'ambiente perché prevede la modificazione di tutte le sezioni
degli attraversamenti in galleria perché chiaramente abbiamo
bisogno di una sezione più alta per far passare sia la linea, sia
il pantografo dei treni e quindi dobbiamo andare a modificare tutti
i percorsi ferroviari. Allora dico: e dov'è il problema per
l'ambiente? Il problema per l'ambiente è dato prima di tutto dal
fatto che questi lavori presuppongono la produzione di migliaia di
metri cubi di materiale di risulta dalle lavorazioni e dalle
demolizioni per rocce da scavo, calcestruzzo e ferro, quindi
bellissimo, così aspettiamoci sei mesi dopo dall'inizio dei lavori
tutte le varie osservazioni dei comitati che verrebbero a
lamentarsi per il transito, l'accumulo di materiale in discarica.
Questi materiali poi non vengono proiettati con catapulta nelle
discariche, vengono trasportati con camion. Questo vuol dire
inquinamento per il passaggio dei mezzi, vuol dire polveri emesse
sia dal carico, polveri che continuano a essere emesse anche dal
transito stradale perché ricordiamoci che i copertoni partono dalle
aree di cantiere fortemente polverose e attraversano le nostre
strade, e quindi abbiamo anche questo fatto: produzione di polvere.
Poi abbiamo tempi, io ho detto BMW si preoccupa del fatto che prima
del 2027 la tecnologia delle batterie solide non sia attuabile, ma
dove saremo nel 2027 con una situazione del genere? Secondo le
indicazioni che sono state date in aula, si ipotizza un anno per
approfondimenti progettuali e avvio dell'appalto e tre anni di
realizzazione dei lavori. Benissimo, questo sarebbe da segnare nel
Guinness
dei primati perché io ricordo che qualunque tipo di
lavoro, qualunque attività lavorativa, soprattutto quando ci sono
discrete somme in gioco - e in questo caso parliamo da 81 milioni
di euro fino a salire a 100 milioni - noi avremo non solo coinvolte
le imprese con il personale imprenditore, il personale tecnico e
gli operai, ma sarà coinvolta anche una categoria di persone
rappresentata dal mio vicino di banco: gli avvocati, che
chiaramente non hanno occupazione in cantiere perché se dai una
pala a un avvocato, un mezzo o un qualunque macchinario,
difficilmente riesce ad usarlo; e cosa fanno gli avvocati? Gli
avvocati fanno cause e quindi immaginatevi che cosa succederà, come
sarà dispiegato questo esercito di professionisti in una situazione
ghiotta da 100 milioni di euro. Questo vorrebbe dire che possiamo
pensare come realistico il periodo di quattro anni? Auguri. Ai miei
tempi, alla mia generazione, c'erano gli Immagination: "Just an
illusion", mi rivolgo ai più o meno coetanei.
Allora diminuzione delle emissioni di CO2, l'ha già ampiamente
specificato il collega Perron, vorrei semplicemente fare un
confronto per capire l'entità, perché, quando si dice l'1 percento,
possiamo dire abbiamo già una visione perché abbiamo una certezza,
cioè abbiamo una certa comprensione dei numeri, però facciamo un
esempio, cerchiamo di capire l'utilizzo della somma che verrà spesa
per quel tipo di elettrificazione Aosta/Chivasso, Aosta/Ivrea, con
l'ammontare di quell'intervento si possono efficientare mediamente
duecento condomini con un numero medio di dieci unità immobiliari,
vale a dire duemila unità immobiliari. Questo, permettetemi, è un
po' il mio campo, ho tutti i calcoli termotecnici che posso fornire
all'occorrenza, ma non vi tedio minimamente su questo discorso e
vado subito al sodo, al risultato. Il beneficio prodotto in termini
di emissioni di CO2 utilizzando la stessa somma per l'edilizia
residenziale sarebbe minimo cinque volte superiore al beneficio
prodotto dalla sostituzione dei treni a gasolio con un sistema
elettrico, cinque volte superiore, non il doppio, non il triplo,
non il quadruplo, e mi sono tenuto in versione prudenziale.
Concludo con un ultimo aspetto che difficilmente viene preso in
considerazione, anzi, devo dire che nessuno l'ha preso in
considerazione ma è giusto che un architetto paesaggista lo prenda
in considerazione perché quel tipo di soluzione è invasiva anche
per il paesaggio. Ambiente e paesaggio sono due cose diverse.
Allora cosa succede? Vuol dire che noi avremmo una fitta soluzione
di tralicci collegati da cavi aerei e diciamo: "vabbè, abbiamo
questa soluzione". Ah sì? Perfetto. Allora pensiamo, giusto per
avere un confronto con l'immaginario collettivo che noi abbiamo già
assimilato, immaginiamo cosa succede e cos'è successo quando nel
nostro territorio la diffusione di energia elettrica attraverso i
pali, non parlo dei grandi tralicci, parlo semplicemente dei pali
delle strutture che consentono il collegamento delle varie
abitazioni, sono solo pali e cavi. Stessa cosa successe per le
linee telefoniche, sono pali e cavi, ma noi siamo perfettamente
convinti che sia una splendida soluzione? Tant'è che, laddove può,
ormai l'ente gestore pone in terra le linee per una questione
paesaggistica, e questo è fondamentale, e noi pensiamo oggi nel
2021 di usare un approccio di questo tipo? Allora permettetemi di
dire, e mi assumo la responsabilità di quel che dico, ma chi ha
questa visione, chi continua ad avere questa visione o è
disinformato, oppure ha interessi particolari.
A noi Amministratori e Consiglieri non è richiesto, ribadisco,
di diventare tecnici esperti ma nemmeno di acquisire passivamente
delle indicazioni di alcune scuole o addirittura di particolari
settori imprenditoriali. Noi dobbiamo assolutamente osservare come
si evolve la tecnologia e saperci proiettare sempre nell'orizzonte
a medio-lungo termine: questa si chiama visione politica, questa è
la nostra missione, questa è la nostra utilità come Amministratori
e Consiglieri.
Ha fatto bene il collega Grosjacques a sottolineare che questa è
una legge di indirizzo che spiega esattamente questo, spiega
esattamente la visione, e la citazione che ha fatto:
hic
manebimus optime,
giustamente è stata tradotta nel senso "qui
stiamo benissimo". Grammaticamente non faccio il correttore,
assolutamente, anche perché sia io che lei abbiamo tanti anni che
ci distanziano dagli studi del latino, l'unica cosa è che mi ha
dato un suggerimento. "
Manebimus
" è un futuro, ma è
importante questo e la ringrazio perché nella sua traduzione
giustamente non letterale ma di senso funziona benissimo. Mi ha
dato l'opportunità di capire che esattamente questo futuro è
l'elemento importante, è l'elemento che spiega il nostro
particolare ruolo.
Concludo quindi tralasciando citazioni latine ma questa volta
voglio condividere con voi un momento piacevole, estremamente
piacevole, una breve poesia di Edgar Lee Masters tratta
"dall'Antologia di Spoon River": la poesia intitolata "Griffy il
bottaio", cioè sulla lapide di questo bottaio morto lui legge
questa dedica, questo epitaffio: "Il bottaio deve intendersi di
tinozze ma io conoscevo anche la vita e voi che vi aggirate fra
queste tombe credete di conoscere la vita, credete che i vostri
occhi spazzino su un largo orizzonte forse, in realtà state solo
guardando le pareti interne di una tinozza. Non potete sollevarvi
ai suoi orli e vedere il mondo esterno delle cose e così vedere voi
stessi. Siete sommersi nella vostra tinozza, tabù, regole e
apparenze sono le doghe della vostra tinozza. Spazzatele e rompete
l'incantesimo di credere che la tinozza è la vita e che voi
conoscete la vita".
Presidente -
Consigliera Spelgatti, vuole intervenire
adesso o preferisce intervenire più tardi con più tempo a
disposizione?
Spelgatti (LEGA VDA) -
Intervengo adesso.
Presidente -
Ne ha facoltà.
Spelgatti (LEGA VDA) -
Sarò velocissima, ho quattro
minuti a disposizione e sarò ancora più breve. Ringrazio moltissimo
i colleghi Perron e Distort che hanno fatto un'esposizione
magistrale rispetto alla nostra posizione e quindi si sono
concentrati su tutta la parte tecnica.
Avrei fatto un intervento più lungo, ma me lo brucio in questo
momento prima della pausa pranzo perché non posso lasciar passare
troppo tempo rispetto all'intervento del collega Jordan. Non entro
nella parte tecnica, entro nella parte del "che bello questa unità
di intenti, ringrazio il PCP per questa meravigliosa unità di
intenti che abbiamo ritrovato, questa capacità finalmente di
confronto sui temi perché, al di là dei comunicati stampa,
l'importante poi è trovare una quadra e andare avanti". I
Valdostani stanno ascoltando, i Valdostani osservano e si pongono
un problema: ma questi sono nella stessa maggioranza? Veramente?
Perché va bene, avete trovato l'
escamotage
, lo hanno capito
tutti, sui due emendamenti per lanciare la palla avanti e, come al
solito, rimandare il problema a data da destinarsi, ma il problema
politico è gigantesco.
È stato interessante vedere come al solito come ve le siete
suonate da soli di santa ragione in maggioranza tramite comunicati
stampa, è una scena che abbiamo visto già moltissime volte perché è
durante tutto questo Governo che vediamo che da soli ve le suonate,
ve le cantate e, attenzione, il confronto chiaramente non avviene
in aula perché in aula questo creerebbe dei problemi, magari sul
voto e tutto quanto, quindi trovate il modo o nel non fare
assolutamente nulla perché su tutti i tempi noi non vediamo mai
delle soluzioni, delle proposte, non capiamo dove vogliate andare,
cosa vogliate fare, il silenzio totale... quando poi i temi invece
vengono trattati perché per forza di cose si va in aula, ve le
suonate da soli di santa ragione tramite comunicati stampa, poi in
qualche maniera si trova una soluzione per arrivare in aula, per
rimandare il problema, ma il risultato è che la Valle d'Aosta è
paralizzata. Per carità, assistiamo di nuovo a questa scenetta
anche oggi, ma il problema è sostanziale: siete in una maggioranza
su cui su tutti i temi fondamentali dite il bianco e il nero, i due
opposti, cioè visioni che sono agli antipodi l'una dall'altra. Per
carità, rimandate il problema, la Valle d'Aosta nel frattempo
rimane paralizzata, nel frattempo voi riuscite a sfangarvela, un
Consiglio più un Consiglio più la sospensione estiva e state lì, il
problema però è sostanziale: la Valle d'Aosta è paralizzata, fate
voi...
Presidente -
Vista l'ora, sospendiamo i lavori e
riprendiamo alle ore 15:00. Buon appetito.
---
La seduta termina alle ore 12:59.
