Classificazione
TRASPORTI E VIABILITÀ
Trasporti



Oggetto del Consiglio n. 946 del 25 ottobre 2021 - Resoconto
OGGETTO N. 946/XVI - D.L. n. 39: "Finanziamento dello studio
di interventi per la mobilità a idrogeno. Modificazione alla legge
regionale 13 luglio 2021, n. 18 (Disposizioni per una ferrovia
moderna e un efficiente sistema di trasporto ecosostenibile con
utilizzo di trazione a idrogeno. Modificazioni alla legge regionale
25 novembre 2016, n. 22 (Disposizioni per una ferrovia moderna ed
un efficiente sistema pubblico integrato dei trasporti))".
Bertin (Presidente) -
Passiamo al punto all'ordine del
giorno n. 2. Il disegno di legge n. 39 è composto da due articoli,
il relatore è il consigliere segretario Jordan e su questo disegno
di legge è stato presentato un emendamento dalle consigliere
Minelli e Guichardaz. Per la relazione si è prenotato il
consigliere Jordan, ne ha facoltà.
Jordan (VdA Unie) -
Il presente disegno di legge reca una
modificazione alla legge regionale 13 luglio 2021 n. 18, relativa
alla possibilità di utilizzare l'idrogeno come vettore nel sistema
ferroviario e in generale sul sistema dei trasporti pubblici. Tale
modifica, che riguarda la modalità di finanziamento dello studio
previsto in legge, è stata resa necessaria in quanto non è stato
possibile procedere con la variazione di bilancio per l'istituzione
del nuovo capitolo di spesa. Non è stato, infatti, possibile fare
riferimento alla legge in questione sul capitolo che è esistente e
sul quale ci sono già le risorse necessarie per lo studio. Non si
tratta quindi, e mi scuserete se semplifico l'aspetto finanziario
contabile, di rimediare al non aver pensato alla copertura
finanziaria così come qualcuno ha esplicitato, ma semplicemente,
essendo il finanziamento già previsto in un capitolo che ha come
oggetto "Struttura aeroporto e ferrovia", occorre solo fare
riferimento all'interno di questo capitolo alla legge 18, quindi, e
mi ripeto, utilizzando fondi già previsti e stanziati per il tema
dei trasporti e non risorse nuove e aggiuntive.
Nonostante in questo caso si tratti di una fattispecie
differente, sono comunque d'accordo con quanto è stato detto dai
colleghi e dal Presidente del Consiglio nel corso delle sedute
precedenti, riguardo alla necessità di una più precisa definizione
degli atti che qui sono sottoposti, in modo da individuare
tempestivamente e preventivamente criticità e possibili
problematiche. Con questa modifica normativa, oltre a permettere di
avviare lo studio così come già previsto e così come già deciso
nell'approvazione della modifica alla legge 18, viene dato
riscontro a delle segnalazioni preventive e interlocutorie che sono
pervenute rispetto alla correttezza dello strumento normativo che
abbiamo approvato. Il disegno di legge introduce pertanto nella
legge regionale 18 del 2021 una disposizione finanziaria volta a
individuare, in attuazione dell'articolo 81 comma terzo della
nostra Costituzione, le modalità di finanziamento, fermo restando
che, coerentemente con quanto originariamente previsto dalla legge
18, lo studio non comporta maggiori oneri per il bilancio
regionale.
Il presente disegno di legge si compone di due articoli.
L'articolo 1 inserisce, dopo l'articolo 2 della legge regionale 18
del 2021, l'articolo 2 bis recante le disposizioni finanziarie
secondo cui l'onere complessivo in termini di spesa corrente,
derivante dall'applicazione dell'articolo 1, è determinato in euro
8 mila per l'anno 2021 e in euro 14 mila per l'anno 2022.
L'articolo 2, infine, reca la dichiarazione d'urgenza.
Presidente -
Con l'illustrazione della relazione, apriamo
la discussione generale. Si è prenotata la consigliera Minelli, ne
ha facoltà.
Minelli (PCP) -
Oltre tre mesi fa, a inizio luglio,
intervenendo in Consiglio sulla proposta di legge presentata dal
consigliere Restano, avevo evidenziato l'assurdità di questa
proposta di legge. Una proposta che stravolgeva la legge 22 del
2016, che è un pilastro per la politica ferroviaria nella nostra
regione; una legge di iniziativa popolare che ha cambiato
sostanzialmente la politica ferroviaria valdostana, e su cui si
interveniva con quella proposta di legge goffamente. Una legge,
avevo detto, provocatoria, perché presentata subito dopo l'annuncio
dell'inserimento dell'elettrificazione della tratta Ivrea-Aosta nei
finanziamenti del PNRR. Una legge irrazionale, perché immaginare di
utilizzare l'idrogeno, che deve essere sottoposto a un processo di
dispendio sostanziale di energia, nella ferrovia valdostana, è
appunto irrazionale, perché si tratta di uno spreco energetico e i
recenti approfondimenti che abbiamo voluto fare, approfondimenti
tecnico-scientifici, ci confermano in questa idea.
Una legge confusa e resa poi ancora più pasticciata dagli
emendamenti presentati in aula, per cui le interpretazioni erano
diverse e su cui ancora oggi non si è capito esattamente l'oggetto
dello studio, che sicuramente è la ferrovia, ma ci chiediamo, lo
abbiamo chiesto, abbiamo presentato anche un'iniziativa, anche la
Ivrea-Aosta oppure no? Ho chiesto una interpretazione alla
Presidenza del Consiglio, ho fatto un'iniziativa in aula, ma
sinceramente le risposte non sono del tutto chiare. Una proposta di
legge, poi, esaminata in fretta, di corsa, senza audizioni e senza
approfondimenti. Ed è una legge senza l'indicazione della copertura
finanziaria: non si diceva né quanto costava lo studio, né dove si
sarebbero presi i soldi, e questo, secondo me, è indice di una
grande superficialità.
Ora, a distanza di tre mesi e mezzo, siamo qui a riparlarne,
perché la legge ha rischiato di essere impugnata di fronte alla
Corte Costituzionale e in buona sostanza ha fatto fare una
figuraccia alla nostra Regione. Con questa seconda leggina si cerca
di mettere a posto quella che è la questione finanziaria, ma non si
chiarisce ancora qual è l'oggetto dello studio, ed è la motivazione
per cui abbiamo presentato un emendamento.
Ho letto e ho ascoltato anche la relazione nel merito del
disegno di legge e ritengo grave che, a fronte di questa difficoltà
di interpretazione, si continui a riferirsi al sistema ferroviario
in generale e non soltanto alla tratta Aosta-Pré-Saint-Didier,
considerato quell'emendamento che era stato portato all'ultimo
momento a luglio, quando si è approvata la legge. Quell'emendamento
specifica o specificherebbe che l'elettrificazione rimane un punto
fermo, ma se è così, e io mi chiedo se è effettivamente così,
allora la formulazione non è del tutto corretta.
Riguardo alla questione della copertura finanziaria, è stato
detto dal collega Jordan che non si tratta di non aver pensato alla
copertura finanziaria, essendo il finanziamento già previsto in un
capitolo che ha come oggetto "Struttura aeroporto e ferrovia" e che
occorre solo fare riferimento all'interno di questo capitolo alla
legge 18. È ovvio che l'Assessorato ai trasporti, come tutti gli
altri assessorati, ha dei fondi che sono stanziati per il tema dei
trasporti in generale, ma quando si fa una legge per proporre uno
studio - e sottolineo: una legge per proporre uno studio - che
prevede 180 giorni di lavoro su un tema complesso e ancora tutto da
affrontare come quello della tecnologia a idrogeno, allora se si
vuole essere seri, si spiega anche come si impegnano e dove si
prendono i soldi. Che poi tecnicamente la copertura sia all'interno
dei fondi dell'Assessorato, è come dire che i soldi nel bilancio
della Regione ci sono e si può fare tutto ciò che si vuole, ma
normalmente si deve dire come si impiegano e dove si prendono i
soldi. Ed è una valutazione che era stata fatta all'epoca in aula,
ma non è stata minimamente presa in considerazione. Io credo che
con un po' di buona volontà, almeno questo taccone si sarebbe
potuto evitare, ma niente: non c'è stato nemmeno ascolto su
questo.
Come dicevo, abbiamo presentato un emendamento che ha lo scopo
di fare chiarezza, perché chiarezza su questo non c'è. Più in
generale, io ritengo che in un momento come questo le energie,
l'attenzione, gli sforzi, non dovrebbero essere concentrati tanto
su questo, quanto sull'impegnarsi e cercare di seguire il
procedimento che deve portare all'elettrificazione.
Presidente -
Consigliere Malacrinò, ne ha facoltà.
Malacrinò (PCP) -
Semplicemente per chiedere una breve
interruzione.
Presidente -
Una breve sospensione è concessa.
La seduta è sospesa dalle ore 11:15 alle ore 11:30.
Bertin (Presidente) -
Durante la pausa si è anche
arieggiato i locali, pertanto abbiamo utilizzato questo tempo anche
al fine di permettere di non più interrompere il Consiglio
regionale di stamattina.
Siamo in discussione generale. Se qualcun altro intende
intervenire si prenoti. Non vedo altre richieste di intervento.
Chiudo la discussione generale. In fase di replica per il Governo
il presidente della Regione Lavevaz, ne ha facoltà.
Lavevaz (UV) -
Non credo che questo disegno di legge
abbia bisogno di grandi repliche perché, come abbiamo già avuto
modo di dire anche in Commissione, si tratta di un disegno di legge
sostanzialmente di natura tecnica, che va a mettere a posto un
piccolo vizio di forma che la legge originaria aveva, come è stato
giustamente sottolineato dalla relazione iniziale del consigliere
Jordan. Non ci sono altre questioni di forma o problemi di natura
politica che debbano in qualche modo essere rimessi in discussione
rispetto a quella che poi è diventata la legge 18.
Rispetto all'emendamento che è stato presentato e illustrato
dalla collega Minelli, io credo che non sposti di molto, anzi,
direi per nulla, il contenuto della legge stessa, quindi ritengo
che sia un emendamento in qualche modo pleonastico, in quanto -
anche di questo abbiamo avuto modo già di parlarne anche in
Commissione in altre occasioni - la legge 18 dice molto
chiaramente: fermo restando i già previsti interventi di
elettrificazione, eccetera, per quanto riguarda la tratta
Ivrea-Aosta. Quindi, per quanto riguarda la linea tracciata sugli
investimenti sulla tratta ferroviaria, credo che le cose siano
abbastanza chiare.
Dall'altro lato, su un intervento che deriva da una legge che
vuole prevedere uno studio sulla mobilità o comunque
sull'inserimento di un nuovo vettore energetico all'interno della
mobilità regionale, dire "facciamo finta che la ferrovia non
esista", mi sembra fuori luogo. Quindi, in uno studio sulla
mobilità è corretto tenere conto di tutto, se non altro anche per
le valutazioni di tipo comparativo e quant'altro, fermo restando
quello che è già scritto molto chiaramente in legge, quindi non
capisco perché dobbiamo continuamente rimettere in discussione una
cosa che è specificata in maniera chiara sulla legge.
Sull'emendamento la maggioranza si asterrà e su altre questioni
non saprei cosa aggiungere in sede di analisi finale.
Presidente -
Consigliera Minelli per dichiarazione di
voto, ne ha facoltà.
Minelli (PCP) -
In realtà io l'emendamento non lo avevo
illustrato, è stato dato per illustrato, ma va bene, anche perché
non è che sia particolarmente complesso e articolato. Si tratta di
un emendamento, come ho detto nel momento in cui sono intervenuta
in discussione generale, che vuole fare chiarezza perché, a nostro
avviso, per quanto riguarda lo studio, la chiarezza non c'è. Non
c'è perché si parla del sistema ferroviario e quell'emendamento,
che era stato inserito all'epoca e che dice "fermo restando la
questione dell'elettrificazione", non è chiaro come viene
interpretato. Poi mi sembra che invece il Presidente adesso lo
abbia detto in maniera abbastanza chiara, non si discutono gli
investimenti ma qui si parla dello studio e sullo studio mi sembra
adesso, anche da quello che è stato detto, che si lascia aperta una
questione.
Ecco, noi riteniamo che sia proprio questo che non funziona,
perché nel momento in cui un'opera è in qualche modo avviata, a
nostro avviso, non ha senso inserire uno studio su quella tratta
per quanto riguarda l'utilizzo della tecnologia a idrogeno. È una
perdita di tempo, crea confusione, indirizza - l'ho già detto - le
energie in una direzione che non ha senso, che è contraria a quella
che invece si dovrebbe prendere, a nostro avviso.
Non ritengo che si tratti di un emendamento pleonastico, proprio
perché ci sono due cose che si dicono: una è lo studio e l'altra è
la questione dell'opera. Ma noi qui abbiamo fatto una legge - avete
fatto una legge - per uno studio, uno studio generale, che da
quello che si legge, anche nel bando che è stato pubblicato, non ha
chiaro l'oggetto per quanto riguarda la questione della tratta
Ivrea Aosta. Quindi l'ambiguità di fondo che c'era rimane, il fatto
di non votare l'emendamento mette in luce che c'è questa ambiguità
di fondo, che è voluta, a mio avviso. E, torno a dire, l'obiettivo
era proprio quello di sgombrare il campo da qualsiasi confusione.
Così non sarà, rimarrà nell'indeterminatezza e nell'ambiguità, ma è
questo che si vuole. Ovviamente il voto sarà favorevole
sull'emendamento che abbiamo presentato.
Presidente -
Ci sono altri? Altrimenti passiamo alla
votazione della legge articolo per articolo. Poi eventualmente le
dichiarazioni di voto possono essere fatte anche in fase di
chiusura. Articolo n. 1, la votazione è aperta.
Esito della votazione:
Presenti: 19
Votanti: 19
Favorevoli: 17
Contrari: 2
L'articolo n. 1 è approvato.
Articolo 1bis, l'emendamento Minelli-Guichardaz. Con questo
emendamento si introduce un nuovo articolo, l'articolo 1bis. La
votazione è aperta.
Esito della votazione:
Presenti: 20
Votanti           
: 2
Favorevoli: 2
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marquis, Marzi, Restano, Rosaire, Sapinet,
Testolin)
L'articolo 1bis non è approvato.
Mettiamo adesso in votazione l'articolo n. 2. La votazione è
aperta.
Esito della votazione:
Presenti: 20
Votanti           
: 20
Favorevoli: 18
Contrari: 2
L'articolo n. 2 è approvato.
Adesso votiamo la legge nel suo insieme. La votazione è
aperta.
Esito della votazione:
Presenti: 20
Votanti           
: 20
Favorevoli: 18
Contrari: 2
La legge è approvata.
