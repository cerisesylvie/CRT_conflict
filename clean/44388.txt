Classificazione
ENERGIA



Oggetto del Consiglio n. 1409 del 24 marzo 2022 - Resoconto
OGGETTO N. 1409/XVI - Interpellanza: "Effetti dell'aumento
dei costi dell'energia e delle materie prime nell'ambito degli
attuali stanziamenti del bilancio regionale".
Bertin (Presidente) -
Punto n. 34 dell'ordine del giorno.
Per l'illustrazione il consigliere Aggravi.
Aggravi (LEGA VDA) -
Le tematiche del caro energia e del
caro materie prime fino ad oggi sono state affrontate
principalmente con riferimento all'utenza e alla cittadinanza, cioè
agli effetti per la nostra comunità, però è bene ricordare che
anche la stessa Amministrazione regionale, tutte le sue
articolazioni e i suoi tentacoli, sono comunque utenti di forniture
di tipo energetico e soprattutto di forniture anche di quello che
riguarda tutta una serie di materie prime o comunque di materiali
da costruzione, che in questo momento mancano o comunque hanno
raggiunto degli importanti livelli di prezzo, per cui purtroppo, al
di là delle azioni di calmierizzazione, non danno delle buone
prospettive. Quest'interpellanza vuole cercare di fare un po' di
chiarezza e comprendere quali sono gli effetti, quali sono. gli
impatti, separando due grandi voci, una quella che riguarda le
utenze, quindi energia elettrica e riscaldamento, e l'altra per
tutte quelle attività di cantierizzazione che possono essere
oggetto di valutazione o comunque di stima.
A fronte di questo, abbiamo per l'appunto rappresentato questa
necessità sulla base di tre domande. La prima è capire a quanto
ammontino complessivamente le spese per la fornitura dell'energia
elettrica e del riscaldamento, iscritte per ogni annualità di
riferimento nell'ultimo bilancio di previsione regionale. La prima
domanda ha la finalità di comprendere: quali siano oggi gli
stanziamenti, cioè qual era il punto di partenza che
nell'approvazione, nella stima e nella valutazione di bilancio è
stata fatta; se siano state condotte valutazioni o analisi di
impatto in merito agli effetti, anche in termini di liquidità, dico
questo perché spesso e volentieri ci si dimentica che al di là
degli importi contabili, quindi di bilancio, poi c'è un effetto di
liquidità che bisogna rispettare, anche perché tutte le realtà
economiche non falliscono mai per troppo debito contabile ma per
mancanza di liquidità, questo è bene ricordarselo; gli effetti che
il caro energia e il caro materie prime hanno e possono avere sui
valori di spesa oggi iscritti in bilancio e, in caso positivo, a
quanto ne ammontino le stime effettuate, cioè cercare di
comprendere se ci sono delle valutazioni, delle analisi e
soprattutto quanto pesino sul complessivo; se allo stesso modo
siano state condotte a livello singolo complessivo eguali
valutazioni o analisi di impatto nell'ambito delle società
partecipate o degli enti strumentali in tal senso. È proprio
relativo alle articolazioni dell'Amministrazione regionale. Quando
parliamo di bilancio consolidato, non consideriamo soltanto
l'Amministrazione regionale, ma anche tutte le varie realtà a
partecipazione pubblica.
A tal riguardo diciamo che la sorpresa è venuta meno, perché
l'Assessore ha già consegnato a tutta l'aula una relazione in tal
senso, che andremo ad analizzare e ci consentirà sicuramente un
maggior grado di dettaglio e di approfondimento. Tendo però, da una
prima valutazione, a fare una considerazione. Nel preparare
l'intervento e l'interpellanza, sono andato a vedermi non soltanto
gli appelli dei sindaci, l'UNCEM in particolare ha fatto un giusto
appello, ci sono tutta una serie anche di colleghi del presidente
Lavevaz che giustamente hanno sottolineato gli effetti del caro
energia". C'è in particolare una problematica che in alcune realtà
anche prossime a noi, vedi il Piemonte ma la stessa Emilia Romagna,
per citare un'amministrazione che non è sicuramente in linea con il
mio gruppo, riguarda gli impatti su un ente energivoro per
definizione che è la spesa sanitaria, quindi tutto quello che
riguarda le strutture a uso sanitario, in particolare quelle che
prevedono la degenza e la strumentazione. Non so se in questo senso
siano state fatte delle valutazioni, perché, ad esempio, non ho
visto nella relazione dell'Assessore alcuna considerazione su
questo aspetto, ma sono fiducioso che lui voglia tenere quale
sorpresa e coniglio nel suo cilindro questa risposta.
Poi, se sia intenzione del Governo regionale considerare
l'obbligo di procedere con adeguamenti di stanziamento o misure di
altra natura bilancistica e, ripeto, anche di liquidità, perché non
è una considerazione banale, per far fronte agli effetti dei
fenomeni descritti in premessa.
Questo è per cercare di fare un po' un bilancio di medio
termine, rispetto a quello che è l'effetto reale e anche liquido
dell'aumento e dell'impennata del caro energia e del caro materie
prime. Sicuramente, delle due siamo molto più interessati alla
parte che riguarda il costo della bolletta perché, al di là di
tutto, quelli sono costi che non si possono "sospendere", perché
tutta una serie di cantierizzazioni, come lo stanno facendo i
privati, forse possono essere sospesi a meno che non ci siano delle
necessità di consegna, ma invece l'utenza riguarda dei locali e
delle strutture che andiamo a occupare tra l'altro anche noi oggi
in questa seduta del Consiglio Valle. Chiediamo all'Assessore alle
finanze quali sono le considerazioni che sono state fatte.
Presidente -
Per la risposta l'assessore Marzi.
Marzi (SA) -
Innanzitutto, cosa che normalmente per
placet
o per dinamiche di Consiglio non faccio, devo
rappresentare che ho apprezzato, quindi non ringrazio, ma ho
apprezzato fortemente l'impostazione dell'iniziativa e anche la
"scelta" di andare ad analizzare quello che fondamentalmente è
l'ente a tutto tondo anche, come giustamente da lei richiamato
durante la presentazione dell'iniziativa, non soltanto come ente
che dispensa denari, ma anche come ente che li deve in una qualche
maniera spendere. Quindi, non soltanto come ente che interviene in
termini di contributi o in investimenti ma anche ente che ha spese
vive e che di conseguenza sta a sua volta vivendo un momento molto
delicato della sua storia.
In parte alcune delle risposte che riguardano l'iniziativa al
punto n. 34 verranno date, non puntualmente sulla spesa corrente di
riferimento, ma rispondendo all'iniziativa n. 37 in senso più lato,
non finanziario ma economico, rispetto a una serie di scelte che
stiamo facendo e che dovrebbero, in un periodo medio, anche
arrivare a dare delle risposte di matrice economica e poi anche
finanziaria. È anche per questo motivo che ho anticipato - tra
l'altro ringrazio sia il collega Caveri che i suoi uffici per
l'approfondita risposta - la distribuzione della risposta per
iscritto al quesito n. 3, anche perché altrimenti avrei dovuto
provare a fare una maratona in termini respiratori, con risultati
che non sarebbero stati utili a nessuno.
Con riferimento al primo quesito, circa l'ammontare complessivo
delle somme iscritte per le spese di energia elettrica e
riscaldamento, si segnalano i seguenti dati del bilancio 2022-2024.
Per quanto riguarda l'energia elettrica 2 milioni 323 mila euro, il
metano 880 mila euro, il gasolio 346 mila euro e l'energia termica
1 milione 215 mila euro. Solo sul 2022 il totale di queste spese è
di 4 milioni 764 mila euro. Se poi invece analizziamo l'energia
elettrica sul triennio del previsionale, il totale è di 7 milioni
420 mila 858 euro, per il metano il totale sul triennio della
finanziaria regionale è di 2 milioni 640 mila euro, il gasolio di
938 mila euro e l'energia termica di 3 milioni 870 mila euro, per
un totale sul triennio di tutte quante queste spese pari a 14
milioni 868 mila 858 euro.
Rispondendo al secondo quesito, proprio per arginare l'impatto
di questi aumenti sul bilancio, abbiamo provveduto a dare formali
disposizioni alle ditte incaricate della gestione del riscaldamento
nei luoghi di lavoro regionali, per attenuare il calore nelle fasce
pomeridiane e ridurre, nel contempo, la durata complessiva
giornaliera dell'erogazione di calore. Parallelamente abbiamo
richiamato l'attenzione di tutto il personale all'osservanza delle
buone pratiche e degli accorgimenti quotidiani utili a conseguire
economie di scala nei consumi, sia riguardo al riscaldamento e
raffrescamento nelle sedi di lavoro che nell'utilizzo dell'acqua
calda e dell'energia. Abbiamo in tal senso prodotto, con le
strutture manutentive in capo al dipartimento opere pubbliche e
viabilità, un decalogo che è stato distribuito a tutti quanti gli
uffici regionali. Riguardo alle conseguenze sulla spesa regionale,
le stime recentemente prodotte dagli uffici sull'incremento quota
energia, riferite nello specifico al teleriscaldamento, hanno
prodotto una stima in aumento pari al 35/40 percento, come già
riferito al Consiglio in risposta ad una recente iniziativa.
Analoghe considerazioni possono essere estese anche alle altre
componenti energetiche e agli effetti dell'incremento delle materie
prime, tenendo conto che saranno possibili stime più puntuali nel
momento in cui, superata la situazione di forte incertezza e
imprevedibilità, si realizzerà una auspicata stabilizzazione del
fenomeno.
Rispondendo all'ultimo quesito, circa l'intenzione del Governo
regionale di considerare la necessità di procedere con adeguamenti,
distanziamento e/o altre misure di natura bilancistiche di
liquidità, saranno esaminate e valutate le possibili stime e
adeguati stanziamenti utili a far fronte agli effetti di questa
complessa ed eccezionale contingenza sempre più di livello globale.
È indubbio che la necessità di ulteriori risorse derivi dalla
natura di spese non prevedibili e in tale ottica sarà trattato il
riferimento delle relative risorse finanziarie che però, come lei
sa, corrisponderebbero al momento alla necessità di avere a breve
disponibilità di matrice corrente.
Tra l'altro lei ha richiamato l'UNCEM e i rapporti che ci sono
in questo momento tra i Comuni e i presidenti di Regione nei
confronti del Governo centrale, che si collegano proprio
all'attuale richiesta che è stata fatta di poter eventualmente
attingere a una parte dell'avanzo disponibile, che gli enti
andranno di fatto a calcolare con la chiusura dei conti del
rendiconto, quindi la chiusura dei conti dell'anno precedente, che
per legge è da compiere entro il 30 di aprile. Una delle richieste
che sta arrivando da tutti i livelli amministrativi italiani,
quindi dalle Regioni e dai Comuni, è che almeno per la parte di
avanzo disponibile, che lei sa meglio di me essere soltanto in
spesa e quest'anno sarà così al momento anche per la Regione
autonoma Valle d'Aosta per la prima volta nella sua storia, solo
per spese di investimenti, una delle richieste che sta arrivando è
quella di poter, almeno per le spese vive di ogni singolo ente,
avere la possibilità, qualora ci sia un avanzo disponibile, di
poter mettere in spesa la parte di avanzo libero, anche per quanto
riguarda le spese vive.
Visto che mi piace raccogliere la sollecitazione che lei ha
fatto e che trovo assolutamente corretta, per quanto riguarda la
questione inerente le macro spese che potrebbero essere "imputate"
e che sicuramente a loro volta stanno vivendo anche i comparti
legati alla gestione diretta da parte dell'Azienda unica sanitaria
locale, non sono arrivate risposte in tal senso, ma mi scuso e mi
faccio parte attiva per poter chiedere direttamente questo ai
colleghi della sanità e di conseguenza per poterle fornire a
brevissimo i dati in tal senso: rispetto all'aumento di spese che
penso si prefiguri anche l'Azienda unica sanitaria locale rispetto
alle strutture che gestisce direttamente.
Presidente -
Per la replica il consigliere Aggravi.
Aggravi (LEGA VDA) -
Ringrazio l'Assessore della
rappresentazione dello stato dell'arte. Considerato che c'è una
Commissione che sta lavorando sul caro energia con una finalità più
legata all'utenza, le chiederei se il dato in particolare
dell'azienda USL fosse reso disponibile a quella Commissione, in
maniera tale che così diamo le giuste informazioni a chi si sta
occupando del dossier.
Le chiederei però un'altra cosa, di aggiungere a questa
valutazione anche - se possibile, visto che ho cercato di darne
evidenza e, secondo me, è un aspetto importante -contezza di quello
che è eventualmente - e me lo auguro - una conferma di quello che è
lo stato della liquidità, in modo da poter avere contezza non
soltanto, ripeto, della spesa ma anche del ciclo della liquidità,
in maniera tale da mantenere l'attenzione su tutti e due i valori
principali del ciclo economico di spesa di un ente.
Riguardo al resto, effettivamente scorrendo la risposta che ci
ha dato, alcune realtà forse non ci sono proprio tutte e se
vogliamo c'è anche un'altra considerazione da fare, perché è una
voce abbastanza importante all'interno del bilancio e magari anche
qui, non me ne voglia ma le aggiungo un pezzo in più magari da
chiedere all'assessore competente, si parla di Istituto Gervasone,
però anche una contezza di quello che è l'effetto su tutti gli enti
scolastici, perché anche su quello sappiamo che comunque sono dei
locali che devono essere riscaldati e comunque alcuni hanno, per
natura e anche per età, un carattere energivoro di più rispetto
agli altri. Se questo patrimonio informativo fosse reso disponibile
alla IV Commissione e magari anche alla II visto che si occupa di
bilancio, cerchiamo di fare un po' più di chiarezza e magari
mantenere un'attenzione particolare anche su quelle che sono le
necessità forse dell'utente più grande che è l'amministrazione
pubblica regionale.
Presidente -
Assessore
Marzi per una precisazione,
ne ha facoltà.
Marzi (SA) -
Sì, più che per una precisazione, per
lasciare a verbale che naturalmente raccolgo assolutamente con
spirito collaborativo le richieste che farò direttamente rispetto
all'Azienda unica sanitaria locale e anche rispetto alle scuole.
Sono sicuro che i colleghi in tal senso collaboreranno e fornirò
alla IV e II Commissione i dati che vengono giustamente richiesti,
per fare un'analisi complessiva invece rispetto alla situazione
economica che ci vede non più essere soggetto di spesa, ma soggetto
di contributo e investimento.
Per quanto riguarda invece la questione sulla liquidità, lo dico
semplicemente come dato di riferimento, ma è giusto lasciarne
traccia, la Regione dispone di un fondo cassa mai così corposo come
in questo momento, tanto per essere chiari. Per cui, ringrazio la
storia di tutta quanta la pubblica amministrazione regionale,
compreso il Consiglio e le amministrazioni ovviamente pregresse,
perché lei sa meglio di me che la liquidità si crea nel corso degli
anni; di fatto da questo punto di vista siamo più che solvibili,
tanto per essere chiari. Naturalmente questo è un dato che
forniremo in egual misura e che vi lascerà per certi versi
favorevolmente colpiti e per altri anche sorpresi, però sempre in
maniera positiva.
