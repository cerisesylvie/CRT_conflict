Classificazione
ELEZIONI



Oggetto del Consiglio n. 374 del 24 febbraio 2021 - Resoconto
OGGETTO N. 374/XVI - Interpellanza: "Valutazione
dell'utilizzo di apparecchiature elettroniche per le operazioni di
voto e di scrutinio nelle prossime consultazioni
regionali".
Bertin (Presidente) -
Punto n. 23 dell'ordine del giorno.
Ha chiesto la parola il consigliere Baccega per l'illustrazione, ne
ha facoltà.
Baccega (PA) -
Questa mattina un giornalista mi ha
incrociato e mi ha chiesto: "ma perché quella interpellanza?", io
gli ho risposto: "perché certamente è nostra intenzione con questa
prima interpellanza riavviare il dibattito interrotto nella scorsa
legislatura dove l'attuale legge è stata approvata, per arrivare a
presentare una legge elettorale migliore di quella che è
attualmente in vigore". E poi ovviamente il quesito è: "ma così
lontani dalla scadenza elettorale?". Sì, solo cinque mesi di
attività di questo Consiglio regionale... noi rispondiamo che
l'attuale legge elettorale in vigore, che ci ha portato
all'elezione di questo Consiglio regionale, non è risultata molto
soddisfacente; magari non per noi perché siamo stati eletti, ma per
gli elettori, i candidati di tutte le liste, che ringraziamo perché
si sono prestati davvero in modo esemplare a mettere le loro facce,
le loro esperienze, la loro disponibilità in una tornata elettorale
piuttosto complicata, quindi riteniamo di dover nuovamente
intervenire e migliorare l'espressione democratica della prossima
tornata elettorale che ci auguriamo sia tra cinque anni. È vero, ci
prendiamo per tempo, è chiaro. Chi era presente nella passata
legislatura conosce i tempi lunghi che si sono sviluppati per
arrivare all'accordo e approvare quella legge elettorale, è una
modifica del giugno 2019, che ha richiesto appunto tempi lunghi ma
che alla fine pare sia proprio piaciuta a pochi. In quel percorso
sono stati auditi dalla Commissione competente due luminari: la
professoressa Trucco, ordinaria di diritto costituzionale
all'Università di Genova, che ha sviluppato una grande attività di
ricerca sui sistemi elettorali e il professor Francesco Palermo,
docente universitario presso l'Università di Verona e professore di
diritto costituzionale comparato, che hanno dato alla Commissione
un'ampia panoramica sulle tematiche in materia di legislazione
elettorale e non solo. Sono sicuramente informazioni che saranno
utili a tutti noi per andare a migliorare la nostra legge.
Noi di Pour l'Autonomie per il momento non entreremo nel merito
dei tanti aspetti che meritano approfondimenti e condivisione:
parlo della questione dell'incompletezza delle liste, della mancata
presentazione per errori banali delle liste elettorali, della
questione della governabilità, dell'eventuale ottimizzazione del
numero dei consiglieri, della presenza di genere paritaria o non,
dell'
election day
, che fra cinque anni, qualora si
ripresentasse, sarebbe davvero fortemente traumatica. Poi guardiamo
anche ai risultati che si sono avuti in questa tornata elettorale,
parlando di schede bianche e schede nulle: le schede bianche del
2018 erano 812, nella tornata del 2020 2.642; le schede nulle erano
nel 2018 2.629, nel 2020 3.793. Certo, possono essere tanti i
motivi, ma questa così importante crescita in qualche modo ci ha
preoccupati. Quello che, secondo noi, è sicuramente uno dei dati
fermi su cui vogliamo intervenire riguarda la preferenza unica,
che, secondo alcuni, andava a rompere il meccanismo delle cordate
ed era funzionale alla segretezza del voto.
Va assolutamente detto che era stato richiesto - ed è scritto
nella legge che abbiamo citato - di esplorare la fattibilità del
voto elettronico, che ovviamente porterebbe anche al venir meno
dello spoglio centralizzato. Noi quindi chiediamo alla Giunta
regionale, che si è appena insediata e ha tutto il tempo, di
avviare questa valutazione che possa arrivare a consentire l'uso di
apparecchiature elettroniche per le operazioni di voto e di
scrutinio, per poi proseguire nel percorso e nell'approfondimento
di tutti gli altri temi di modifica della legge elettorale per la
Valle d'Aosta, come appunto è previsto dalle disposizioni finali
della legge regionale del 4 giugno 2019 n. 7 all'articolo 39 del
Capo III. Per ora è quanto.
Presidente -
Per la risposta, ha chiesto la parola il
presidente Lavevaz, ne ha facoltà.
Lavevaz (UV) -
Ringrazio i proponenti di questa
interpellanza perché permettono di mettere nuovamente l'attenzione
su un tema, che, come giustamente è stato ricordato, è stato
oggetto di una specifica previsione normativa, ma più in generale
anche sull'opportunità di parlare oggi, come giustamente diceva il
collega Baccega, a pochi mesi dall'inizio della legislatura, di
modifiche di leggi elettorali. Io questo non lo trovo negativo,
anzi, credo che, passata ovviamente l'emergenza che richiede tutta
la nostra attenzione anche legislativa, comunque una riflessione
seria sulla legge elettorale deve essere fatta quanto più possibile
lontano dalle elezioni, dalle tornate elettorali, perché questo
permetta in qualche modo un dibattito franco, sereno e senza
guardare troppo agli "interessi di bottega".
Non mi addentro però sulle considerazioni politiche di quello
che può essere un contenuto di una modifica della legge elettorale,
faccio solo molto brevemente qualche considerazione sul punto
specifico che è stato oggetto dell'interpellanza. Come giustamente
è stato ricordato, la possibilità del voto elettronico è
specificatamente prevista all'articolo 39 della legge n. 7 del 2019
e da allora la struttura degli Enti locali si è messa in moto per
cercare di capire un po' come mettere in piedi dal punto di vista
anche pratico e operativo questa procedura, che non è
semplicissima. Si è iniziato a raccogliere tutta la documentazione
anche in possesso del Ministero dell'interno in particolare, che
già in occasione delle elezioni comunali del 1997 aveva fatto una
sperimentazione in tal senso; successivamente c'è stato poi uno
studio anche condotto dal Dipartimento Innovazione Agenda Digitale
nel 2003 e quindi un po' di documentazione, un po' di storia c'era
già.
La struttura Enti locali quindi sostanzialmente ha iniziato a
lavorare su questo
dossier
a inizio dell'estate del 2020,
poi è cosa nota che la struttura nel periodo estate-autunno credo
che abbia avuto un impegno che non ha tanti precedenti nella storia
della struttura, perché ci sono state due tornate elettorali molto
complicate insieme, peraltro nel pieno di una pandemia mondiale,
quindi credo che di questo vada dato atto. Su questo quindi nei
prossimi mesi indubbiamente si riprenderà il lavoro da dove si è
lasciato nell'estate scorsa e si faranno gli approfondimenti che
vanno fatti, in modo poi da avere una base di partenza diciamo
tecnica sulla quale fare dei ragionamenti poi politici nel momento
in cui rimetteremo in campo la valutazione della legge
elettorale.
Presidente -
Per la replica, ha chiesto la parola il
consigliere Baccega.
Baccega (PA) -
Siamo lieti che si siano comunque fatti
dei passi avanti. Lei ha citato appunto la sperimentazione del 1997
che fu fatta nei comuni di La Salle, Arnad, Valsavarenche, Issime e
Courmayeur, sperimentazione che proprio sulla base di quanto ci ha
detto la Dottoressa Vallet del dipartimento competente, ai quali va
il ringraziamento per tutto quello che hanno fatto sicuramente in
questi periodi e soprattutto nel 2019 quando abbiamo approvato
quella legge direi un po' "sotto scacco"... lei l'ha vissuta,
quindi l'abbiamo approvata con l'amaro in bocca... sono passati 23
anni, quindi diciamo che c'è stata un'importante evoluzione dal
punto di vista tecnologico e sono certo che si sono fatti questi
passi avanti e riteniamo che gli esperti del voto elettronico, gli
informatici e soprattutto la nostra partecipata INVA possano
certamente aiutarci ad andare in quella direzione.
Anche in questo periodo di pandemia quindi il voto elettronico
in molti contesti è stato fortemente utilizzato, se ne è fatto buon
uso, è sicuramente servito e quindi anche il Consiglio regionale
garantisce poi la segretezza del voto in remoto, siamo sicuri che
lavorandoci con una certa abnegazione si possa arrivare a quel
risultato. Da quel momento si potrà avviare tutto il percorso che
potrà andare a modificare una legge elettorale, che, secondo noi,
ha certamente bisogno di vedere degli interventi significativi.
