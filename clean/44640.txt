Classificazione
ISTRUZIONE PUBBLICA
Personale docente e non docente



Oggetto del Consiglio n. 1594 del 8 giugno 2022 - Resoconto
OGGETTO N. 1594/XVI - Interrogazione: "Soppressione del
distacco di personale docente presso l'Associazione Centre d'études
"Les Anciens Remèdes" di Jovençan".
Bertin (Presidente) -
Punto n. 16. Risponde l'assessore
Caveri.
Caveri (AV-VdA Unie) -
Sì, è vero, non ci sarà il
distacco, peraltro devo dire di avere già avuto una corrispondenza
con il Comune di Jovençan, che lei probabilmente conosce. Ricordo
che questo distacco di un'unità di personale, l'ottima Anna
Montrosset, avvenne nell'anno scolastico 2011-2012, cioè dieci anni
fa, e si riferiva alla realizzazione di una proposta didattica
bilingue destinata a tutte le scuole dell'infanzia, primaria e
secondaria della regione, volta ad avvicinare gli alunni alle
piante medicinali, attraverso la valorizzazione del patrimonio
bibliografico e la promozione di attività di ricerca storiografica.
Il distacco venne dunque disposto in questi dieci anni con una
finalità di tipo didattico pedagogico e non per la gestione della
Maison, che resta in capo all'associazione culturale, ovvero il
Centre d'études Les anciens remèdes di Jovençan.
Questo è un tema che abbiamo affrontato con il Sindaco quando ci
siamo incontrati. L'ottima insegnante che venne distaccata in
realtà è diventata il centro motore, è diventata la direttrice, in
assenza sostanzialmente di quanto avviene laddove ci devono essere
i distacchi, cioè ci vuole una figura alla quale la persona
distaccata deve far riferimento. Questo evidentemente ha modificato
la logica del distacco ed è la ragione per la quale, analizzando la
situazione, già lo scorso anno abbiamo ritenuto comunque di non
intervenire, perché non ci sarebbe stato niente di peggio
d'immaginare di lasciare sospesa una situazione quando, invece, la
persona, come lei sa, andrà in pensione. Molto diverso è il
ragionamento successivo. Oggi come oggi un distacco di questo
genere, dal punto di vista tecnico, sarebbe improbo, perché il
Sindaco di Jovençan, ma anche i suoi assessori, quando sono venuti
da me parlano proprio di una figura che sia dirigente di questa
struttura, cosa che evidentemente è molto diversa dalla situazione
di un distacco.
Come si può fare oggi? Non mi metto a citare tutte le
disposizioni di legge che immagino lei conosca perfettamente, mi
limito semplicemente a dire che è del tutto evidente che la
normativa regionale non è più corrispondente alla realtà. È una
normativa che risale al 1983, parlo dell'articolo 15 della legge
regionale 57 del 1983, e devo dire che la nostra logica dei
distacchi, fatta eccezione appunto per chi è molto vicino alla
pensione e oggi sarebbe barbaro strapparlo da una situazione, deve
diventare sempre di più quella di avere delle persone; questo
capita nella biblioteca regionale, alla Sovraintendenza, speriamo
che capiti a breve anche per il BREL, perché il collega Guichardaz
in questo momento ha grossi problemi di personale e c'è un
lien
fortissimo tra il BREL e il mondo della scuola, basti
pensare al celebre Concours Cerlogne.
Che cosa si può fare in alternativa? Nel parlare con
l'amministrazione comunale che incontrerò nuovamente la settimana
prossima, ci sono da una parte una riflessione sui fondi
comunitari: il nuovo periodo di programmazione potrebbe consentire
di trovare una struttura consorella in Svizzera o in Italia, quindi
nell'ambito dell'Interreg Italia-Francia Alcotra o nell'ambito
dell'Italia-Svizzera. Devo dire che emerge poi l'ipotesi che la
persona che verrà distaccata al BREL possa fungere da
pivot
nella logica, che poi è quella del collegamento e del cordone
ombelicale con la scuola, che è quella di organizzare le visite dei
ragazzini, in maniera che si alimenti - io su questo vorrei che non
ci fossero dubbi - una struttura assai originale e assai
importante, e so anche quanto sia importante per Jovençan. Una
novità che emerge è una dirigente scolastica, di cui non faccio il
nome per garbo, che andrà in pensione quest'anno e che si è posta
disponibile a occuparsi della Maison des anciens remèdes. Poi in
privato le dirò chi è, una persona di grandissima esperienza di una
scuola qui vicina, che mi ha contattato per avere un incontro, che
avremo la settimana prossima, e che a titolo gratuito sarebbe
disponibile a occuparsi di questo ruolo di direzione.
Io capisco anche un po' di sconcerto da parte del Comune di
Jovençan rispetto a questa decisione. Ripeto, non è cattiveria ma è
un po' la considerazione che forse, in questi dieci anni, si è
adoperato un distacco in maniera proprio non del tutto connesso al
ruolo che può ricoprire un insegnante distaccato. Le confermo però
da una parte il mio interesse personale di poter pilotare, avendo
gli affari europei, dei fondi comunitari che possano consentire
anche gli aspetti gestionali negli anni a venire, ma anche la
disponibilità di questa dirigente scolastica credo che potrebbe
essere molto interessante e potrebbe fare da collante anche con il
rapporto con il BREL; peraltro le Bureau régional ethno
linquistique è strettamente legato a tutta una serie di
problematiche che la stessa Maison des anciens remèdes occupa in
maniera molto interessante.
Presidente -
Per la replica la consigliera Erika
Guichardaz.
Guichardaz E. (PCP) -
Grazie Assessore. Condivido con lei
che la normativa sui distacchi ormai è vecchia e passata. Mi
dispiace, perché dalle sue parole un po' si capisce che forse c'era
già sentore l'anno scorso di questo taglio del distacco e molto
probabilmente, lavorando prima con il Comune rispetto a questo
passaggio, non si arriverebbe nella situazione in cui ci troveremo
a settembre. Mi fa piacere che si pensi ai fondi europei, perché
quella struttura nasce da fondi europei: è stata ristrutturato un
antico fienile proprio con un progetto Alcotra del 2007-2013.
Ha ragione quando dice che ci si è dedicati anche ad altro ma,
secondo me, sempre in un'ottica di sviluppo dell'attività formativa
ed educativa. Nel 2016 io sono stata parte attiva, quando con un
progetto GAL è nato il Jardin des anciens remèdes, il quale è
proprio pensato anche rispetto a un'attività didattica. Oltretutto
in quella struttura più o meno gravitavano - non possiamo tener
conto naturalmente degli ultimi due anni in cui c'è stata la
pandemia e non c'era quindi la possibilità di visite - all'incirca
tra i settecentocinquanta e i mille alunni l'anno, che facevano
visita a quella realtà.
Teniamo poi conto che questa è una realtà unica in Valle
d'Aosta, perché è l'unica che si occupa degli antichi rimedi. Credo
che anche nell'ottica di valorizzazione del patrimonio culturale
della nostra regione, un legame con il BREL potrebbe essere una
soluzione importante, come - mi permetto di suggerirle - magari
anche un legame con l'Institut Agricole che, sotto alcuni punti di
vista, potrebbe in qualche modo dare anche un'impronta propulsiva a
quel jardin, nato ricordo grazie a Giuseppina Marguerettaz, famosa
etnobotanica valdostana, che quindi, secondo me, avrebbe tutte le
potenzialità anche per crescere.
Lo diceva lei, per la comunità di Jovençan quella è proprio
l'unica e la più importante struttura culturale del paese, a cui
tutta una comunità comunque si è dedicata, principalmente con Anna
Montrosset che quest'anno, oltretutto, ha visto la premiazione del
Prix René Willien, proprio per una delle redazioni dei libri
avvenute grazie a quell'associazione culturale.
Naturalmente seguirò con attenzione quanto avviene. Le
suggerirei anche, perché è un altro mondo che si apre all'interno
della scuola: vi sono spesso degli insegnanti che non possono più
svolgere il loro ruolo di insegnanti per questioni fisiche o altro,
che molto probabilmente, anziché essere messi nelle segreterie dove
a livello amministrativo sanno fare poco o nulla, molto
probabilmente a livello pedagogico e didattico invece potrebbero in
qualche modo aiutare queste associazioni. Sotto questo punto di
vista c'è anche la mia disponibilità, lavorando in quel mondo, ad
aiutare - se è possibile - e far crescere quello che è il
patrimonio culturale della nostra regione.
