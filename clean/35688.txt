Classificazione
CONSULTE COMMISSIONI E ORGANI COLLEGIALI
INFORMAZIONE
Radiotelecomunicazioni



Oggetto del Consiglio n. 155 del 26 settembre 2013 - Resoconto
OGGETTO N. 155/XIV - Approvazione di mozione: "Impegno del
CO.RE.COM. della Valle d'Aosta ad un costante monitoraggio di tutte
le programmazioni radiofoniche e televisive a garanzia di una
corretta rappresentanza del pluralismo politico".
Presidente
- Per l'illustrazione, la parola al collega
Bertin.
Bertin (ALPE)
- Riprendiamo questo pomeriggio un
argomento già affrontato questa mattina, vale a dire il CO.RE.COM;
lo riprendiamo affidandogli, come è l'intenzione di questa mozione,
un compito che, a mio avviso, in questi anni è stato trascurato tra
le varie competenze del CO.RE.COM., vale a dire quello di mantenere
un monitoraggio attento sulla presenza televisiva nella regione.
Recentemente, in ragione di un articolo su
Il Foglio
dell'ex
Ministro Brunetta, si è nuovamente posta l'attenzione sul
pluralismo televisivo in Valle d'Aosta e, in modo particolare, sul
TG3 regionale. A parte la confusione dell'ex Ministro che non
conosce bene gli schieramenti politici in Valle d'Aosta...non
conosceva o non si ricordava del fatto che il PDL faceva parte
della maggioranza, comunque, secondo quanto riportato nell'articolo
dall'ex Ministro in questione, facendo riferimento a dei dati
dell'Osservatorio di Pavia...secondo quanto diceva l'Ex Ministro:
"il TG3 Valle d'Aosta assegna all'Union Valdôtaine
- e lo
cito -
insieme con altre formazioni minori, tipo Stella Alpina,
il 76 percento dello spazio politico, il 7 percento del tempo
totale è per il Centro-Destra e il 17 percento per il
Centro-Sinistra"
. Al di là della poca conoscenza del sistema
politico valdostano, si evidenziava comunque anche in questo caso
la mancanza di un'informazione equilibrata nella nostra regione,
cosa che rappresenta comunque un problema per il funzionamento
corretto della nostra democrazia. Questa è una situazione
conosciuta, che va avanti da molto tempo: già quattro anni fa, nel
2009, il CO.RE.COM. della Valle d'Aosta aveva effettuato un
monitoraggio che considerava le forze politiche presenti in
Regione...un monitoraggio sulle televisioni locali riguardo anche
al TG3 regionale. In questo caso risultava da questo
dossier
presentato e fatto dal CO.RE.COM. che il 70 percento
de
visu
...del video era nel caso del TG3 affidato all'Union
Valdôtaine e quasi il 90 percento alle forze di maggioranza, che
all'epoca evidentemente rappresentavano uno schieramento più ampio,
monitoraggio del 2009 fatto dal CO.RE.COM.. Nello specifico il TG3
dava il 71 percento del tempo di parola all'Union, il 12 percento
alla Stella Alpina, l'11 percento al PD, il 2 percento al PDL, alla
Federazione e a quello che oggi è ALPE. I risultati, evidentemente,
non sono particolarmente equilibrati, tra l'altro, questo
sondaggio, che è l'unico effettuato dal CO.RE.COM., sulla presenza
in video delle forze politiche in regione su tutte le televisioni
locali perché comprendeva: TG3 regionale, Rete Saint-Vincent,
Studio Nord e un'altra rete di cui non mi ricordo adesso il
nome...
(interruzione di un Consigliere, fuori microfono)
...Aujourd'hui Vallée, giusto...la vedo molto attento...dicevo,
è l'unico per adesso effettuato dal CO.RE.COM. e si riferisce al
2009. Tra l'altro, cosa piuttosto strana, questo stesso
monitoraggio non è presente sul sito del CO.RE.COM., unico
monitoraggio non presente sul sito del CO.RE.COM, anche
recentemente il CO.RE.COM. ha effettuato un altro monitoraggio.
Questa volta sul monitoraggio politico dal 23 novembre al 24
febbraio, cioè in occasione del periodo referendario e delle
elezioni politiche...questa volta mirato soltanto sulle televisioni
locali, escludendo il TG3. Anche in questo caso vengono
sostanzialmente confermati gli squilibri evidenziati in precedenza
da quanto citavo appena adesso. Questa non è una questione che
riguarda maggioranza ed opposizione e non è nostra intenzione
venire a lamentarci per una percentuale più alta o più bassa: non è
questo il problema, il problema è di avere un'informazione corretta
che permetta appunto un funzionamento della democrazia degno dei
nostri tempi. Al CO.RE.COM. è affidata, appunto, tra le altre
competenze, quella di un monitoraggio e di un'analisi delle
programmazioni radiofoniche e televisive trasmesse in ambito
locale.
Noi crediamo che questa competenza vada ampliata in modo da
permettere un controllo o, comunque, una corretta informazione su
quanto avviene negli organi televisivi locali, che in questi anni
hanno dimostrato evidentemente, come dicevo in precedenza, uno
squilibrio significativo in fatto di tempi di parole e di presenza
sul video. Per questa ragione noi vogliamo impegnare il CO.RE.COM.
della Valle d'Aosta ad effettuare un monitoraggio costante, non
come è stato fatto finora saltuario e, fra l'altro, soltanto in due
occasioni su tutte le programmazioni radiotelevisive trasmesse in
ambito locale, in particolar modo sul TG3...ed agire affinché il
pluralismo politico sia garantito nella nostra regione, è una
garanzia per tutti, non è una questione che riguarda maggioranza ed
opposizione. Grazie.
Presidente
- Grazie collega Bertin. Apriamo la
discussione. Ci sono richieste di intervento? Non ci sono
richieste? Ha chiesto la parola il collega Donzel.
Donzel (PD-SIN.VDA)
- Grazie Presidente.
Mi riconosco pienamente nell'intervento del collega Bertin.
Vorrei aggiungere una precisazione - che riprende un po' il
discorso che facevo questa mattina -, affinché questo dibattito poi
non si areni in una condivisione di principi che poi non ha i
dovuti passaggi applicativi. È indispensabile, tenuto conto delle
attuali attività del CO.RE.COM. che si esplicano soprattutto in
servizi forniti al cittadino, che si faccia un ragionamento,
naturalmente nell'ottica di una riorganizzazione delle risorse
attualmente disponibili presso l'Amministrazione regionale (non
immagino una nuova spesa pubblica), che però fornisca le dovute
risorse tecnico-amministrative all'organismo affinché esso possa
adempiere alle funzioni, che giustamente richiede il collega Bertin
a nome dei gruppi che hanno sottoscritto questa mozione. Questo
quindi è un passaggio che io ritengo fondamentale che venga fatto,
perché altrimenti tutti ci riconosciamo nei principi del rispetto
di una corretta partecipazione all'interno di quelli che sono i
palinsesti, in particolare di quelli televisivi, ma se poi non
abbiamo l'organizzazione e le persone in grado di svolgere questi
compiti tecnici, magari anche attraverso forme nuove di
collaborazione e quant'altro, ma comunque debbono essere previste
delle risorse specifiche, si rischia che questa cosa non cammini
mai da nessuna parte e quindi ce la ritroviamo sempre riproposta
come un'emergenza, quando, invece, quest'organismo ha anche dei
finanziamenti specifici, ma che non vengono poi usati per assolvere
quella che è questa funzione di controllo.
Presidente
- Grazie collega. Altri? Possiamo chiudere la
discussione? La discussione è chiusa? Colleghi, io credo che...ah,
scusi, prego collega Rosset.
Rosset (UVP)
- Grazie Presidente.
Le recenti uscite dell'ex Ministro Renato Brunetta sugli spazi
delle forze politiche del TG RAI della Valle d'Aosta - a parte la
lettura politica piuttosto ruvida dei rapporti PDL-Forza Italia o,
meglio, Forza Italia e l'alleato Union Valdôtaine - evidenziano un
problema di pluralismo politico nell'informazione del servizio
pubblico radiotelevisivo. Ora, non si tratta di speculare sui fatti
o di aggiornare preoccupazioni già avute e manifestate, soprattutto
sul mancato equilibrio dell'informazione, ma neppure fare finta di
niente, come se vivessimo nel mondo della luna. Abbiamo registrato
simpatie, favoritismi che non sono accettabili, basterebbe dare
un'occhiata alle interviste, alle riprese video prima delle
elezioni regionali, c'è chi dimostra di essere come il prezzemolo:
dappertutto! Per questo ora è importante che il CO.RE.COM.,
ricostituito per riprendere la sua operatività, vada messo nelle
condizioni di esercitare quel ruolo di verifica e di controllo a
garanzia di presenze equilibrate in TV ed in radio, un monitoraggio
continuo e necessario. Non mi pare che la richiesta sia insensata o
eccessiva: il sistema di informazione radiotelevisiva, specie la
RAI, deve sottostare a regole di buon senso e di equilibrio. Certo,
dovremmo avere il tempo e la voglia di occuparci di tutto il
sistema informativo e non solo per avere spazi giusti, ma per
capire di che stato di salute goda il settore informativo - questo
è importante -, RAI compresa. Grazie.
Presidente
- Grazie. Non ci sono altri? La parola al
collega Bertschy.
Bertschy (UVP)
- Grazie Madame la Présidente.
La discussione sul CO.RE.COM. si inserisce in un momento anche
un po' particolare di quest'organismo, visto quello di cui abbiamo
preso atto questa mattina e di cui avremo ancora modo di discutere,
quindi è più che mai opportuna. Non sto a ripetere i dati riferiti,
né i presupposti che stanno alla base della mozione che abbiamo
presentato insieme. È un discorso poco scientifico quello che
voglio portare in Assemblea ed una filosofia per il futuro, perché
un organismo di controllo ha, evidentemente, tutto l'apparato
legislativo e dei riferimenti precisi per fare la sua opera di
controllo e di aiuto anche agli organismi istituzionali perché, tra
i compiti principali, c'è anche l'attività verso il Consiglio,
oltre che verso la Giunta. Sarebbe quindi opportuno riuscire a fare
lavorare bene quest'organismo, mettendolo nella condizione di non
inseguire politicamente un percorso che a volte ritroviamo nel
nostro sistema informativo. Si sentono notizie, si svolgono
servizi, poi si risvolgono servizi e si risentono notizie,
bisognerebbe provare ad educare un po' la comunità con
un'informazione che sia un po' più neutra, un po' più trasparente,
un po' più di aiuto a valutare insieme le cose giuste, le cose
sbagliate, le cose più interessanti da sentire, senza perdere, tra
l'altro, soldi nel realizzare informazioni particolari.
L'attenzione su questo tema quindi è un'attenzione che passa
attraverso questa mozione affinché ci sia nel futuro
un'organizzazione diversa e, soprattutto, un rapporto diverso con
quest'organismo e si costruisca un rapporto di collaborazione e
nello stesso tempo si capisca che, attraverso l'informazione, si
possono anche migliorare le democrazie e, nel caso nostro, la
nostra piccola democrazia e la comunità valdostana, che va aiutata
ad avere un'informazione corretta su tutto quello che succede.
Grazie.
Président
- Merci. Il y a quelqu'un d'autre? Ci sono
altre richieste? Possiamo allora chiudere la discussione.
Io, cari colleghi, credo che questa mozione non possa che
trovarci del tutto d'accordo. Già nella passata legislatura
l'Ufficio di Presidenza del Consiglio regionale, in occasione
dell'audizione del Comitato proprio in merito al programma di
attività per l'anno 2013 - e qua ci sono i colleghi che con me
hanno condiviso questo passaggio -, aveva con forza ribadito ai
componenti del CO.RE.COM. l'importanza delle attività di
monitoraggio del sistema dei media locali. Aveva ribadito come la
volontà dello stesso Ufficio di Presidenza fosse proprio quella di
vedere non solo una giusta valorizzazione, ma anche un
potenziamento di quest'attività, funzione questa del monitoraggio
considerata dall'intero Ufficio di Presidenza come la funzione
prevalente di quest'organismo. Avevamo in questa sede ribadito
questa priorità, ritenendo che il necessario contenimento delle
spese avrebbe dovuto toccare altri settori e, in particolare, anche
in base ad un impegno assunto in sede di Conferenza dei Presidenti
delle Assemblee legislative regionali, le trasferte del Comitato,
in linea con le riduzioni già operate, peraltro, dal Consiglio
regionale. Siamo quindi favorevoli all'accoglimento di questa
mozione.
Se non ci sono richieste di intervento per dichiarazioni di
voto, possiamo mettere in votazione. La votazione è aperta.
Colleghi votate...tutti hanno votato? Possiamo chiudere la
votazione.
Presenti: 35
Votanti: 35
Favorevoli: 35
Il Consiglio approva all'unanimità.
Punto 64 all'ordine del giorno.
