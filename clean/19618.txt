Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2775 del 25 settembre 2002 - Resoconto
OGGETTO N. 2775/XI Impegno del Consiglio regionale ad adoperarsi
per il ripudio della guerra come mezzo di risoluzione delle
controversie internazionali. (Approvazione di mozione)
Mozione Il Consiglio regionale
In occasione del primo anniversario del vile attacco
terroristico alle Twin Tours di New York;
Ribadisce la propria condanna nei confronti del terrorismo che,
figlio della violenza, genera a sua volta ulteriore violenza,
causando stragi, seminando morte, colpendo civili inermi;
Riconosce l'urgenza di fermare il terrorismo, agendo in modo
particolare per risolvere scandalose situazioni di ingiustizia e di
oppressione, che possono facilitare l'insorgere di atti
terroristici;
A fronte di reiterati annunci da parte del Presidente degli USA
di una possibile guerra contro l'Iraq, considerato un paese
pericoloso per la sicurezza del mondo;
Esprime la sua volontà di contribuire a costruire un mondo
basato sulla giustizia e sulla solidarietà;
Rifiuta il ricorso alla guerra e alla violenza come strumenti
per risolvere le contese tra gli uomini, i popoli e gli stati;
Chiede al Presidente del Consiglio e ai componenti del Governo
di adoperarsi in tutti i modi nel contesto internazionale per far
prevalere lo spirito della nostra costituzione che ripudia la
guerra come mezzo di risoluzione delle controversie
internazionali;
Impegna i Parlamentari valdostani a rifiutare il proprio
consenso ad un eventuale coinvolgimento dell'Italia nel conflitto
che si sta preparando contro l'Iraq.
F.to: Squarzino Secondina - Beneforti - Curtaz
Président
La parole à la Conseillère Squarzino
Secondina.
Squarzino (PVA-cU)
Quando abbiamo preparato questa
mozione ci siamo posti il problema della pace, della guerra, dei
venti di guerra che sembra stiano spirando in questo momento. Ci
siamo come Consiglio più volte pronunciati condannando ogni forma
di terrorismo che colpisce persone civili ed inermi impegnate nel
loro lavoro o sorprese in un momento lieto della loro vita; anche
recentemente il Consiglio, nel corso di cerimonie commemorative, ha
espresso questa condanna ferma e totale ad ogni forma di terrorismo
e la lotta al terrorismo resta veramente una priorità su cui tutti
quanti concordano.
Il fatto è che, nel momento in cui si passa dalla condanna al
terrorismo, alla scelta dei mezzi per contrastare il terrorismo,
non si ritrova più la stessa unanimità, nel senso che gli Stati
Uniti hanno individuato nella guerra preventiva il mezzo per
eccellenza per combattere il terrorismo, una volta che hanno
individuato nell'Iraq il nemico da abbattere, gli Stati Uniti hanno
espresso la volontà di attaccare e stroncare il regime di Saddam e
per questo viene cercata l'alleanza dei Paesi europei e viene
sollecitato l'ONU a prendere posizione.
L'ONU pare non accettare il teorema della guerra preventiva. Non
a tutti infatti la guerra pare l'unico strumento per eliminare alla
radice il terrorismo, non tutti in Europa sono d'accordo su questa
scelta, Chirac è stato esplicito:
"No alla guerra preventiva, no
alla guerra per contrastare un eventuale pericolo di attacco"
,
perché c'è la consapevolezza che un'eventuale guerra non può
eliminare il terrorismo, anzi rischia di alimentarlo ulteriormente;
siamo di fronte ad un terrorismo imprevedibile che si può
manifestare nei modi e nei luoghi più impensati, che non può essere
evitato o prevenuto con una guerra.
Da più parti… - e lo stesso Capo
della diplomazia vaticana si è unito a queste voci - si è chiesto
legittimamente se il tipo di operazioni cui si pensa sia un mezzo
adeguato per fare maturare una vera pace. La guerra contro l'Iraq
rischierebbe di provocare molti più problemi di quanti ne vuole
risolvere, allontanerebbe ancora di più la possibilità di mettere
fine al drammatico conflitto arabo-israeliano e di costruire una
pace giusta e duratura in Medioriente: pace giusta e duratura che è
la vera priorità dell'ONU e dell'Europa. Una guerra contro l'Iraq
indebolirebbe i cosiddetti "regimi arabi moderati" e ne
bloccherebbe ogni possibile evoluzione democratica; non solo,
rischierebbe anche di accrescere il risentimento contro gli
Americani e contro i loro alleati, allargando il fossato che separa
l'Occidente e il mondo islamico.
Avremmo quindi bisogno non di una guerra preventiva, ma di una
risposta preventiva, cioè di quell'insieme di azioni e di aiuti
internazionali promessi a più riprese anche dal nostro Governo
italiano e mai realizzati. La risposta al terrorismo sta anche
nell'investire risorse in progetti di formazione, di salute nei
Paesi in difficoltà, dove ancora alti sono i tassi di mortalità
infantile, di analfabetismo, di disoccupazione, di povertà. È
necessario ed urgente - e qui riprendo le parole del Santo Padre
nella udienza dell'11 settembre -:
"uno sforzo concorde e
risoluto per avviare nuove iniziative politiche ed economiche
capaci di risolvere scandalose situazioni di ingiustizia e di
oppressione perché, quando i diritti fondamentali sono violati, è
facile cadere preda delle tentazioni dell'odio e della
violenza"
.
C'è anche la consapevolezza, come dimostra la recente guerra in
Afghanistan, che la guerra colpisce soprattutto la popolazione
inerme, i civili, le persone innocenti, come innocenti e inermi
sono le tremila persone che hanno trovato la morte nelle torri
gemelle, ma credo che nessuno pensi che, a fronte di tremila civili
uccisi assassinati, occorra fare altrettanto con popolazioni a loro
volta inermi, al cui interno albergano terroristi. Credo che
nessuno pensi che oggi sia necessario rispondere con le armi e la
morte a chi ha procurato la morte. Per questo si stanno
intensificando a tutti i livelli i rapporti diplomatici perché
anche in questo caso siano le ragioni del diritto internazionale a
prevalere, sia l'ONU a valutare l'eventuale necessità
dell'intervento armato.
Si stanno moltiplicando in questi giorni, in ambito ecclesiale e
associativo, gli appelli rivolti ai governanti perché abbiano il
coraggio di non seguire gli interessi delle imprese di armi, di non
rispondere alla violenza con la violenza. Penso che non possiamo
rimanere indifferenti ed aspettare che altri decidano, dobbiamo
assumerci le nostre responsabilità e, rispetto ai processi di pace,
siamo impegnati in questi giorni ad assumerle in modo particolare.
Ricordiamo che fra pochi giorni la Regione Valle d'Aosta "scenderà"
ad Assisi e, con un gesto significativo, dall'alto valore
simbolico, accenderà la lampada che arde sulla tomba di San
Francesco, rendendo così omaggio ad un grande uomo di pace, ad un
profeta di pace.
Credo quindi che la scelta della pace sia una scelta che la
nostra Regione ha operato diverse volte, proprio qui con le proprie
risoluzioni in Consiglio regionale. Capisco anche il taglio
pacifista, tutto orientato sulla scelta pacifista della nostra
nazione, è un taglio che è difficilmente accettato, specie in una
sede istituzionale come questa. Ma di fronte ad un problema così
grande, capiamo che è meglio giungere ad azioni concordate. Per
questo una risposta al problema del terrorismo, abbiamo accettato
il testo di risoluzione che le forze di maggioranza del Consiglio
ci hanno proposto.
Riteniamo che l'elemento fondamentale di un'istituzione è quello
di ribadire il dettato costituzionale che rifiuta la guerra come
mezzo per risolvere controversie internazionali. Compito
fondamentale di un'istituzione è quello di ricordare il valore
dell'ONU, il valore del diritto internazionale, che rispetta le
esigenze e i problemi di tutti gli Stati. Per questo motivo noi
abbiamo accettato, ripeto, la nuova formulazione della mozione, che
può essere utile perché ancora una volta il Presidente del
Consiglio, la Giunta regionale, i Parlamentari valdostani riescano
nelle sedi politiche istituzionali ad esprimere la volontà di pace
e di rispetto delle istituzioni internazionali che il Consiglio
oggi ribadisce.
Président
Je donne lecture du texte de la motion
que la Conseillère Squarzino Secondina a annoncé:
Mozione Premesso che l'attentato alle torri gemelle dell'11
settembre 2001 rappresenta un atto di inaudita gravità che ha
colpito gli Stati Uniti e l'intera umanità, atto di cui il
Consiglio regionale ribadisce la condanna senza incertezze,
rimarcando il fermo impegno a combattere il terrorismo
internazionale ed a garantire la sicurezza dei cittadini;
Constatata una preoccupante accelerazione a favore di un
intervento militare in Iraq che suscita perplessità diffuse nella
comunità internazionale e nell'opinione pubblica;
Considerato che le misure di embargo decise dalla comunità
internazionale dopo l'invasione del Kuwait e la guerra del Golfo
vanno riviste, come già sottolineato dalla stessa sottocommissione
per i diritti umani dell'ONU che ha fatto appello alla comunità
internazionale ed al Consiglio di sicurezza affinché vengano
revocate le misure di embargo che affliggono la situazione
umanitaria della popolazione irachena;
Ritenendo che l'invio di una commissione di ispettori e di
funzionari dell'ONU sia una valida iniziativa per verificare la
reale volontà ed i comportamenti del governo iracheno;
Preoccupato che un conflitto bellico nel territorio
mediorientale possa incendiare una situazione resa già drammatica
dal conflitto in Palestina e dal suo precario equilibrio;
Sottolineando come le iniziative di repressione del fenomeno
terroristico internazionale e dell'aiuto ad esso fornito da quegli
Stati che minano con la loro azione la sicurezza internazionale
vadano ricondotte nel quadro delle determinazioni dell'ONU;
Riconoscendo l'importanza di un'azione determinata ed incisiva
dell'Unione Europea e deplorando che nel momento in cui si cerca di
costruire l'unità europea si manifesti su di un terreno così
delicato una forte divaricazione fra gli Stati dell'UE;
il Consiglio regionale
Invita
il governo italiano ad ispirare la propria azione politica al
dettato costituzionale che rifiuta la guerra come mezzo per la
risoluzione delle controversie internazionali, facendo sì che ogni
atto relativo alla questione irachena venga preventivamente
concertato in seno al Consiglio di sicurezza dell'ONU;
Invita
il Presidente del Consiglio, la Giunta regionale, i Parlamentari
valdostani a farsi interpreti nelle prossime settimane di questa
volontà del Consiglio regionale valdostano in tutte le sedi
politiche ed istituzionali.
F.to: Squarzino Secondina - Cottino - Fiou - La Torre
La discussion est ouverte. Je n'ai plus de conseillers inscrits
à parler.
Je soumets au vote la motion ainsi formulée:
Conseillers présents et votants: 22
Pour: 22
Le Conseil approuve à l'unanimité.
