Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1912 del 21 marzo 2001 - Resoconto
OGGETTO N. 1912/XI Impegno per la realizzazione di un
servizio sperimentale di tipo metropolitano tra Nus e Sarre.
(Reiezione di mozione)
Mozione Constatato che la direzione infrastrutture di F.S. ha
ultimato nel corso del mese di febbraio il ripristino della tratta
ferroviaria Aosta-Nus su cui ora i treni possono transitare dal 1°
marzo scorso;
Ricordato che "Infrastrutture F.S." si è impegnata a
ripristinare entro il prossimo mese di giugno la tratta
Strambino-Borgofranco ed entro il mese di novembre la tratta
Borgofranco-Nus;
Al fine di utilizzare al meglio la possibilità offerta per nove
mesi di far transitare i treni fino a Nus senza interferenza fra
traffico locale e treni diretti per Torino;
Il Consiglio regionale
Impegna
La Giunta regionale ad assumere i provvedimenti necessari per
realizzare fra Nus e Sarre un servizio sperimentale di tipo
metropolitano con cadenzamento di 30 minuti e con fermate
aggiuntive a Saint-Christophe, Quartiere Dora e Viale Europa.
F.to: Curtaz - Squarzino Secondina - Beneforti
Président
La parole au Conseiller Curtaz.
Curtaz (PVA-cU)
Credo che per illustrare questa nostra
mozione non saranno necessarie troppe parole, intanto perché il
tema è già conosciuto essendo stato affrontato ripetutamente in
questa sede e a vari livelli di confronto politico e poi perché è
stato oggetto un paio di mesi fa, forse un po' meno, di
un'interpellanza con la quale il nostro gruppo sollecitava la
Giunta regionale a una riflessione sul punto.
Noi partivamo da un dato di fatto: che dal marzo 2001 la tratta
ferroviaria fra Nus e Aosta sarebbe stata disponibile come oggi è
in effetti disponibile perché completata, agibile, mentre il tratto
ferroviario successivo da Nus fino a Chivasso sarebbe stato ancora
inagibile per un discreto lasso di tempo in conseguenza dei lavori
che si devono realizzare, relativi in particolare alla
ricostruzione di due ponti.
Cosa fare dunque per utilizzare questo tratto di ferrovia? Noi
proponevamo un'idea che avevamo definito non nuovissima, ma
comunque originale, attuale ed era quella di promuovere
l’istituzione, al limite anche a livello
sperimentale, di un tratto di metropolitana leggera da far
circolare sul binario ferroviario da Nus fino a Sarre o da Nus fino
a Saint-Pierre, prevedendo delle stazioni intermedie e nei paesi
che si trovano fra i due capolinea e ad Aosta, facendo un paio di
fermate "volanti" al quartiere Dora e al quartiere Europa.
Nell’occasione, se non ricordo male,
l’Assessore manifestò una qualche disponibilità di
principio dicendo che l’idea sarebbe stata esaminata
e valutata approfonditamente in modo da consentire
all’Amministrazione di assumere una decisione
definitiva al riguardo.
Dopo quella seduta consiliare non abbiamo più avuto notizie di
nessun tipo in ordine a questa proposta. Non sappiamo se la
proposta è stata approfondita, se ha fatto strada, se ha suscitato
l’interesse dell’Amministrazione e
allora abbiamo deciso di assumere un'iniziativa maggiormente
impegnativa per questo Consiglio: quella di presentare una mozione
in cui riassumendo i termini della questione chiediamo che il
Consiglio regionale impegni la Giunta ad assumere i provvedimenti
necessari per realizzare fra Nus e Sarre un servizio sperimentale
di tipo metropolitano con cadenzamento di 30 minuti e con fermate
aggiuntive a Saint-Christophe, quartiere Dora e viale Europa.
Voglio anche dire che a noi interessa la sperimentazione, che
interessa che il progetto vada avanti; non siamo assolutamente
vincolati a un'idea rigida rispetto agli orari, rispetto alle
fermate; non è questo lo scopo della mozione, lo dico per evitare
equivoci. Non vorrei che mi si dicesse:
"Un treno ogni
mezz’ora è troppo, quindi la mozione non è
accettabile perché sarebbe auspicabile un treno ogni quarantacinque
minuti"
. Penso che su questo piano la discussione sarebbe
scorretta proprio perché noi proponiamo già una modalità temporale
per essere un po' concreti, ma siamo disposti ad accettare anche
emendamenti su questo punto che non siano tuttavia in contrasto con
la nostra idea di fondo. Perché l’alternativa qual
è, se non approfittiamo di questa occasione?
L’alternativa è che questo tratto ferroviario
rimarrà praticamente inutilizzato per otto o nove mesi che restano
da qui alla fine del 2001 che è il termine dato
dall’ente ferroviario per l'ultimazione dei lavori.
Avremmo poi un altro problema che voglio mettere sul tappeto che a
me sembra piuttosto interessante.
Se non vado errato, quando si parlò in altre occasioni di
possibilità di utilizzare a livello sperimentale la metropolitana
leggera sulla linea ferroviaria, una delle osservazioni che veniva
fatta era quella del problema di coordinare la metropolitana
leggera con i treni in transito sulla linea Aosta-Torino, cioè
c’era un problema di coordinamento.
Oggi quella linea è completamente chiusa al traffico per le note
ragioni, quindi mi sembra che se c’è un periodo
ottimale per sperimentare questa possibilità, quel periodo è
l’attuale. Abbiamo la ferrovia praticamente nuova da
Aosta a Nus, abbiamo il binario vuoto, possiamo fare tutto quello
che vogliamo compatibilmente con gli impegni di carattere
finanziario che vogliamo destinare a questa operazione, anche per
capire se un'iniziativa del genere può avere riscontro rispetto
all'utenza, infatti potremmo verificare se il rapporto
costi/benefici è soddisfacente.
Ma io ritengo che debba essere fatto un esperimento e
conseguentemente una valutazione a posteriori e non sulle
presunzioni perché sulle presunzioni relativamente alla ferrovia
non andremmo da nessuna parte.
Se non ricordo male, la linea ferroviaria era utilizzata da
circa 5.000 persone al giorno, che è una cifra enorme, e credo
quindi che una metropolitana leggera in questo tratto, se
opportunamente pubblicizzata e favorita da tariffe agevolate, possa
andare nella direzione di coloro che si pongono il problema del
traffico eccessivo al centro di Aosta, possa andare ad alleggerire
il traffico nella città di Aosta e favorire lo spostamento degli
utenti.
Certo, ci vorrà una convenzione fra chi gestisce i treni e la
Regione e ci vorranno probabilmente dei piccoli lavori di
sistemazione quanto meno al quartiere Dora e al Viale Europa, ma
dei lavori che ritengo dal punto di vista economico di modesta
entità perché si tratta di fare una fermata volante, quindi di fare
quel minimo di marciapiedi, pensiline, al limite anche provvisori,
utili alla sperimentazione.
Questo è lo spirito, del tutto propositivo, collaborativo,
concreto con il quale il nostro gruppo presenta questa mozione al
Consiglio augurandosi che venga approvata.
Président
La discussion est ouverte.
Si personne ne souhaite intervenir, la discussion générale est
close.
La parole à l’Assesseur au tourisme, aux sports,
au commerce et aux transports, Lavoyer.
Lavoyer (SA)
Sulla precedente iniziativa del gruppo Per la
Valle d’Aosta con l’Ulivo, iniziativa
che peraltro non è data due o tre mesi fa, ma forse un paio di
Consigli regionali fa, l’interpellante esprimeva una
certa soddisfazione per le risposte
dell’Assessore.
Sono convinto che la stessa soddisfazione non sarà espressa oggi
dopo la mia risposta.
La motivazione innanzitutto, pur salvaguardando
l’autonomia dell'iniziativa, mi pare però
intempestiva perché, quando circa un mese fa si portò questo
argomento in discussione al Consiglio regionale, un argomento
voglio ribadire tutt’altro che semplice perché non è
una decisione unilaterale del Governo regionale, fra
l’altro qui si parla con molta superficialità di
alcuni lavoretti da fare, quindi un argomento piuttosto complesso
che necessità di approfondimenti, in quella occasione ci fu un
impegno da parte del Governo regionale ad approfondire
l’argomento per capire quanto la realizzazione di
quel servizio sarebbe costata all’Amministrazione
regionale, quali potevano essere i fruitori. Soprattutto a suo
tempo la proposta non teneva conto di una serie di novità che nel
frattempo sono emerse con l’approvazione del piano
di traffico a livello nazionale che include peraltro anche la
tratta ferroviaria che collega Aosta.
Da questo punto di vista la motivazione mi sembra intempestiva
perché durante la fase di questi approfondimenti qua si dice che
non si sono più avute notizie, ma per la verità
c’era la disponibilità ad andare in commissione per
dare informazioni o a dare le notizie che il gruppo cui fa capo
l’iniziativa avesse richiesto.
Non solo non sono state chieste informazioni, ma si è presentata
una mozione per impegnare la Giunta a realizzare un progetto che in
quella sede era stato definito da tutti un progetto che necessitava
di un approfondimento.
Allora comincerò a dare alcuni elementi che scaturiscono proprio
da questo approfondimento che avevamo iniziato a fare a seguito di
quella iniziativa, elementi che hanno una rilevanza particolare
perché nascono da una relazione che è stata fatta da Trenitalia,
Divisione trasporto regionale, cioè non è la Giunta regionale che
decide; ci potrà essere la possibilità, qualora ci siano i
presupposti, la volontà politica, una tempistica che consenta
questo tipo di sperimentazione, di fare una convenzione, di
continuare a trasferire ulteriori miliardi per far viaggiare dei
treni pressoché vuoti, tutto è possibile però, ripeto, noi abbiamo
una controparte.
Elenco pertanto alcuni elementi che ci sono stati sottolineati
da Trenitalia a seguito della richiesta che abbiamo fatto relativa
alla possibilità di una riapertura al traffico con un servizio
sperimentale di tipo metropolitano come era stato richiesto.
Queste le problematiche che emergono. La prima, la più
importante, sta a sottolineare che sono tutt’altro
che piccoli i lavori da fare. Per poter eseguire le fermate
auspicate a Saint-Christophe, quartiere Dora, viale Europa, si deve
innanzitutto, per rispettare le normative vigenti, costruire una
struttura comprensiva di un marciapiede per ogni fermata di una
lunghezza minima di almeno 60 metri, di una tettoia per il ricovero
dei passeggeri, di un'adeguata illuminazione, posizionare una
macchina obliteratrice per la convalida dei biglietti e la
viabilità per raggiungere tale fermata.
Perché quando parliamo di fermata a Saint-Christophe bisogna
andarla ad individuare, bisogna costruire infrastrutture, costruire
un marciapiede lungo 60 metri, delle tettoie, mettere dei
macchinari, bisogna andare ad individuare ed eventualmente
espropriare delle aree se non ne abbiamo la proprietà come
Amministrazione regionale oppure come Ferrovie dello Stato, bisogna
costruire delle strutture di accesso.
Bisognerà anche predisporre la stazione di Sarre come capo
tronco del servizio metropolitano, presumibile costruzione di un
binario per non interferire con il traffico sulla linea
Aosta/Pré-Saint-Didier, quindi a Sarre ci sarebbe necessità di fare
un raddoppio, sempre che non si vada ad interferire sulla tipologia
degli orari, allora questa ipotesi è una pura ipotesi sperimentale
senza alcun significato concreto di trasporto.
"Tutto questo deve trovare un adeguato finanziamento
innanzitutto?"
ci dice Trenitalia come prima risposta, dunque
Trenitalia i soldi per fare questo tipo di sperimentazione non ne
ha a disposizione e non intende metterli.
Inoltre questo servizio sperimentale necessita anche di
interventi cosiddetti "di minima" di una fase di progettazione e di
una fase di realizzazione che, secondo loro, perché non sono lavori
che può fare direttamente l’Amministrazione
regionale, possono avere tempi ristretti al minimo di sei mesi,
sempre ammesso che ci siano i finanziamenti, ammesso che ciò sia
possibile.
Questa è la prima considerazione che viene fatta sotto
l’aspetto degli interventi che ci sono da fare e
che, ripeto, non è un aspetto da poco. Per venire poi agli aspetti
più di carattere tecnico, chi meglio di Trenitalia, Divisione
trasporto regionale, può avere competenza in materia?
La costruzione di un orario cadenzato a trenta minuti presuppone
con i tempi di percorrenza attuali l’incrocio dei
treni nelle stazioni di Aosta e forse dopo
un’attenta verifica delle tracce nella stazione di
Quart. Nelle stazioni capo tronco, Sarre e Nus, come avevamo già
detto prima, si dovrà provvedere all’abilitazione al
servizio movimento o adeguato impianto di segnalamento per la
movimentazione del traffico. Anche questa fase richiederebbe tempi
e risorse finanziarie che in questo momento Trenitalia non ha a
disposizione.
Si deve inoltre prendere in considerazione le soggezioni che con
orario cadenzato di trenta minuti si ripercuoterebbero sui tempi di
apertura dei passaggi a livello, soprattutto quelli nella città di
Aosta, che rimarrebbero per gran parte della giornata chiusi. Per
ovviare a questo inconveniente si dovrebbe, qualora si voglia
andare avanti su questo progetto, intervenire sugli impianti
tecnologici esistenti, rifacimento quasi totale
dell’impianto stesso con tempi e risorse finanziarie
che Trenitalia non possiede e che considera importanti.
Per esercire l’esercizio sopra formulato, occorre
potenziare il parco macchine, attualmente formato da 4 ALN, con
almeno altre tre automotrici. Tale parco macchine abbisognerebbe di
una manutenzione costante con potenziamento
dell’officina di riparazione e delle relative
risorse umane e professionalmente specializzate che sarebbero da
richiedere all'officina di Novara.
Un altro punto è quello relativo al personale di macchina e
viaggiante che dovrebbe anch’esso essere reperito da
altri impianti.
Vi è poi l’ultimo aspetto che, se è un
esperimento, potrebbe anche essere irrilevante, ma che in un
equilibrio economico va comunque preso in considerazione. Dalle
rilevazioni statistiche semestrali il numero di utenti registrato
sulla tratta Aosta-Nus non giustifica in alcun modo
l’istituzione di tale servizio di trasporto. Bisogna
comunque tenere conto che un nuovo servizio non competitivo per
tempi e tariffe, e questo non lo dico io, lo dice Trenitalia,
rispetto al trasporto cittadino su gomma richiede generalmente un
congruo tempo di rodaggio prima di poter essere utilizzato appieno
da parte dell’utenza.
Da tutte queste considerazioni emerge che, se vogliamo dare a
questo tipo di progetto non un approfondimento definitivo, ma un
approfondimento di progetto sperimentale, a fronte degli otto mesi
da qui alla riapertura totale del tratto ferroviario tale
esperimento non pare assolutamente giustificato.
Allora quali sono, non dico le conclusioni, ma gli elementi di
valutazione che già da questo primo approfondimento può trarre il
Governo regionale? Senza tener conto che nel frattempo, in
contrasto completo con quanto era sempre stato affermato dal gruppo
Per la Valle d’Aosta con l’Ulivo, nel
piano dei trasporti a livello nazionale è stato inserito nello SNIT
anche il collegamento con Aosta. Questo modifica totalmente la
politica da un punto di vista del potenziale trasferimento di
competenze del tratto ferroviario e sempre sul piano del traffico a
livello nazionale e internazionale per la prima volta compare la
tratta Aosta-Martigny.
Voi direte che non c’entra nulla però, visto che
tutti questi progetti e questi approfondimenti erano solo per
distrarre l’attenzione dell’opinione
pubblica su dei problemi concreti, voglio ribadire che questi hanno
cominciato a diventare dei progetti e degli approfondimenti
concreti.
Il Governo regionale intende perseguire
l’approfondimento di questo progetto, ma intende
perseguirlo non a livello di sperimentazione, ma come progetto
definitivo che può essere ipotizzato nel collegamento
Aosta/Pré-Saint-Didier.
Riteniamo che questa prima analisi comunque necessiterebbe di
ulteriori approfondimenti, ma se l’iniziativa di
oggi è una mozione che impegna il Governo regionale a prendere una
decisione definitiva sull’attivazione di questo
progetto, riteniamo che una sperimentazione di questo tipo per i
costi e i tempi che la stessa richiederebbe rischierebbe di essere
vanificata nella concretezza.
Quindi riteniamo che sia da percorrere questo tipo di ipotesi
per un collegamento Aosta/Pré-Saint-Didier ma, qualora il gruppo
non intenda ritirare la mozione in attesa di un esame definitivo
della proposta, riteniamo che sulla stessa non potremmo che
astenerci anche perché, posta con questi contenuti e con queste
modalità, viste anche le risposte dell’interlocutore
principale del Governo regionale, ci pare più
un’azione di tipo strumentale per andare sempre
nella direzione di dividere il Consiglio regionale fra quelli che
sono a favore della ferrovia e quelli che sono contrari alla
ferrovia.
Penso che dobbiamo agire con un certo realismo; questo tipo di
sperimentazione sarebbe irrealizzabile nei tempi stretti che sono
stati previsti dagli interpellanti e avrebbe dei costi che non
sarebbero assolutamente giustificabili nei confronti della
collettività, soprattutto perché dalle premesse pare che questi
costi debbano essere interamente sostenuti
dall’Amministrazione regionale.
Président
La parole au Conseiller Curtaz.
Curtaz (PVA-cU)
Ho ascoltato con attenzione i dati che
l’Assessore mi ha fornito e devo dire la verità: mi
sono cascate le braccia di fronte ad alcune osservazioni che egli
ha fatto. Cercherò di andare per ordine.
Ho esordito dicendo che la nostra proposta, quella ufficiale,
perché questa proposta data di anni, era stata portata
all’attenzione della Giunta due mesi fa, forse
qualcosa in meno, e avevo proprio ragione con quel qualcosa in meno
perché l’interpellanza è stata depositata il 24 o il
25 gennaio, quindi due mesi meno tre o quattro giorni e poi è stata
discussa il 7 febbraio, quindi l’Assessore conosceva
di questa cosa da due mesi?
(interruzione dell’Assessore Lavoyer, fuori
microfono)
? no, da due mesi, Assessore, da due mesi lei era a conoscenza
di questa iniziativa, ma non è questo il punto anche se va
sottolineato perché c’è sempre molto pressappochismo
quando si replica alle nostre affermazioni.
Dove mi sono cascate le braccia non è su questa cosa, ma è sul
fatto di aver sentito dire dall’Assessore che per
fare i lavori che egli ha elencato ci vorrebbero sei mesi.
L’Assessore dice che riporta su questo punto il
parere di Trenitalia; io cosa dice Trenitalia non lo so e non lo
voglio sapere.
Le faccio presente, Assessore, che Trenitalia in un anno circa
rifà completamente la linea Aosta-Chivasso compresi i due
ponti?
(interruzione dell’Assessore Lavoyer, fuori
microfono)
? alto là, stiamo parlando dei sei mesi dei lavori. Lasciatemi
finire il ragionamento. Allora per fare 90 chilometri circa di
linea con due ponti sulla Dora Baltea nel Canavese ci vuole un anno
e sono partiti in ritardo; non un anno di lavori, un anno dagli
eventi alluvionali, ma diciamo tredici mesi così siamo più
precisi.
Per fare, secondo la sua prospettazione, 180 metri di
marciapiede, ripeto, 180 metri di marciapiede, tre marciapiedi da
60 metri, mettere l’illuminazione, mettere tre
tettoie e tre obliteratrici ci vorrebbero sei mesi. Ora io non so
con quale buon senso si può avallare una giustificazione del
genere. Se Trenitalia ha sostenuto queste cose, è evidente che
Trenitalia non vuole fare questo esperimento.
Ma posso capire che Trenitalia non voglia fare l'esperimento;
fossi in quei panni probabilmente la penserei nello stesso modo
perché per l’ente ferroviario è probabilmente
un'operazione antieconomica e poi loro non si pongono gli interessi
pubblici che invece noi abbiamo il diritto e il dovere di
perseguire; loro fanno un discorso di carattere aziendale e può
darsi che questa operazione per loro non sia favorevole dal punto
di vista economico-finanziario.
Ma che l’Assessore prenda a pretesto questi dati
ridicoli rispetto ai tempi necessari ai lavori, perché cinque
operai normali ci impiegano al massimo una settimana o dieci
giorni, a me sembra una cosa a dir poco discutibile.
È inutile che l’Assessore ci venga a dire che
stiamo ragionando su altre ipotesi perché, mi dispiace dirlo
all’Assessore, ma ormai su questi temi le sue idee
le conosciamo e anche le sue realizzazioni.
Le idee che manifesta sono sempre quelle di riconfermare la sua
disponibilità a chiarire, a verificare, a studiare, eccetera, ma le
realizzazioni in campo ferroviario sono uguali a zero perché la
cosa non lo interessa. Ripeto capisco che non interessa a
Trenitalia, ma non interessa né all’Assessore né a
questa Giunta ed è significativo su questo punto, qui mi permetto
un riferimento all’altra volta, che
l’Assessore abbia esordito dicendo:
"L’altra volta probabilmente il gruppo
dell’Ulivo è rimasto soddisfatto della mia risposta,
questa volta lo sarà un po' di meno?"
.
Ho riletto il verbale, non eravamo già molto soddisfatti perché
immaginavo già che dietro le parole non ci fosse niente.
Ma perché, Assessore, mi risponde in questo modo? Perché quando
si tratta di passare dalle parole ai fatti concreti su questo tema,
questa Amministrazione non c’è, è assente ed è
inutile scaricare su altri questa responsabilità perché la verità è
che quando le cose non si vogliono fare non si fanno, quando le
cose si vogliono fare si fanno.
Abbiamo mezzi finanziari, abbiamo tutte le possibilità, cito
l’esempio di questa mattina
dell’Ecole de neige per dire che, quando si vogliono
impiegare delle risorse anche malamente, spendiamo a piene mani,
quando invece non si vuole fare una sperimentazione come quella che
modestamente chiediamo, si trovano le giustificazioni più
strampalate del mondo.
Mi fermo qui. Prendo atto che oggi dicendo di no con
un'astensione alla nostra mozione, che assolutamente non ritiro,
che mantengo, questa Giunta e questa maggioranza si prendono la
responsabilità di affossare definitivamente un'idea: che in questa
Regione nel centro Valle si possa sperimentare, ripeto,
sperimentare una metropolitana leggera che servirebbe a
decongestionare la città di Aosta dal traffico privato che la sta
rendendo via via più invivibile.
Président
La parole à l’Assesseur au
tourisme, aux sports, au commerce et aux transports, Lavoyer, pour
déclaration d'intention.
Lavoyer (SA)
Dopo la replica del Consigliere Curtaz
verrebbe quasi voglia di votare contro questa mozione perché io
dato delle argomentazioni, ma non ho sentito una sola
argomentazione.
Qua non si tratta di fare 180 metri di marciapiede, caro Curtaz.
Qua si tratta di reperire le aree, si tratta di fare le strade di
accesso, si tratta di essere realisti.
Lei mi deve dire dove andiamo a localizzare la fermata nel
villaggio Dora e dove andiamo a localizzare la fermata nel Comune
di Saint-Christophe, visto che è esperto di urbanistica, di piani
regolatori, di viabilità e di trasporti.
Lei deve darmi delle risposte concrete perché è lei che fa la
propaganda, perché sarebbe molto più facile per noi su questi temi
cavalcare la propaganda del vostro coordinatore che ripetutamente
emette dei comunicati stampa sullo stato di avanzamento dei lavori
come se fosse lui il direttore dei lavori, colui che dà i tempi,
colui che li realizza, colui che li appalta?
(interruzione del Consigliere Curtaz, fuori
microfono)
? perfetto, infatti è grazie al Coordinatore dei Verdi se i
lavori sul tratto ferroviario vengono realizzati con celerità.
E poi lei non può confondermi i lavori di collegamento
ferroviario fra due regioni con un progetto sperimentale. Il
problema non è solo degli interventi strutturali nelle aree da
reperire, il problema è anche dei macchinari, è di verificare se
questi passaggi a livello, che dovranno essere chiusi ogni trenta
minuti, portano dei disagi o meno ai cittadini, si tratta di andare
a verificare i costi di questo intervento.
Non ho sentito un solo dato che giustifichi la sperimentazione
di questo progetto.
Rimaniamo convinti che questo tipo di progetto vada sviluppato
in modo serio, non strumentale e propagandistico come lo è stato
fatto da qualcuno nella legislatura precedente, ma non abbiamo
visto nulla della metropolitana leggera Aosta/Pré-Saint-Didier,
nulla, il vuoto assoluto, se non progetti e studi di
fattibilità.
Riteniamo che questo progetto vada approfondito non appena
avremo le competenze in materia nella tratta
Aosta/Pré-Saint-Didier. Questo progetto sperimentale va ad
interferire con una tratta che il recente piano di traffico a
livello nazionale include nello SNIT, quindi di per sé va a
decadere la bontà di questa sperimentazione, sperimentazione
peraltro costosa, non utilizzata da nessuno e irrealizzabile nei
tempi previsti nella mozione.
Questo è il motivo per cui ci asteniamo, non per i contenuti
della mozione.
Président
La parole au Conseiller Curtaz pour déclaration
d'intention.
Curtaz (PVA-cU)
Annuncio il voto favorevole del nostro
gruppo. È anche un peccato che la discussione su questo tema non si
sia allargata ad altri consiglieri o ad altri gruppi, voglio un
attimo ancora replicare perché l’Assessore non può
chiedere a noi di dire dove devono passare le strade, di dire se
l’Assessorato deve procedere ad espropri, eccetera
perché l’Assessore ha un apparato di centinaia di
persone che lavorano al servizio del suo Assessorato, mentre io, se
mi guardo dietro, vedo la finestra.
Non credo che per fare queste opere, per fare delle fermate
provvisorie e volanti al quartiere Dora o a viale Europa ci sia
bisogno di fare strade, espropri, eccetera; la ferrovia passa in
mezzo alle case, quindi basta cercare tecnicamente il luogo più
idoneo per mettere queste fermate provvisorie e sperimentali, ma il
problema non è il dettaglio.
Il problema è che su questa vicenda non abbiamo mai sentito una
parola decisa, non abbiamo mai sentito esprimere la volontà di
farlo, di sperimentarlo. Allora sarebbe stato più onesto, ed è
questo che le contesto, dire fin dal primo momento che non eravate
interessati alla cosa per tutte le motivazioni che
l’Assessore avrebbe potuto argomentare benissimo.
Non sarei stato d’accordo, ma mi sarebbe sembrato
più onesto, senza nascondersi dietro il dito dei tempi dei lavori e
del Trenitalia che non è d’accordo.
Un’ultima cosa che ritengo la più insoddisfacente
della sua replica è quello che le fa dire che questo servizio non
avrebbe successo.
Ma da quando in qua si boccia una sperimentazione dicendo che
non avrebbe successo? Le ricordo di nuovo che sulla linea
Aosta-Torino, anche se questo non è un metro di paragone valido
come poi argomenterò, circolavano in media cinquemila persone al
giorno. Credo che ogni giorno fra Nus e Saint-Christophe, Sarre o
Saint-Pierre ci siano alcune migliaia di persone che
quotidianamente raggiungono Aosta in macchina per questioni di
lavoro e alla sera tornano a casa. Se riuscissimo a mettere sul
treno un quarto o un terzo di queste persone, avremmo un risultato
non in termini economici, ma in termini di qualità della vita
all’interno della città di Aosta a mio giudizio
rilevante.
A me sembra che questa sia una proposta lungimirante, invece si
sceglie la politica del giorno per giorno oppure dei grandi
progetti faraonici per poter dire in televisione che si fa qualcosa
e in effetti si fanno convegni per miliardi, mentre qui non si
trovano i soldi per fare le pensiline e altri piccoli lavori. Fra
l’altro lei ha parlato di lavori costosi, ma non ha
indicato una cifra; mi sarebbe piaciuto sapere quanto costano tre
obliteratrici, per esempio, e invece non una cifra.
Questo per dire che occorrerebbe una maggiore onestà nel dire
che ai trasporti locali e nazionali questa Amministrazione non è
interessata, ma è interessata ai grandi progetti, quelli di ampio
respiro che travalicano le Alpi. Su questo avremo ancora occasione
di parlare.
Président
Je soumets au vote la motion:
Conseillers présents: 30
Votants: 5
Pour: 5
Abstentions: 25 (Agnesod, Bionaz, Borre, Cerise, Charles Teresa,
Collé, Comé, Cottino, Cuc, Ferraris, Fiou, Lanièce, La Torre,
Lavoyer, Louvin, Marguerettaz, Nicco, Ottoz, Pastoret, Perron,
Piccolo, Praduroux, Vallet, Viérin D. et Viérin M.);
Le Conseil n’approuve pas.
