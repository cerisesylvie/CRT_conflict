Classificazione
EDILIZIA
Edilizia pubblica
ISTRUZIONE PUBBLICA
Università



Oggetto del Consiglio n. 2128 del 24 maggio 2016 - Resoconto
OGGETTO N. 2128/XIV - Interpellanza: "Ritardi nella
realizzazione dei lavori riguardanti i parcheggi e l'area verde
presso la Nuova università valdostana".
Viérin M. (Presidente)
- Punto n. 15 dell'ordine del
giorno. La parola al collega Ferrero.
Ferrero (M5S) -
Correva il 1 dicembre 2015 quando, nel
corso di un'audizione in commissione, l'amministratore unico della
Nuova università valdostana Bruno Milanesio ci rassicurava sul
fatto che il parcheggio che doveva essere realizzato nell'area nord
del cantiere dell'università sarebbe stato operativo nel giro di
circa tre mesi. Questa era una cosa che avevo sollecitato
direttamente, perché c'era una situazione con il cantiere
costituito che penalizzava gravemente sia i commercianti che gli
abitanti della zona, e quindi il parcheggio aveva una sua necessità
di essere attivato prima possibile. Comunque eravamo stati tutti
rassicurati.
Ricordiamo che la Nuova università valdostana, oltre al fatto
che ci costa e ci è costata diversi milioni di euro, è una società
di scopo. Le società di scopo sono appunto costituite per uno scopo
specifico, in questo caso la realizzazione del primo lotto della
Nuova università, perché probabilmente gli uffici regionali o i
dirigenti regionali non sono in grado o non hanno quelle
professionalità necessarie; allora ecco che si ricorre ad una
società esterna, ma controllata dalla Regione, per fare quei lavori
che dovrebbero essere fatti "meglio", più rapidamente, ed evitare
tutti quei problemi che di solito ci sono con gli uffici delle
pubbliche amministrazioni.
Ormai siamo a maggio 2016, due o tre mesi sono passati
ampiamente. Se qualcuno come il sottoscritto fa un giro nell'area
che doveva essere adibita a parcheggio - e io ci passo tutti i
giorni per venire negli uffici del Consiglio - nota che non è
cambiato niente, salvo la nascita e la crescita su quella specie di
mucchio di detriti derivati dalla demolizione di alcune piante,
alcune delle quali hanno fatto già la corteccia. Io non so se
quando si alludeva alla zona verde si pensava ad una zona verde
selvatica, perché i mucchi di terra che sono stati portati - ce ne
sono quattro o cinque - anche questi sono stati ricoperti da
vegetazione spontanea che è cresciuta. Potrebbe essere una
soluzione, già adottata peraltro dal Comune di Aosta nella rotonda
di viale Gran San Bernardo, dove ormai sono le piante selvatiche,
che sono cresciute, che hanno ricoperto quel poco che c'era. Può
darsi che abbiate scelto una via particolare.
C'è però un grosso problema: oltre al danno cagionato ai
residenti, ce n'è uno cagionato alle attività commerciali della
zona. In questo periodo, proprio nella stessa zona, ci sono i
cantieri della Telcha, e io vi posso dire per esperienza diretta
che in via Monte Vodice, a parte il fatto che parcheggi non ne
esistono più perché sono tutti occupati dalle aree di cantiere, per
alcuni giorni è stato impossibile accedere con gli autoveicoli alle
abitazioni, e di una via che ha due marciapiedi e una carreggiata
era disponibile solo un marciapiede per l'accesso. Pensate gli
esercizi commerciali della zona come stanno vivendo questa
questione! D'altronde i parcheggi - e l'ho sperimentato
personalmente - vengono ormai cercati a chilometri rispetto a
quella zona perché non si riesce più a parcheggiare; anche in
questo caso siamo di fronte ad una promessa che non è stata
rispettata. Si nota peraltro che nella zona del cantiere a sud i
lavori di scavo e di realizzazione sono proseguiti in maniera
veloce: perché privilegiare i lavori di realizzazione sottostanti,
quando invece si era detto che, proprio per far sì che ci fossero
meno disagi ai residenti e agli esercizi commerciali, si sarebbe
fatto subito il parcheggio? Un conto è un cantiere fermo, ma qui
invece si è voluta privilegiare esattamente un'area del cantiere
che aveva meno necessità di essere completata, perché poi l'urgenza
è quella dei cittadini e dei commercianti che stanno nella
zona.
Nell'interpellanza si chiede molto semplicemente di chi è la
responsabilità di questo ritardo, perché comunque un ritardo c'è
stato rispetto alle dichiarazioni rese in commissione, tenendo
conto che già a dicembre si era arrivati ad un ritardo, perché già
precedentemente si era detto che il parcheggio sarebbe stato fatto
(è la seconda volta che gli impegni non vengono rispettati). Poi se
è stata prevista una penale nei confronti delle ditte che dovevano
realizzare i lavori o se ci facciamo prendere per il naso tutte le
volte e poi subiamo passivamente quello che succede, se sono le
ditte che ci dettano legge e, qualsiasi cosa succeda,
l'Amministrazione regionale sta zitta e non fiata. A questo punto
si vorrebbe sapere anche qual è il nuovo termine, se c'è un nuovo
termine entro il quale verranno completati questi lavori; è un
parcheggio, si tratta di stendere un manto di asfalto, di fare
quattro opere in croce ed è una cosa che si può fare velocemente,
quindi perché non la si fa. Chiederei anche, viste le dichiarazioni
rese dal signor Bruno Milanesio a Rai1, nelle quali lui si diceva
disponibile a togliersi il compenso che riceve come amministratore
della società della Nuova Università della Valle d'Aosta S.r.l., se
la Giunta regionale a questo punto vuole chiedergli di toglierseli
da subito questi compensi, perché effettivamente qualcosa non ha
funzionato. I lavori non sono stati fatti come gli impegni avevano
previsto e, di conseguenza, dato che questo è comunque un gesto
nobile, anche magari un pochettino inatteso da parte di Milanesio,
però lui il gesto l'ha fatto, diamo la possibilità a quest'uomo di
realizzare questo gesto e chiediamogli di togliersi subito i 90
mila euro all'anno circa lordi che si prende. Io penso che questo
sarebbe un bel segnale e, dato che non si ha ragione di pensare che
una persona faccia delle dichiarazioni pubbliche ad un canale
televisivo nazionale per dopo rimangiarsele, sarebbe semplicemente
una conseguenza delle dichiarazioni rese, quindi è un incentivo che
la Giunta regionale può richiedere al signor Milanesio. In
alternativa, dato che questa è una società di scopo, che lo scopo
non è stato raggiunto e che abbiamo già una brutta esperienza con
la Coup S.r.l. (la società che si è occupata dell'ospedale, anche
quella è una società di scopo), se gli scopi non vengono
conseguiti, a questo punto che senso ha avere una società di scopo
e che senso ha anche attribuire dei compensi a chi amministra
queste società?
Président -
La parole au Président de la Région.
Rollandin (UV) -
Per quanto riguarda le società di scopo,
sul discorso dell'ospedale credo che abbiamo già avuto modo di
parlare della riduzione che c'è stata, del fatto che ci sono stati
degli scavi che hanno evidentemente precluso la possibilità di
andare avanti.
Venendo alle domande puntuali: "a chi fanno capo le
responsabilità" e "se era prevista una penale", il contratto in
essere relativamente al primo lotto del polo universitario prevede
l'ultimazione dei lavori entro il 21 settembre 2018. La società NUV
comunica che non vi è nessun ritardo in ordine alla realizzazione
del parcheggio di superficie dell'area nord (via Monte Pasubio) e
dell'area verde, la cui ultimazione è prevista dal cronoprogramma
vigente per il 18 luglio 2016. Rispetto a questo punto,
l'amministratore della società precisa che le dichiarazioni rese il
1 dicembre 2015 erano in linea con l'intenzione di accelerare la
consegna di questa parte dell'intervento, affinché il Comune
disponesse di nuovi posti auto necessari anche per la
ristrutturazione della vicina piazza Roncas. Qualche giorno dopo,
però, il Comune ha chiesto di modificare l'intervento previsto
nell'area nord, lungo la via Pasubio, inserendo in particolare un
tratto di pista ciclabile da integrarsi nella rete dei percorsi del
Comune in corso di programmazione e progettazione. Le competenti
strutture dell'Assessorato regionale alle opere pubbliche hanno
pertanto chiesto a NUV di predisporre una variante per soddisfare
questa richiesta, variante di cui sono attualmente in corso le
procedure di approvazione.
Il punto n. 3 chiede "qual è il nuovo termine". Come già detto
in precedenza, l'amministratore di NUV ritiene che l'intervento in
questione possa essere concluso entro il 18 luglio prossimo,
secondo i termini previsti; l'accelerazione non c'è stata per
questa modifica legata al percorso della pista ciclabile.
Sul punto n. 4: "se la Giunta non ritenga in relazione ai
ritardi" - che non ci sono, come ho detto - NUV ha finora
rispettato i tempi e le previsioni finanziarie e tutti i
contenziosi che hanno interessato la società si sono conclusi con
la conferma della correttezza e dell'efficacia dell'operato della
stessa.
Per quanto riguarda l'altro punto riferito all'amministratore,
ci sarà l'assemblea a giugno prossimo per l'approvazione del
bilancio 2015 e lì saranno assunte le decisioni in merito al
rinnovo degli organi della società e, se sarà la stessa persona, si
adotterà il sistema che lei ha detto.
Président -
La parole au collègue Ferrero.
Ferrero (M5S) -
Se ci sono già dei cronoprogrammi, perché
fare delle dichiarazioni giornalistiche che poi sono quelle che
passano effettivamente all'opinione pubblica, anticipando i tempi e
alimentando aspettative che erano diverse? I commercianti, e
comunque anche i residenti della zona, si sono fatti un'idea
diversa! All'epoca sui giornali è uscito questo con le
dichiarazioni di Milanesio. Poi a me fa piacere che nel
cronoprogramma ci sia il 18 luglio come data - vedremo poi se viene
rispettata - però le dichiarazioni rese alla stampa erano diverse.
Le persone non vanno a leggere il cronoprogramma, le persone
leggono il giornale, sentono il Tg3, sentono che Milanesio dice che
tra due o tre mesi il parcheggio è pronto e anche le persone che
sono lì si fanno tutta una serie di ragionamenti che sono sulla
base di quelle date. Sennò facciamo gli
spot
, ognuno si fa
gli
spot
, dice che domani è tutto pronto e poi rettifica
osservando che il cronoprogramma prevedeva una cosa diversa... ma
non dobbiamo neanche poi esagerare e prenderci in giro! Vediamo se
le dichiarazioni di Milanesio, che sui termini sono così
altalenanti riguardo alla riduzione del suo emolumento, saranno
rispettate anche quelle, anzi, addirittura alla sua abolizione,
tanto ha già detto di avere il vitalizio e che quindi non ci sono
problemi, ma visto come siamo partiti ho dei dubbi che si vada in
quella direzione. È per quello che si pretende vi sia un pochettino
più di serietà quando si fanno certe dichiarazioni, che poi sono
quelle che arrivano ai cittadini.
Vi assicuro che nella zona, con i cantieri ancora aperti, ci
sono stati ritardi anche nei cantieri della Telcha, è una
situazione quasi da quartiere bombardato. Le strade sono aperte, i
parcheggi non ci sono, la circolazione anche pedonale è ostruita,
vedete un po' voi! In questo periodo in cui il commercio va così
bene e anche le attività artigianali che sono lì vanno così bene,
non mi pare proprio un atteggiamento da tenere. Poi, che ci siano
stati problemi con la pista ciclabile, se c'era una società di
scopo, se avete fatto anche degli accordi preliminari con il Comune
di Aosta e vi siete tanto parlati, c'era una specie di accordo di
programma e poi viene fuori la questione della pista ciclabile
quando si stanno iniziando lavori...ma allora che cosa fate gli
accordi di programma, che cosa fate gli accordi con il Comune e
come vi parlate? Lì c'è stato un cortocircuito, qualcuno è venuto
fuori con qualcosa di successivo. Se si decide la pista ciclabile
lo si decida all'inizio, non alla fine, o qualcuno si è svegliato
una notte? Perché poi porta ad un ritardo: tavoli di lavoro,
comitati di pilotaggio, grandi riunioni e poi dopo si arriva alla
fine a fare le modifiche ai progetti!
Presidente -
Ritorniamo al punto n. 10 per l'arrivo
dell'Assessore Donzel.
