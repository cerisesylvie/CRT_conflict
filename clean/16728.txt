Classificazione
ISTRUZIONE PUBBLICA


Resoconto integrale del dibattito dell'aula
Oggetto del Consiglio n. 24 del 15 luglio 1998 - Resoconto
SEANCE DU 15 JUILLET 1998 (MATIN)
OGGETTO N. 24/XI Applicazione in Valle d'Aosta della Circolare
del Ministero della Pubblica Istruzione del 6 aprile 1998,
concernente le sperimentazioni di insegnamento dell'educazione
fisica. (Interpellanza)
Interpellanza Preso atto della Circolare del Ministero della
Pubblica Istruzione - Ispettorato per l'educazione fisica e
sportiva - (prot. n. 128 del 6 aprile 1998), secondo la quale non
sussistono più i motivi che hanno determinato le autorizzazioni per
le sperimentazioni di insegnamento dell'educazione Fisica per
classi miste anziché per squadre distinte per sesso, in quanto la
legge finanziaria 1997 (articolo 1, comma 76 della legge 662/1996)
consente agli organi competenti di ciascun istituto, nel rispetto
dell'autonomia scolastica, di scegliere l'organizzazione
dell'insegnamento dell'educazione fisica per squadra o per
classe;
Considerato che la stessa legge finanziaria al comma 85
dell'articolo 1 afferma che "le disposizioni di cui ai commi da 70
a 80 non si applicano alla Regione Valle d'Aosta" che disciplina la
materia nell'ambito delle competenze derivanti dallo Statuto e
dalle relative norme di attuazione;
Constatato che la Sovraintendenza agli Studi della Valle
d'Aosta, in presenza di questa norma, si è limitata a trasmettere
alle scuole la nota ministeriale senza alcun adattamento alla
realtà regionale e senza alcuna concertazione con le organizzazioni
sindacali ;
Preso atto che l'applicazione immediata della circolare
ministeriale del 6 aprile 1998, prot. n. 128, ha determinato, nel
Liceo Ginnasio "XXVI febbraio" di Aosta, la perdita di un posto di
insegnamento di educazione fisica (nell'organico di diritto per
l'anno scolastico 1998/99);
Considerato inoltre che nel Liceo Ginnasio "XXVI febbraio" tale
circolare non andava applicata in quanto la sperimentazione ivi
attuata prevede oltre all'insegnamento di educazione fisica in
classi miste anche la compresenza di due insegnanti: infatti il
rinnovo di tale sperimentazione è stato autorizzato dal Ministro
della Pubblica Istruzione, in data 20 maggio 1998, con apposito
decreto;
la sottoscritta Consigliera regionale
Interpella
l'Assessore competente per sapere
quali sono i motivi per cui l'Amministrazione regionale si è
limitata a trasmettere alle scuole la nota del ministero e se è
intenzione dell'Assessore competente definire regole di
comportamento concordate con le OO.SS, tramite protocolli di
intesa, circa la prassi e i tempi da rispettare per i provvedimenti
ministeriali in materia scolastica, che prevedono un adattamento
specifico per la Valle d'Aosta;
se è intenzione dell'Assessorato competente intervenire per
ripristinare, a partire dall'anno scolastico 1998/99, almeno
nell'organico di fatto, il posto di educazione fisica che è stato
soppresso;
quali sono le intenzioni dell'Assessorato competente nei
confronti della prosecuzione nei prossimi anni della
sperimentazione di educazione fisica presso il liceo Ginnasio XXVI
febbraio, deliberata dal collegio dei docenti.
F.to: Squarzino Secondina
Président La parole à la Conseillère Squarzino Secondina.
Squarzino (PVA-cU) La questione può apparire un po' tecnica a
chi legge per la prima volta quest'interpellanza, ma il problema è
molto semplice.
L'insegnamento dell'educazione fisica nella scuola secondaria
superiore avviene, per legge, per squadre maschili e femminili di
almeno 15 alunni. Da alcuni anni però, proprio per esigenze
didattiche, le scuole hanno chiesto di sperimentare altre modalità
organizzative dell'insegnamento dell'educazione fisica; si sono
moltiplicate in tutta Italia moltissime di queste sperimentazioni
tanto che è venuto meno lo spirito della sperimentazione e il
Ministero ha deciso che toccava alle singole scuole, nell'ambito
della loro autonomia, decidere se organizzare l'insegnamento di
questa materia per squadre oppure per classi miste per cui ci
sarebbe un insegnante di educazione fisica per un'intera classe,
sia essa maschile, femminile o mista.
Questo tipo di autorizzazione è stata inserita prima nella
finanziaria del 1996 ed ancora nella finanziaria del 1997 e
recentemente una circolare del Ministero ha ricordato alle scuole
questa possibilità di decidere in modo autonomo l'organizzazione
dell'insegnamento dell'educazione fisica.
Anche in Valle d'Aosta c'è stata una circolare della
Sovrintendente agli studi che ha trasmesso la nota ministeriale
alle scuole, ma - ed è questo il punto - nella finanziaria del 1996
e del 1997 si dice con molta chiarezza che queste disposizioni non
si applicano alla Regione Valle d'Aosta che disciplina la materia
nell'ambito delle proprie competenze.
Per questo c'è una prima richiesta dell'interpellanza: per quali
motivi l'Amministrazione regionale si è limitata a trasmettere alla
scuola la nota del Ministero. Questo è un motivo occasionale, ma
c'è il problema più generale che mi interessa di più ed è questo:
come ci si intende muovere a fronte di provvedimenti ministeriali o
legislativi che riconoscono un'autonomia da parte della Regione
Valle d'Aosta nell'ambito scolastico.
Non è mai chiaro infatti quali sono le modalità con cui si deve
intervenire, cioè a volte la Pubblica Istruzione applica "tout
court" quello che è deciso a livello ministeriale, a volte rimanda
di mese in mese e a volte anche di anni, la sua applicazione senza
indicare con chiarezza quali sono i criteri in base ai quali fa
queste scelte. Per questo si chiede se è intenzione
dell'Assessorato definire delle regole di comportamento con i
sindacati e rispettare le regole che vengono stabilite.
Un secondo aspetto, più specifico, che l'interpellanza affronta
riguarda il liceo-ginnasio XXVI Febbraio di Aosta in cui
l'applicazione di questa circolare ha determinato la perdita di un
posto di insegnamento nell'organico.
Si tenga conto che questa circolare fra l'altro non andava
neanche applicata a questa scuola superiore: è vero infatti che si
dice che rientra nell'autonomia scolastica decidere
l'organizzazione dell'educazione fisica per squadre o per classi
miste e che questo tipo di sperimentazione è demandato
all'autonomia scolastica delle scuole.
Ma è pur vero che il liceo-ginnasio di Aosta ha una
sperimentazione di educazione fisica che non rientra in questa
tipologia, tant'è vero che esiste un decreto del Ministero in data
26 maggio 1998 con cui si autorizza per l'anno scolastico 1998-1999
la prosecuzione senza modifica della sperimentazione per
l'insegnamento di educazione fisica nelle scuole di cui
all'allegato elenco e nell'allegato elenco esiste anche il
liceo-ginnasio di Aosta.
Rispetto a questo secondo tema si vuole chiedere: 1) se si vuole
venire incontro al problema, se si vuole ripristinare almeno
nell'organico di fatto quel posto che è stato cassato nel liceo
classico di Aosta, ma soprattutto quali sono le intenzioni
dell'Assessorato rispetto alla prosecuzione di questa
sperimentazione. Aspetto la risposta dell'Assessore, mi riservo di
intervenire con successive osservazioni.
Président La parole à l'Assesseur à l'éducation et à la culture,
Pastoret.
Pastoret (UV) L'interpellation demande de ma part un compte
rendu chronologique des faits qui se sont passés et qui sont à
l'origine de la situation que Mme Squarzino vient d'illustrer.
La réponse sera donc un peu débordante; vous l'imaginez, d'après
la présentation à laquelle vous avez assisté, le thème est
complexe. J'espère quand même qu'elle pourra aussi représenter,
au-delà des faits techniques, un intéressant exemple quant à la
superposition des rôles dans les rapports Etat-Région et quant au
manque de clarté qui existe très souvent et qui engendre des
rapports compliqués entre les deux Administrations. L'exposition
sera un peu lourde et on pourra parfois aussi se demander dans quel
monde nous sommes en train de vivre par rapport aux contradictions
qui en ressortent. Les bureaux de l'Assessorat se sont occupés de
la partie technique et ont essayé de réduire les détails;
cependant, même si je me limiterai à en citer que l'essentiel, je
vous prie de vouloir exercer au maximum votre patience. Je dois
donc partir avec une illustration des faits.
Fino all'anno scolastico 1996-1997 l'insegnamento
dell'educazione fisica negli istituti superiori doveva essere, come
è già stato ricordato, obbligatoriamente organizzato a norma
dell'articolo 302, comma 2, T.U. 297/94, nel quale era stato
trasfuso integralmente un vecchio dispositivo di legge (legge n.
88/58). Tutto questo definiva che doveva essere esercitato
l'insegnamento dell'educazione fisica per squadre distinte per
sesso e composte da almeno 15 unità maschili o femminili e che
l'insegnamento per classi miste poteva essere autorizzato in deroga
solo ed esclusivamente in presenza di situazioni oggettive che
avrebbero diversamente determinato l'impossibilità di svolgere
l'insegnamento medesimo ovvero in presenza di un apposito progetto
sperimentale approvato dal competente ispettorato del Ministero
della pubblica istruzione.
In tale ultima condizione si trovava solamente il liceo-ginnasio
di Aosta che, sin dall'anno 1990-1991, attuava una sperimentazione
denominata insegnamento educazione fisica per classi miste, in base
alla quale l'insegnamento in questione veniva impartito per classi
in tutto il corso di studi con la particolarità della compresenza
di due docenti nel triennio liceale. Tale forma di organizzazione
comportava comunque, a livello di organico, la ripartizione delle
ore fra l'insegnante maschile e quello femminile in modo da
assegnare a ciascuno di essi nell'ipotesi più ricorrente dei casi e
dei due corsi completi, 16 ore di lezione di cui 12 in compresenza,
da completare con due ore in altro istituto.
Anche altri istituti regionali nel frattempo avevano avanzato
altri progetti sostanzialmente analoghi a quello sopra descritto di
sperimentazione senza però ottenere l'autorizzazione da parte del
competente ispettorato che abbiamo ricordato prima. I dinieghi
erano stati motivati dalla debolezza dei progetti didattici e
peraltro vi era stata la sensazione di una palese ricopiatura di
quello già autorizzato e parevano questi configurare un deciso
mutamento di rotta da parte dell'ispettorato stesso.
Ora veniamo a quanto è successo. La legge finanziaria che è
stata ricordata all'articolo 1, comma 76, abrogava la
soprarichiamata norma del T.U., quella che ho citato in inizio, e
attribuiva ai singoli istituti la competenza a deliberare se
l'insegnamento dell'educazione fisica dovesse essere impartito per
classi intere ovvero per squadre distinte per sesso. Ferma restando
l'abrogazione della preesistente norma di riferimento, tale nuova
disposizione non trovava di per sé diretta applicazione in Valle
d'Aosta in quanto il comma 85 del medesimo articolo stabiliva che
la Regione disciplinasse la materia nell'ambito delle proprie
competenze.
E ciò è avvenuto con l'adozione previa concertazione con le
organizzazioni sindacali con decreto o ordinanza dell'Assessore
all'istruzione pubblica n. 16.691 che estendeva integralmente la
nuova normativa agli istituti della Regione e stabiliva che
l'opzione, liberamente esercitata entro il 15 maggio 1997 dai
singoli istituti, avrebbe mantenuto validità anche per gli anni
successivi salvo un'eventuale motivata deliberazione contraria che
andava assunta entro il 31 marzo precedente l'inizio dell'anno
scolastico. Quindi siamo in presenza di una decisione assessorile,
sentite le organizzazioni sindacali che porta data 15 aprile 1997
rispetto a questo provvedimento.
In ottemperanza a quest'ordinanza gli istituti della Regione
hanno adottato regolari deliberazioni con effetto per l'anno
scolastico 1997-1998, le cui opzioni fra l'altro sono ancora valide
salvo che per quelle scuole che hanno poi assunto deliberazioni
modificative entro il termine richiamato di scadenza del 31
marzo.
Ha fatto eccezione a questo il liceo-ginnasio di Aosta che,
avendo già richiesto prima dell'entrata in vigore della nuova
normativa la prosecuzione della propria sperimentazione, non
essendo intervenute indicazioni dal Ministero della pubblica
istruzione circa gli effetti della nuova norma sulle
sperimentazioni in atto, non ha adottato alcuna ulteriore
deliberazione.
Il liceo poi aveva presentato ai competenti uffici una richiesta
di rinnovo per la sperimentazione per l'anno 1998-1999, richiesta
che è stata trattenuta unitamente a tutti gli altri progetti presso
l'ufficio per un approfondimento e per un esame volto al
raggiungimento della prescritta intesa fra Regione e Ministero
della pubblica istruzione.
La richiesta è stata poi accantonata - e vi è una ragione
fondamentale - in seguito ad una comunicazione, prot. n. 128 del 6
aprile 1998, con cui l'Ispettorato per l'educazione fisica e
sportiva revocava le sperimentazioni da lui stesso autorizzate
precedentemente. La nota riguardava la sperimentazione per
l'insegnamento dell'educazione fisica per classi miste anziché per
squadre distinte per sesso; non sto a leggerla tutta per non
tediare ulteriormente, ma con tale nota l'Ispettorato, che aveva
autorizzato i progetti di sperimentazione, concludeva che allo
stato non sussistono più i motivi che hanno determinato le
autorizzazioni in parola e che devono intendersi revocate.
Sulla base di questa comunicazione sono state assunte delle
decisioni e a questo punto, considerata la sperimentazione in atto
presso il liceo di Aosta, considerato che la soprarichiamata
comunicazione ministeriale conteneva una revoca generica senza
recare alcuna indicazione o riserva riferita a particolari
situazioni e che non vi era alcuna ragione di dubitare che essa
dovesse riguardare tutte le scuole perché non faceva menzione
diversa rispetto a questo problema, la sperimentazione autorizzata
dall'Ispettorato e quindi tutte le sperimentazioni autorizzate
dall'Ispettorato andavano revocate.
Il provvedimento dell'Ispettorato poteva anche essere letto in
un'altra ottica che era quella del riequilibrio di tutta una serie
di situazioni che si erano venute a creare nel tempo rispetto ad
una norma che consentiva le sperimentazioni, norma che aveva anche
consentito una certa prodigalità nell'autorizzare queste
sperimentazioni, poi vi è stato un successivo irrigidimento.
Per quanto riguarda la specifica situazione del liceo di Aosta,
il predetto provvedimento era atto a porre rimedio ad un'evidente
disparità che c'era fra quest'Istituto e gli altri istituti della
Valle, dove a ciascun docente degli altri istituti era assegnata
una classe intera, mediamente di 18-20 alunni, o una squadra di
almeno 15 unità, mentre nel triennio liceale si attuava la
compresenza di due insegnanti in ciascuna classe formata
complessivamente da un numero di alunni compreso fra le 13 e le 17
unità.
L'Ufficio competente in materia di sperimentazione ha diramato,
dando per scontata, ben acquisita e chiara a tutti, l'estensione
normativa operata nell'anno scolastico precedente con l'ordinanza
assessorile già richiamata, omettendo perciò di fornire specifiche
indicazioni e riferimenti, la circolare n. 128/98 richiedendo
ovviamente al liceo di Aosta l'adozione e l'invio della
deliberazione relativa alla soluzione organizzativa prescelta. Fra
l'altro, la lettera che è stata ricordata dalla Consigliera
Squarzino rispetto alla trasmissione del Sovrintendente era una
lettera di accompagnamento a quel provvedimento n. 128 che ho
richiamato precedentemente.
Ovviamente, qualsiasi soluzione diversa da quella sperimentale
comportava una riduzione del numero di ore di insegnamento sia che
si optasse per la classe mista sia che si scegliesse l'altra
soluzione e ciò comportava una riduzione del numero di ore di
insegnamento disponibili del liceo. Ciò ha indotto l'insegnante che
si riteneva penalizzata da tale situazione ad opporsi a che venisse
tempestivamente adottata la deliberazione richiesta per cui nelle
more della definizione della vicenda gli uffici competenti, dovendo
necessariamente provvedere alla definizione dell'organico di
diritto, in base anche alle disposizioni che sono state ricordate,
hanno ritenuto, in relazione allo spirito della sperimentazione
precedentemente in atto, di definire le cattedre del liceo secondo
l'organizzazione per classi con conseguente riduzione delle ore di
insegnamento da 32 - 16 e 16 - a 20, una cattedra più 2 ore.
Il colpo di scena poi si è verificato successivamente.
Attraverso non si sa quali canali, copia della richiesta di
prosecuzione della sperimentazione - che ho qui e che non leggerò
per non annoiarvi ulteriormente - è stata fatta pervenire
direttamente al Ministero della pubblica istruzione, che senza
interpellare l'Amministrazione regionale ha inserito il liceo di
Aosta in un decreto autorizzativo perlomeno inatteso dopo quanto
affermato nella circolare 128, citata prima.
Questo provvedimento è stato adottato dal Ministero - ne ho una
copia - il 20 maggio, trasmesso con nota del 26 maggio alla Regione
autonoma Valle d'Aosta, pervenuto l'8 giugno 1998 e tutto questo
successivamente all'approvazione dell'organico di diritto che è
avvenuta sia pure già in ritardo rispetto ai termini di legge con
deliberazione di Giunta regionale n. 1.774 del 25 maggio 1998.
Al di là di ogni considerazione di merito su tutti questi
comportamenti vorrei solo osservare velocemente che questo decreto
del Ministero dell'istruzione pubblica, dove si dice che si
autorizzano per l'anno scolastico 1998-1999 i rinnovi senza
modifica delle sperimentazioni, riguarda - e questo è un caso
perlomeno singolare rispetto alle disposizioni generali che erano
state impartite prima - sei istituti su tutto il territorio
italiano. Non starò a citarli, però chi volesse prenderne visione
potrà vedere la geografia che scaturisce da questo tipo di
decisione.
Tutto ciò ha creato qualche problema, cercherò adesso di essere
breve perché vedo che vi state annoiando, giustamente, ma una
considerazione va fatta. Se al Ministero spetta la valutazione e
l'autorizzazione di un progetto sperimentale in relazione agli
"standards", ai programmi ed alle regole nazionali, bisogna anche
ricordare che questi progetti prima non erano a carico dell'ente;
ora in questo caso il Ministero autorizza una sperimentazione
decidendo lui che la Regione Valle d'Aosta la paga. Converrete con
me che questa è una procedura perlomeno inconsueta ed inusuale
visto che i costi di questa decisione ricadono su
quest'Amministrazione.
Ritengo a questo punto che la situazione sopravvenuta sia ormai
tale da rendere inevitabile la sperimentazione per l'anno in corso
con il conseguente ripristino delle relative ore di insegnamento
nell'organico di fatto.
Ritengo anche però che occorra attivarsi per la futura revoca
della sperimentazione, il cui presupposto principale era quello,
come ho detto prima, che non ci fosse nessun onere aggiuntivo per
la Regione Valle d'Aosta. Dico brevemente che il costo è di circa
35 milioni annui, deciso da altri per noi, e costo difficilmente
giustificabile se lo si pone in relazione al numero irrisorio
rispetto al complesso di tutte le altre scuole di alunni
frequentanti ciascuna classe.
Avant de tirer les conclusions et de donner les réponses que Mme
Squarzino attend, je voudrais faire encore deux petites
considérations. L'illustration que je viens de faire était
nécessaire à mon avis; j'ai essayé de couper par-ci et par-là, mais
je tiens à souligner de nouveau les contradictions qui ressortent
de toute cette matière.
Nell'interpellanza ci si rifà a quanto lo Stato ha definito
dicendo che non sussistevano più i motivi che hanno determinato le
autorizzazioni per le sperimentazioni e che si consentiva ad ogni
istituto di scegliere in quale forma praticare l'insegnamento
dell'educazione fisica. Devo dire che la Regione Valle d'Aosta,
come ho ricordato prima, con l'ordinanza dell'Assessore alla
pubblica istruzione ha assunto una decisione, non ha subito una
decisione, c'è stata una scelta da questo punto di vista e essa ha
disciplinato, per quanto riguarda la Regione Valle d'Aosta, la
materia secondo la competenza che alla Regione veniva
attribuita.
Noto anche - non so se questa cosa uscirà ancora in successivi
dibattiti - che qui siamo in un Consiglio che per temi molto più
grandi e nobili rivendica l'autonomia di questa Regione. Ora, dire
che è stata autorizzata la sperimentazione da parte del Ministero è
perlomeno un eufemismo, oserei dire che la sperimentazione in
questo caso è stata imposta! Ma per venire alla conclusione e per
dare soddisfazione all'interpellante, nell'ambito di tutto quanto è
stato fin qui esposto, ritengo che si possano fare tre
considerazioni in merito alle tre richieste avanzate.
L'Amministrazione si è limitata a trasmettere alle scuole la
nota del Ministero n. 128/98 già ricordata perché non sussisteva
ragionevolmente alcun dubbio sulla sua applicabilità sia in
relazione alla normativa dalla stessa richiamata, che vigeva anche
in Regione per effetto dell'estensione disposta dall'ordinanza che
ho ricordato prima, sia in relazione alla totale identità fra la
denominazione della sperimentazione in atto presso il
liceo-ginnasio di Aosta e quella delle sperimentazioni
revocate.
Tra l'altro la concertazione con le organizzazioni sindacali, lo
ripeto, si era regolarmente svolta addirittura l'anno prima e
nessuna smentita, nessun reclamo, nessuna richiesta ulteriore di
concertazione era giunta da parte delle organizzazioni sindacali e
questo aveva portato all'integrale estensione della norma a tutti
gli istituti regionali.
In via generale, anche se in materia di gestione del personale
non sussistono particolari esigenze, la definizione delle prassi e
dei tempi che ha richiesto l'interpellante crea qualche problema di
tempi e di modi di attuazione, problema che peraltro è già stato in
parte superato perché non più tardi di ieri l'Assessore alla
cultura si è incontrato con le organizzazioni sindacali per altre
questioni e durante quest'incontro sono stati definiti alcuni tempi
e alcune modalità per quanto riguarda l'esame di problemi relativi
alla scuola.
Tutto questo sarà oggetto quindi di successivi incontri e se le
organizzazioni sindacali riterranno di portare all'attenzione anche
questo problema insieme ad altri, si affronterà la discussione
sotto questo punto di vista.
Il mantenimento del posto, come è stato richiesto, per l'anno
scolastico 1998-1999 diventa inevitabile e continuerà la
sperimentazione al liceo-ginnasio. Questo determinerà in organico
di fatto l'incremento di ore di insegnamento da 20, una cattedra
più 2 ore, a 32, con la possibilità di reperire in altri istituti
le ore di completamento necessarie a ripristinare i due posti
preesistenti. Per quanto concerne l'ultima richiesta riguardo alla
prosecuzione della sperimentazione, credo che vi siano già evidenti
motivi di risposta in quanto ho citato prima riguardo ai costi,
quindi potrei dire che si potrebbe immaginare rispetto a questa
cosa che non si facciano più sperimentazioni o che si facciano.
Mi astengo però dal rispondere al riguardo in modo definitivo
perché dall'esposizione che ho fatto credo che si evinca con
chiarezza che stiamo vivendo in situazioni perlomeno strane se
quanto il Ministero dice di non fare un giorno, viene ripristinato
poco tempo dopo.
A questo punto le affermazioni e le determinazioni
dell'Assessore all'istruzione pubblica della Regione Valle d'Aosta
possono essere smentite in qualsiasi momento non per colpa mia e
non per cattiva volontà dell'Amministrazione.
Certamente il problema dei costi riferito a questo tipo di
sperimentazione come caso in questo momento unico in Valle d'Aosta
merita un approfondimento che dovrà essere fatto nei termini del
contesto generale in cui si verificano le compatibilità della spesa
economica dell'Amministrazione regionale.
Président La parole à la Conseillère Squarzino Secondina.
Squarzino (PVA-cU) Ringrazio l'Assessore per la sua risposta
così ampia. Preciso che dal punto di vista tecnico le cose che ha
detto erano implicite tutte nell'interpellanza che ho fatto e
nell'esposizione riassuntiva con cui ho illustrato l'interpellanza,
quindi non sono stati aggiunti elementi tecnici chiarificatori
rispetto alla situazione di fatto.
C'è un elemento nella lettura che l'Assessore ha fatto degli
avvenimenti che non condivido affatto e che è centrale dal punto di
vista tecnico ed interpretativo della legge.
Quando nella circolare si parla di autorizzare le scuole a
scegliere nella propria autonomia i progetti di sperimentazione per
l'insegnamento dell'educazione fisica, si chiarisce molto bene la
tipologia dell'insegnamento dell'educazione fisica, cioè per classi
miste, ci si riferisce cioè solo a quel tipo di tipologia.
Tutte le altre tipologie di sperimentazione di educazione fisica
non vengono prese in esame perché sono più specifiche, quindi la
circolare ministeriale non si riferisce alla sperimentazione del
liceo-ginnasio di Aosta, poi si può essere d'accordo o non
d'accordo, (adesso non entro nel merito della validità), ma
l'Assessorato non ha riconosciuto che era una sperimentazione
diversa da quella che era nella legge finanziaria 1996 e nella
legge finanziaria 1997 e che era oggetto di questa circolare
ministeriale. Quindi c'è stato da parte dell'Amministrazione
regionale un non riconoscere la specificità di questo tipo di
sperimentazione in questa scuola e questo io credo che sia un dato
tecnico che va sottolineato.
So benissimo che c'è stata nel 1997 una circolare assessorile
concordata con i sindacati per quanto riguarda l'educazione fisica,
certo che c'era ed era quello l'atto con cui l'Amministrazione
regionale esprimeva la propria volontà su quel tema per le scuole
della Valle d'Aosta.
La stessa cosa perché non è stata fatta per quest'anno? Perché
non c'è stato almeno un richiamo a quell'atto? Allora a cosa
servono gli accordi con i sindacati o gli atti amministrativi che
si fanno di conseguenza? Si firma un atto e poi l'anno successivo
si finge che questo non ci sia, come se non ci fosse stato!!
Quest'anno si sarebbe dovuto dire che per tutte le altre scuole
valeva ancora l'intesa con i sindacati e l'atto amministrativo, che
è stato fatto l'anno precedente, nel 1997, doveva valere anche nel
1998 per quanto riguarda l'educazione fisica. Perché non è stato
fatto questo? Quindi c'è stata, dal punto di vista politico, una
non presa in carico dell'intesa fatta con i sindacati. Inoltre
credo che sempre dal punto di vista politico ci sia stata una non
attenzione da parte dell'Amministrazione regionale nei confronti di
questa scuola.
Secondo me, è molto grave quello che ha detto l'Assessore e cioè
che il progetto di sperimentazione che è stato inviato dalle scuole
è rimasto accantonato presso l'Assessorato; in attesa di che cosa?
Questo tipo di decisione, se dire sì o no alla sperimentazione,
doveva essere presa dialogando in qualche modo con la scuola; di
fronte ad un progetto della scuola, e ripeto: non entro nel merito
del contenuto, ma di fronte ad un progetto di sperimentazione della
scuola l'Assessorato lo accantona, non prende posizione e lascia
cadere la cosa senza confrontarsi e senza dare le motivazioni per
cui prende in carico o non prende in carico questo progetto di
sperimentazione. Quindi dal punto di vista tecnico le sue risposte
in parte, ripeto, le conoscevo già perché erano implicite; però,
quest'elemento sulla non considerazione della fisionomia di questa
sperimentazione non è stato corretto.
Dal punto di vista politico la mia interpellanza non era per
sottolineare l'adesione oppure no a quello che dice Roma, ma il
fatto che qui non ci sono mai regole chiare sui metodi, sui
contenuti, sulle procedure per applicare la normativa ministeriale
o legislativa che tutela la specificità della nostra Regione, nel
senso che un anno si fa quest'accordo con i sindacati e si fa un
decreto assessorile, l'anno dopo, come se questo non fosse fatto,
si fa una circolare senza chiarire quali sono i criteri in base ai
quali si agisce.
Questo, secondo me, è il problema di fondo politico e sono
contenta che l'Assessore abbia ieri incontrato i sindacati e abbia
con questi deciso una serie di incontri. Sarà nostro compito
verificare che gli accordi presi siano puntualmente rispettati.
