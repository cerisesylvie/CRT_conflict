Classificazione
ENERGIA
Energia idroelettrica



Oggetto del Consiglio n. 3011 del 8 novembre 2017 - Resoconto
OGGETTO N. 3011/XIV - Approvazione di Mozione: "Accertamento
delle responsabilità in merito alla fornitura del materiale e ai
lavori di realizzazione della centrale di Gressoney".
Rosset (Presidente) -
Punto n. 36 dell'ordine del giorno.
Ha chiesto la parola il consigliere Cognetta, ne ha facoltà.
Cognetta (M5S) -
Con questa mozione facciamo il punto
sulla situazione delle giranti: è già successo ieri per altre
questioni. Ciò che introduciamo con questa mozione è una
discussione rispetto alla centrale di Gressoney. In questi giorni
c'è stato l'avvio di un accertamento tecnico preventivo chiesto
dalla CVA, relativo alle forniture fatte dalla WaterGenPower per i
gruppi di Valpelline e Avise, per capire qual è la situazione di
queste giranti. Conosciamo molto bene la situazione, ne abbiamo
discusso ampiamente in Consiglio e abbiamo fatto parte, noi con
altri colleghi, della Commissione speciale e quindi sappiamo
benissimo qual è la situazione. In sostanza, sono emersi dei
problemi per i quali la durata tecnica prevista per queste giranti
si è ridotta notevolmente, quindi da parte di CVA si chiede un
accertamento tecnico, per capire esattamente quali sono le
opportune risultanze dalle prove che verranno fatte.
La questione che pongo è relativa a un'altra centrale, quella di
Gressoney, perché anch'essa - a mio parere, da quanto mi risulta
leggendo i dati - ha le stesse problematiche di Avise e Valpelline.
Senza andare troppo nel dettaglio tecnico, a fronte dei problemi
tecnici della centrale di Gressoney, chiedo se il Governo vuole
impegnare Finaosta affinché chieda a CVA di fare un accertamento
tecnico anche sulla fornitura di Gressoney, anche per fare una
verifica delle responsabilità tecniche che ci sono all'interno
della società relativamente a Gressoney (su Avise e Valpelline
immagino che siano già cominciate). Poi, siccome per risistemare la
centrale di Gressoney è stata costruita una pista, che poi portava
fino all'invaso del Gabiet e passava attraverso la località di
Netscho, e siccome questa strada regionale non è una strada, ma è
una pista forestale, chiedo anche che venga chiusa al traffico,
perché attualmente questa pista è utilizzata di fatto come una
camionabile. Quindi o la si fa diventare strada, oppure la si
chiude, perché non può essere utilizzata in questo modo.
Presidente -
Siamo in discussione generale. Ha chiesto la
parola il consigliere Roscio, ne ha facoltà.
Roscio (ALPE) -
Volevamo fare un'osservazione sul punto
n. 3, quello che riguarda la pista realizzata da CVA per il vallone
di Netscho. Siccome nel corso del tempo è emerso, da parte della
popolazione e anche del consiglio comunale di Gressoney La Trinité,
un interesse per il mantenimento di quella pista, ripristinandola
secondo i parametri ambientali, ma facendo delle valutazioni per il
recupero anche degli abitati esistenti e degli alpeggi, noi
chiederemmo al proponente di stralciare il punto n. 3 e di
aggiungere l'impegno di audire nelle Commissioni il consiglio
comunale, per cercare di approfondire la questione su quali possano
essere gli interessi e le misure da adottare per accogliere questo
interesse che è già stato manifestato dal Comune di Gressoney.
Presidente -
Ha chiesto la parola il consigliere Restano,
ne ha facoltà.
Restano (AC-SA-PNV) -
Letta la mozione e visto tutto
quanto è emerso dalla Commissione speciale di inchiesta, visto il
lavoro portato avanti dal collega Nogara con grande determinazione,
considerate le conclusioni della Commissione e rilevato che dalle
informazioni assunte sembra che la condotta, al momento, sia
sovradimensionata rispetto alle giranti che lavorano a Gressoney,
che per realizzare questa condotta si siano fatti degli
investimenti ingenti, che forse, se le giranti non erano idonee, si
faceva prima a cambiare le giranti stesse mantenendo la condotta in
essere, io ritengo che questa mozione possa essere accettata. Penso
che l'iniziativa vada nel senso di fare chiarezza e di verificare
se l'investimento sia stato corretto e idoneo, o eventualmente se
si possa fare a oggi qualcosa per rendere tutto l'impianto più
efficiente e performante.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Volevo solo aggiungere che accetto la
proposta fatta dal collega Roscio: possiamo cambiare il terzo
impegno della mozione, prima di chiudere la discussione
generale.
Presidente -
Se la formalizzate, così leggiamo la mozione
modificata. Ci sono altri interventi, nel frattempo? C'è la
richiesta di una sospensione di cinque minuti. Sospensione
concessa.
La seduta è sospesa alle ore 9:25 e riprende alle ore
9:37
.
Rosset (Presidente) -
Possiamo riprendere i lavori. Ha
chiesto la parola il consigliere Cognetta, ne ha facoltà.
Cognetta (M5S) -
Abbiamo fatto un paio di modifiche
rispetto alla mozione, che vorrei illustrare, mentre gli uffici
competenti stanno facendo le copie, in maniera tale da distribuirle
a tutti. Nelle premesse...
Voci fuori microfono.
Presidente -
Chiedo un attimo ulteriore di
sospensione.
La seduta è sospesa alle ore 9:38 e riprende alle ore
10:06
.
Rosset (Presidente) -
Possiamo riprendere. Chiedo ai
colleghi di rientrare in aula.
Do lettura dell'accordo fatto con i proponenti della mozione.
Nelle premesse viene tolto il settimo capoverso: "Considerato che a
tutt'oggi non è stata concessa a CVA..."; ugualmente viene tolta
l'ultima parte: "Preso atto che la pista di cantiere...".
Nell'impegno, anziché "chiedere a Finaosta", viene scritto
"invitare Finaosta affinché indichi", sia al punto 1 che al punto
2. Al punto 2, oltretutto, dopo "di avviare un'indagine interna al
fine di accertare" viene aggiunto "le eventuali responsabilità".
Viene eliminata l'ultima parte: "a dare indicazione ai competenti
uffici regionali...". È inserito il punto n. 3: "ad approfondire in
III Commissione la questione della pista forestale, che da località
Tache porta all'invaso del lago Gabiet attraverso l'abitato della
località Netscho, anche sentendo l'amministrazione comunale di
Gressoney la Trinité".
Ci sono interventi? Ci sono dichiarazioni di voto? Ha chiesto la
parola il consigliere Roscio, ne ha facoltà.
Roscio (ALPE) -
Molto brevemente, solo per dire che si è
trovata la sintesi sugli impegni e di questo ce ne felicitiamo.
Soprattutto per quanto riguardava il punto n. 3 ci sembrava utile
fare un approfondimento, in quanto avevamo già messo in evidenza
che su quel vallone c'era stato l'interesse della comunità del
Comune interessato.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Anch'io per ringraziare i colleghi.
Abbiamo fatto una sintesi e modificato alcune inesattezze che erano
state scritte. Ma soprattutto diamo modo alla società di
approfondire questa questione rispetto alla centrale di
Gressoney.
Presidente -
Se non ci sono altri interventi, mettiamo in
votazione la mozione. La votazione è aperta.
Esito della votazione:
Presenti, votanti e favorevoli: 31
Il Consiglio approva all'unanimità.
