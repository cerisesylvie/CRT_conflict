Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI


Resoconto integrale del dibattito dell'aula
Oggetto del Consiglio n. 2685 del 23 luglio 1997 - Resoconto
SEDUTA ANTIMERIDIANA DEL 23 LUGLIO 1997
OGGETTO N. 2685/X Necessità di interventi per proteggere alcune
zone del Comune di Cogne dal rischio di alluvioni.
(Interrogazione)
Interrogazione Considerate le disastrose e recenti alluvioni che
hanno colpito molto duramente il comprensorio di Cogne, causando
ingenti danni ai campeggi limitrofi al torrente Valleille, ai piani
più bassi delle abitazioni circostanti e all'area picnic;
Constatato che gli abitanti del comprensorio lamentano che a
tutt'oggi nulla è stato fatto ancora per proteggere tali zone e
prevenire eventuali futuri straripamenti del torrente;
Visto che sia i residenti sia i turisti hanno manifestato
preoccupazione per il fatto che simili eventi possano ripetersi,
provocando danni non solo alle cose ma addirittura alle persone,
tenendo altresì presente che i campeggi adiacenti ospitano in
estate centinaia di persone;
il sottoscritto Consigliere regionale
Interroga
la Giunta regionale per sapere:
1) se quanto asserito in premessa corrisponde al vero;
2) se vi sono a tutt'oggi proposte o meglio progetti di
risistemazione delle aree in oggetto in corso di attuazione o
quantomeno di studio.
F.to: Lanièce
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Per riportare con puntualità date e scadenze leggerò
la relazione che il Dirigente del servizio mi ha predisposto:
"A seguito dell'evento alluvionale del settembre ?93, che ha
causato ingenti danni alla rete idraulica e alle strutture ed
infrastrutture adiacenti al torrente Valleille in Comune di Cogne
ed ai successivi eventi del settembre e novembre ?94, il servizio
sistemazioni idrauliche e difesa del suolo ha posto immediatamente
in essere i necessari interventi di somma urgenza al fine di
garantire le condizioni minime di sicurezza.
Contestualmente, con deliberazione di Giunta n. 455 del 28
gennaio 1994, veniva affidato al Dottor Lupato di Aosta l'incarico
di predisposizione di un progetto di sistemazione
idraulico-forestale, comprendente la sistemazione della parte alta
del bacino, volta a contenere il trasporto solido e la
ricostruzione e l'ampliamento delle opere di difesa nel settore
terminale.
A seguito degli eventi alluvionali del ?94 il progetto, che era
in fase di redazione, ha dovuto essere rivisto per essere adeguato
alle modificazioni indotte sull'alveo dagli eventi di piena
intercorsi.
In data 11 agosto ?95 con deliberazione di Giunta veniva
incaricato il sopracitato tecnico di provvedere alla redazione
dello studio di impatto ambientale.
In sede di Comitato scientifico dell'ambiente - riunione del 15
maggio 1996 - preso atto del parere negativo espresso dall'Ente
Parco Nazionale Gran Paradiso e dell'assenza del parere della
Soprintendenza ai beni culturali, la procedura di VIA veniva
sospesa al fine di consentire al servizio proponente di verificare
ulteriormente con gli enti sopracitati la fattibilità
dell'intervento.
In data 16 ottobre 1996, acquisiti il parere integrativo
dell'Ente Parco, che porta la data del 30 settembre 1996, e il
parere della Soprintendenza, che ha la data del 19 settembre 1996,
veniva riattivata la procedura di VIA.
Il Comitato scientifico per l'ambiente esprime parere favorevole
in data 23 ottobre 1996, in data 3 febbraio 1997 la Giunta
regionale con propria deliberazione n. 285 ratificava, con
valutazione positiva condizionata sulla compatibilità ambientale,
il progetto di sistemazione idraulica del torrente Valleille. Il
servizio proponente attivava immediatamente le procedure per la
redazione del progetto esecutivo.
In data 29 maggio 1997, durante un sopralluogo in sito, veniva
sottoposta all'attenzione dell'Ente Parco bozza del progetto
esecutivo, con l'adozione delle osservazioni indicate nei
pareri.
Si rimane in attesa della consegna della progettazione
esecutiva, prevista per l'inizio dell'autunno ?97 e per
l'attivazione delle procedure di appalto, previo ulteriore
benestare formale dell'Ente Parco, che dovrebbe permettere l'inizio
dei lavori per la primavera ?98".
Aggiungo alcune brevi considerazioni alla relazione del
Direttore del servizio e cioè che non è proprio esattamente vero,
così come detto nella premessa dell'interrogazione, che a tutt'oggi
nulla è stato fatto.
È vero, si è trattato di una procedura lunga che ha avuto anche
- come potrà verificare il Consigliere se avrà la pazienza di
esaminare le date - dei tempi morti e di questo do atto; si tratta
comunque di un iter complicato dal fatto che buona parte di questi
interventi sono da realizzare in una zona che dal punto di vista
paesistico è particolarmente difficile, quasi interamente
ricompresa nell'ambito del Parco Nazionale del Gran Paradiso.
Se le cose vanno come dovrebbero andare, credo che nel corso di
quest'autunno sarà possibile deliberare l'appalto per l'esecuzione
dei lavori e dare corso ai lavori nella primavera del ?98.
Presidente Ha chiesto la parola il Consigliere Lanièce.
Lanièce (Aut) Ringrazio l'Assessore per la dettagliata
spiegazione, anzi gli chiederei di poterne avere una copia.
In effetti questo è un problema che dura da parecchio tempo e
per questo è stata presentata l'interrogazione: per verificare come
mai - ed è quanto si chiedono i residenti e il comprensorio di
Cogne - a tutt'oggi non è stato fatto ancora nulla, come mai la
situazione era ancora al punto iniziale.
L'Assessore ha elencato le varie date facendo rilevare come ci
siano dei tempi morti fra una data e l'altra; si evidenzia ancora
una volta come la burocrazia rappresenti un elemento che contrasta,
che impedisce molte volte all'azione amministrativa di poter
compiere il passo necessario a venire incontro ad esigenze così
importanti come quella della salvaguardia di persone e di cose, a
seguito di eventi alluvionali che hanno portato degli ingenti danni
nel comprensorio di Cogne.
Speriamo che nell'autunno di quest'anno si possano appaltare i
lavori in modo che gli stessi possano iniziare nella primavera del
prossimo anno tenuto conto che, come ho già affermato
nell'interrogazione, si tratta di interventi volti a salvaguardare
persone e cose da possibili danni futuri.
Fra l'altro si tratta di una zona particolare non solo dal punto
di vista paesaggistico, ma anche dal punto di vista turistico
perché è una zona frequentata molto dai turisti per cui è giusto e
necessario cercare di intervenire al più presto per salvaguardare
persone e cose da eventuali danni futuri.
Invito solo l'Assessore a far presente nella competente
commissione eventuali modifiche o sviluppi della situazione, anche
per poter dare una risposta immediata ai residenti nel comprensorio
di Cogne.
