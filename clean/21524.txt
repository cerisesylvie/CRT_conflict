Classificazione
ASSISTENZA SOCIALE



Oggetto del Consiglio n. 1292 del 11 maggio 2005 - Resoconto
OGGETTO N. 1292/XII - Interventi a favore dei minori ospiti di
soggiorni climatici di vacanza. (Interrogazione)
Interrogazione
Vista la D.G. n. 1039 del 11 aprile 2005, con cui vengono
approvate le modalità di intervento a favore dei minori ospiti di
soggiorni climatici di vacanza e viene istituito l'elenco regionale
dei soggetti organizzatori;
Appreso che, rispetto agli scorsi anni, sono state apportate
delle modifiche riguardanti in particolare l'individuazione dei
soggetti deputati ad organizzare tali soggiorni estivi e i criteri
con cui viene definita la percentuale del contributo a carico
dell'Amministrazione regionale, correlata al reddito;
la sottoscritta Consigliera regionale
Interroga
l'Assessore competente per sapere:
1) quali sono le motivazioni di tali cambiamenti;
2) con quali soggetti sono stati discussi ed esaminati i
nuovi criteri;
3) se, con le nuove procedure, le famiglie potranno
continuare ad iscrivere i propri figli ad iniziative organizzate da
enti non presenti in valle;
4) se con le nuove percentuali di contributi le famiglie, a
parità di condizioni dello scorso anno, godranno della stessa
percentuale di contributi.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - La Regione organizza da tempo soggiorni climatici
di vacanza, sono le vecchie colonie; la legge regionale che
disciplinava tali soggiorni è la legge n. 17/1984, che li definiva
come interventi assistenziali ai minori, in particolare l'articolo
10 parlava di minori che partecipino a soggiorni marini, montani e
lacustri.
L'esperienza di questi anni ha fatto ritenere opportuno
ridefinire alcuni criteri, questo per due motivi riscontrati dai
servizi: il primo, la difficoltà per l'utente, che da una parte
doveva prima iscriversi all'ente che organizzava i soggiorni, poi
richiedere il contributo presso altri uffici, presentando
rendicontazioni. Alcuni enti volevano che questo denaro fosse
anticipato, altri, invece, aspettavano il versamento dei
contributi, quindi difficoltà per l'utente che doveva fare come
minimo due giri e due attese. Le criticità emerse consistevano
soprattutto nel fatto che non erano più chiare in questo tipo di
soggiorni, le indicazioni; infatti i rimborsi venivano chiesti per
i soggiorni più disparati: per esempio, soggiorni vacanza in club
di vario tipo, cioè periodi di allenamenti sportivi e agonistici, a
cui i giovani partecipano e per cui si chiedeva un rimborso, oppure
periodi di soggiorno all'estero in quanto dovevano apprendere delle
lingue straniere, oppure addirittura alcune famiglie che avevano
fatto le vacanze con il ragazzo chiedevano un rimborso per il
periodo di vacanza che il ragazzo aveva fatto con loro. Questi casi
particolari non erano a carico di fasce socialmente deboli, erano
più che altro rimborsi chiesti da fasce che erano a conoscenza del
meccanismo, delle possibilità, cioè fasce di persone con lavori
amministrativi. Non ritengo che non fossero giuste le vacanze al
"Club Méditerranée" o le vacanze con la famiglia o le vacanze per
un periodo agonistico, però ai servizi è sembrato che queste
motivazioni, pur giuste, non rientrassero nella categoria di
rimborsi per interventi a minori, che erano stati previsti dalla
legge del 1984, proprio a fini assistenziali.
Per discutere queste problematiche è stata indetta una grande
riunione, a cui sono stati invitati tutti gli enti che avevano
organizzato questi soggiorni nell'anno precedente, che si è svolta
il 22 marzo. Non tutti i soggetti invitati si sono presentati, in
particolare si sono presentati gli organizzatori locali, fra cui la
Cooperativa sociale "Indaco", che organizza soggiorni a Cesenatico,
in Spagna e in Croazia; la Parrocchia di Champdepraz che ha un
soggiorno a Igea Marina; le Comunità Montane: Monte Rosa, Walser,
Grand Paradis, Grand Combin e Evançon che promuovono un soggiorno
per minori a Lignano Sabbiadoro; le suore di S. Giuseppe di Aosta
che hanno un soggiorno montano a Cogne; la Società "ANSED" che ha
un soggiorno al golfo dell'Asinara e l'"Esprit Montagne" che ha un
soggiorno in Francia.
In seguito ad un'ampia discussione con questi soggetti, che
hanno organizzato lo scorso anno questi soggiorni, si è deciso di
dare i contributi secondo i seguenti criteri: che i soggiorni
climatici di vacanza marini, montani e lacustri devono essere
organizzati da soggetti iscritti in un apposito elenco, per
facilitare questo accesso e soprattutto un rapporto per definire il
tipo e il progetto di soggiorno; la durata del soggiorno non deve
essere inferiore ai 10 giorni; il contributo è concesso per un solo
turno di vacanza; i soggiorni climatici di vacanza marini, montani
e lacustri devono avere finalità esclusivamente socializzanti e di
promozione del benessere psico-fisico; il contributo massimo
erogabile a ciascun minore non può essere superiore a 65 €/giorno;
l'ammontare del contributo dell'Amministrazione regionale è
concesso in base alla presentazione dell'IRSEE. È inoltre previsto
il rimborso di spese sostenute da soggetti organizzatori per
l'accoglienza di minori disabili.
Al punto 3, nei criteri, si dice di istituire presso il servizio
famiglia e politiche giovanili un elenco apposito dei soggetti
organizzatori, la cui iscrizione è subordinata alle condizioni di
avere uno stato giuridico di ente pubblico, associazione,
fondazione; avere finalità sociali, ricreative ed educative; avere
una sede organizzativa stabile in Valle d'Aosta e questo per
permettere un accesso più facile alle famiglie, a un rapporto con
il servizio famiglie, accettare di raccogliere le istanze di
contributo a favore di minori che partecipano a soggiorni climatici
e di determinare il contributo erogabile in base alla tabella di
cui al precedente punto, nonché di presentare all'Amministrazione
regionale entro il 30 settembre di ogni anno l'ammontare dei
contributi regionali sulla base delle istanze presentate e delle
effettive partecipazioni. Di stabilire che l'iscrizione all'elenco
valida per un triennio avvenga a seguito di istanza presentata dal
legale rappresentante del soggetto organizzatore di soggiorni
climatici di vacanza su un apposito modulo al servizio famiglia e
politiche giovanili; di stabilire che, ogni anno, entro il 31
marzo, i soggetti organizzatori di cui al precedente punto debbano
inviare all'Assessorato alla Sanità, Salute e Politiche sociali una
comunicazione e una dichiarazione sul tipo di soggiorno previsto,
sulle modalità sociali, e una dichiarazione di idoneità
urbanistica...
Se l'IRSEE cambierà la percentuale di contributi concessi, è
difficile fare i paragoni fra i contributi concessi con un'altra
procedura rispetto a questa, andrà verificato. L'IRSEE prevede,
oltre alla presentazione del proprio reddito, la presentazione del
patrimonio che incide fino al 20% e soprattutto una situazione
familiare: questo vuol dire, come è successo nei soggiorni per
disabili lo scorso anno, che le famiglie numerose che hanno diversi
disabili hanno una contribuzione maggiore rispetto agli anni
precedenti. Sicuramente l'applicazione dell'IRSEE a questo tipo di
contributo facilita le famiglie più numerose, penalizza invece
quelle famiglie che hanno un grosso patrimonio che prima non veniva
considerato e che invece, adesso, viene contato fino al 20%, quindi
sicuramente più equo e sicuramente a favore delle famiglie
numerose.
Terminando: come mai si è voluto cambiare? Si è voluto cambiare
per precisare le finalità di questi contributi, riconducendoli,
come prevedeva la legge del 1984, a un intervento socio-sanitario
preciso, in accordo con il Servizio famiglia e politiche giovanili;
facilitare l'utente, perché invece di presentare una domanda
all'ente e una domanda per il rimborso all'Assessorato, presenterà
una domanda unica, avrà già, al momento della consegna della
domanda all'ente, una conoscenza del contributo che gli viene dato
e come gli verrà dato; facilitare i rapporti fra gli enti e
l'istituzione per studiare insieme un progetto socializzante;
favorire le famiglie più numerose che non hanno un patrimonio
ingente, quindi assicurare una maggiore equità.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per le informazioni
date e per le motivazioni che ha portato alla deliberazione citata
nella premessa della nostra interrogazione. Relativamente a queste
motivazioni avrei solo da sottolineare due aspetti, che chiederei
all'Assessore di prendere in considerazione.
Rispetto a tutte le caratteristiche richieste nel primo punto
del deliberato, le varie lettere da a) ad f) che l'Assessore ha
indicato, quella che ci pone alcuni interrogativi è il punto a),
cioè il fatto che si voglia finanziare solo progetti organizzati da
soggetti iscritti in un apposito elenco, residenti in Valle. Perché
questo? Perché la legge prevede che sia possibile assegnare dei
contributi alle famiglie di minori ovvero direttamente a enti
gestionali, quindi la legge prevede la possibilità che il
contributo sia dato direttamente alle famiglie oppure
indirettamente alle famiglie attraverso gli enti. L'aver tolto la
possibilità delle famiglie di accedere direttamente al contributo
toglie alle famiglie - non sono tantissime, lo scorso anno erano 5
- di far partecipare i propri ragazzi a dei soggiorni che
rispondono a tutti gli altri requisiti, tranne quello di essere
organizzati da enti presenti in Valle. Faccio un esempio, che forse
fatto da noi ambientalisti ha anche un significato: i soggiorni del
WWF, soggiorni appositamente organizzati per i giovani per far
conoscere l'ambiente, in questo caso non potrebbero essere presi in
considerazione perché il WWF non è un ente che ha una sede stabile,
qui, in Valle. Non dico che la legge debba essere fatta pensando al
WWF, chiaramente, ma le pongo il problema se è proprio necessario
che gli enti organizzatori abbiano sede in Valle, perché le
famiglie hanno sollevato tale questione e chiedono che sia
garantita loro la possibilità di scegliere soggiorni i cui enti
organizzatori non hanno sede in Valle. Questa è la prima
osservazione che chiederei anche agli uffici di verificare.
Per quanto riguarda i criteri di contributi prendo atto che c'è
stata la scelta di garantire il carattere socio-assistenziale alle
famiglie più bisognose: mi sembra sia questo il criterio che è
stato riproposto quest'anno; credo sia giusto facilitare le
famiglie più in difficoltà. La domanda che faccio, preso atto che
per queste famiglie più bisognose c'è tutta questa serie di
interventi, che per le famiglie normali dall'85% di rimborso della
spesa fatta di due anni fa si è passati al 35% dell'anno scorso, e
adesso allo 0%, sono tagliate fuori... proprio le famiglie
"normali"...
(interruzione dell'Assessore Fosson, fuori microfono)
... cioè tutti i dipendenti regionali. Ne prendiamo atto: la
stessa famiglia nel 2000 aveva il rimborso dell'85%, nel 2003 del
35% e quest'anno ... non ha più diritto ad alcun rimborso! Non
voglio qui fare un dibattito fra me e lei, volevo chiederle di
riflettere su questo problema.
