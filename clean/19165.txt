Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 2307 del 28 novembre 2001 - Resoconto
OGGETTO N. 2307/XI Ultimazione dei lavori di ristrutturazione
dell’Assessorato all’Industria.
(Interrogazione)
Interrogazione Premesso:
- che la sede dell’Assessorato
all’Industria, Artigianato ed Energia sita in Piazza
della Repubblica, a seguito dei lavori di ristrutturazione a suo
tempo effettuati, dispone di due piani ad uso autorimessa, dei
quali il secondo non è mai stato aperto;
- che nel novembre ’99 l’Assessore
alle Opere Pubbliche, rispondendo ad
un’interpellanza presentata da Forza Italia sui
ritardi e le prospettive di utilizzo del 2° piano interrato,
prevedeva l’apertura delle autorimesse in un tempo
stimabile in 8-10 mesi;
- che a dicembre 2000, permanendo l’inagibilità
del 2° piano interrato, Forza Italia presentava interrogazione per
ottenere chiarimenti sulla mancata apertura;
- che l’Assessore alle Opere Pubbliche aveva
rimandato al giugno 2000 l’apertura;
Rilevato che a tutt’oggi permane
l’inagibilità del 2° piano interrato;
i sottoscritti Consiglieri regionali
Interrogano
l’Assessore alle Opere Pubbliche per sapere:
1) quali sono i motivi di tale ennesimo ed ulteriore
ritardo;
2) quando tale piano dell’autorimessa sarà
fruibile;
3) a quanto ammontino i costi sostenuti
dall’Amministrazione per i lavori di adeguamento
finalizzati a ottenere l’agibilità del 2° piano
interrato di tale autorimessa.
F.to: Frassy - Tibaldi - Lattanzi
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Ho già avuto modo di rispondere su questo
argomento nel mese di dicembre scorso. Ebbi a dire allora che, a
seguito di due gare di appalto a licitazione privata andate
deserte, avremmo proceduto con l’affidamento dei
lavori a trattativa privata, cosa che era stata fatta, e i lavori
erano stati aggiudicati all'impresa Gipponi Ernesto in data 6
novembre 2000.
A un anno di distanza, relaziono sulle cose che sono state fatte
e quelle che ancora sono da fare. Il Consigliere potrà evincere che
non di "colpevole ritardo" si tratta, ma di una serie di concause
che hanno dilatato un po' i tempi.
I lavori sono stati aggiudicati definitivamente con
provvedimento dirigenziale del 20 dicembre 2000. Al fine di poter
iniziare i lavori al più presto, si è proceduto, in data 21
dicembre, quindi il giorno successivo, ad effettuare la consegna
dei lavori sotto le riserve di legge, cioè in assenza di
contratto.
I lavori sono stati consegnati solo parzialmente, in quanto il
primo piano dell’autorimessa era occupato, alcuni
locali non erano disponibili e comunque le temperature rigide
dell’inverno non consentivano
l’intervento sull'intera zona di cantiere. In data
21 febbraio 2000 si è quindi proceduto, sempre sotto le riserve di
legge, alla consegna definitiva dei lavori. Il relativo contratto è
stato stipulato in data 29 marzo 2001.
In data 9 maggio i lavori sono stati sospesi, in quanto il
collegamento dell’impianto antincendio alla rete
idrica comunale ha richiesto un'attenta verifica progettuale, per
via della presenza in Viale dei Partigiani, di altre utenze quali
tubi Enel, Italgas e Telecom; inoltre, hanno dovuto essere
apportate modifiche al vano ascensori e queste hanno portato un
notevole ritardo per la consegna delle parti meccaniche
dell’ascensore. I lavori sono stati ripresi in data
3 settembre 2001 e sono stati sospesi nuovamente in data 8 ottobre
2001, in quanto è stato necessario predisporre una nuova perizia di
variante.
Oltre alla consegna parziale, dovuta all'indisponibilità al
momento della consegna di tutti i locali, hanno costituito causa
dell’allungamento dei tempi alcune questioni. È
stato necessario spostare e ricollocare parte
dell’archivio cartaceo del catasto che occupava
alcuni locali oggetto dell’intervento; si sono
riscontrate delle difficoltà all’atto di esecuzione
degli scavi per la realizzazione di un nuovo vano ascensore a
servizio dei disabili, causate dalla natura incoerente del terreno
e dai ridotti spazi operativi; tempi lunghi sono da mettere in
relazione alle difficoltà del trasporto del materiale di risulta
degli scavi, fatto obbligatoriamente con mezzi di piccola capacità,
non potendo l’autocarro, viste le dimensioni,
entrare nell’autorimessa interrata.
Ugualmente per la realizzazione delle strutture in cemento
armato, non potendo l’autobetoniera entrare
nell’autorimessa, si è dovuto procedere mediante
l’impasto di tutto il calcestruzzo in sito. Gli
allacciamenti alla rete idrica per
l’approvvigionamento del sistema antincendio hanno
comportato l’intervento su Viale Partigiani di cui
dicevo, resosi alquanto impegnativo dalle interferenze con le reti
dei sottoservizi interrati, alcuni dei quali non presenti
all’atto della progettazione.
Notevole condizionamento e rallentamento nell'esecuzione è stato
causato dallo svolgimento dei lavori senza arrestare il traffico
veicolare cittadino, come giustamente preteso dal Comune di
Aosta.
Siamo comunque in dirittura di arrivo e attualmente, rispondo al
punto 2, l’impianto di spegnimento automatico e
l’ascensore sono praticamente ultimati. Si è in
attesa dei relativi collaudi tecnici propedeutici, del certificato
di prevenzione incendi e del certificato di agibilità relativamente
al secondo piano interrato; si prevede, pertanto, di rendere
fruibile l’autorimessa entro la primavera del
prossimo anno.
Per quanto riguarda la terza domanda relativa ai costi, per
l’esecuzione dei lavori sono stati impegnati 540
milioni di lire, di cui 405.183.000 per l’esecuzione
dei lavori, 134.816.000 per spese tecniche, IVA e imprevisti.
L’importo di aggiudicazione dei lavori è stato pari
a lire 374.432.000 al netto dell’IVA.
Président
La parole au Conseiller Frassy.
Frassy (FI)
Devo prendere per buone le date e le
previsioni dell’Assessore, anche perché con questa
iniziativa è la terza volta che torniamo
sull’argomento.
Devo dire che, per fortuna, non tutti i lavori pubblici hanno
questo iter, perché è sorprendente che un progetto datato 1986 non
sia ancora arrivato?
(interruzione dell’Assessore Vallet, fuori
microfono)
? il progetto è datato 1986, l’incarico e la
delibera di Giunta sono del 1986, l’apertura del
primo piano è datata 1987 e, dal 1997 ad oggi, c'è stata una serie
di gare infruttuose, di riprogettazioni, di perizie suppletive per
mettere a norma, non per costruire nulla di più rispetto a quello
che era già stato costruito. Esprimiamo comunque, anche questa
volta, dello stupore per il modo in cui questa vicenda continua a
"trascinarsi", perché questo forse è il verbo che più rende il
senso di questa vicenda.
Il fatto che i lavori siano stati sospesi a maggio 2001, che ci
sia stata una verifica progettuale, che siano stati sospesi
successivamente per gli attacchi dell’acqua, che ci
sia stata l’esigenza di una perizia suppletiva, e
che alla fine un impianto antincendio e un ascensore abbiano
comportato i costi che lei ha riassunto, non possono che lasciarci
perplessi! Le scorse volte, purtroppo, le sue previsioni sono state
smentite dai fatti!
Ci auguriamo che questa primavera possa essere finalmente messo
a regime il secondo piano. Auspichiamo solo che non si voglia fare
un'inaugurazione in "pompa magna", perché bisognerà aprirlo in
sordina facendo finta di niente!
