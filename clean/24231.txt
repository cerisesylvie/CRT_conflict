Classificazione
TRASPORTI E VIABILITÀ
Trasporti



Oggetto del Consiglio n. 3196 del 9 gennaio 2008 - Resoconto
OGGETTO N. 3196/XII - Interrogazione: "Attivazione nella
regione di distributori di gas metano per autotrazione".
Interrogazione
Ricordato che, con i recenti incentivi statali e regionali
per la rottamazione di veicoli a motore inquinanti e la loro
sostituzione con veicoli a norma Euro 4 o, ancor meglio, a metano,
a GPL e ibridi, numerosi residenti nella nostra Regione hanno
acquistato autovetture e mezzi commerciali ad alimentazione mista
benzina/metano;
Tenuto conto che ad oggi in Valle d'Aosta non esiste ancora
alcun distributore di metano e tale mancanza è un oggettivo
ostacolo non solo al soddisfacimento delle utenze private, ma anche
a quelle degli operatori professionali, in particolare del
trasporto di passeggeri;
Evidenziato come il metano sia un combustibile fossile tra i
meno inquinanti e che pertanto la sua maggiore adozione
nell'alimentazione degli autoveicoli è un elemento importante per
il miglioramento della qualità dell'aria nella nostra Regione oltre
che un notevole risparmio rispetto agli altri carburanti;
i sottoscritti Consiglieri regionali
Interrogano
l'Assessore competente per conoscere:
1) quando saranno attivati dei distributori di gas metano per
autotrazione;
2) dove saranno collocate tali infrastrutture
distributive;
3) i motivi che hanno portato a questo ritardo e le cause che
ancora ne ostacolano la realizzazione.
F.to: Sandri - Fontana Carmela
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Cercherò di essere sintetico e di
rispondere in modo compiuto alle sue domande.
"Quando saranno
attivati dei distributori di gas metano per autotrazione"
e
"dove saranno collocate tali infrastrutture"
, come lei sa,
ci stiamo attivando, abbiamo ribadito in più di un'occasione che
crediamo nell'utilizzo del gas metano per autotrazione. È evidente
che questo deriva dal fatto di un intervento da parte del settore
privato, la Regione non può varare una sua compagnia di
distributori. In tal senso abbiamo contattato, sollecitando
l'"ENI", la Divisione "Gas & Power" affinché intervenissero
presso le realtà dei distributori in Valle per le trasformazioni
del caso e poter fornire in tempi brevissimi questo servizio ai
cittadini. In tal senso, per darle una documentazione, le fornisco
l'analisi e il piano di sviluppo di metano per autotrazione della
nostra Regione formulato dall'"ENI" e addirittura all'interno di
questo piano troverà l'analisi di una serie di distributori, con le
proposte operative. È evidente che questi distributori appartengono
a dei marchi, tali marchi sono stati sollecitati dall'"ENI" di
agire e poter trasformare in tempi brevi le loro strutture. Abbiamo
sollecitato anche in funzione della sua interpellanza per avere
ulteriori notizie, ci hanno confermato che stanno operando in tal
senso. Condivido con lei la necessità in tempi brevissimi di avere
sul mercato libero distribuzione di metano per autotrazione. Le
lascio la documentazione affinché ne prenda visione, dopo ci
potremo riconfrontare perché condivido la necessità di agire in
tempi stretti.
Presidente
- La parola al Consigliere Sandri.
Sandri (PD)
- Ringrazio l'Assessore, però poteva
spendersi un po' di più. Cosa vi sia nel piano, vi può essere di
tutto di più, oppure niente, diventa difficile valutare... se
intanto me lo fa avere "brevi manu", mentre sto parlando gli do
un'occhiata per cercare di capire, perché questo è un tema
rilevante. Soprattutto diciamo che la Valle d'Aosta ha avuto una
necessità condivisa da tutto il Consiglio: quella di incentivare
l'acquisto di veicoli a metano, abbiamo visto che la "SVAP" si è
dotata di veicoli per il trasporto pubblico delle persone che vanno
a metano, quindi ci si aspettava un impegno forte da questo punto
di vista. Dal piano di sviluppo che mi ha fornito vedo che è
fattibile in località autoporto n. 22 a Pollein un distributore di
metano, vedo che nell'area di Saint-Vincent, Châtillon in
autostrada... ma a questo punto i Valdostani si troveranno a
pagarsi l'autostrada per andare a prendere il metano. Ce ne
dovrebbe essere uno a Saint-Christophe e uno a Quart, mi sembra di
vedere qui e altre indicazioni. Tuttavia mi sembra che siano ancora
delle indicazioni generiche, nel senso che, a parte quella della
"Tamoil" che è vicino al "Carrefour", tutto il resto mi
sembra...
(interruzione del Consigliere Bortot, fuori
microfono)
... il Consigliere Bortot dice che in quella vicino al
"Carrefour" non c'è mai il gas, forse non c'è ancora...
(nuova interruzione del Consigliere Bortot, fuori
microfono)
... ma quello è il GPL, è un'altra questione, Consigliere
Bortot, qui stiamo parlando di metano.
Credo che un impegno più forte si dovrebbe mettere, perché di
Valdostani che hanno comprato l'auto a metano - soprattutto grazie
ai prodotti "Fiat" che vanno bene: sia la "Panda", sia la grande
"Punto" e la vecchia "Punto" - ve ne sono tanti, e si trovano a
Gressoney, a Courmayeur, a Rhêmes-Saint-Georges, a
Saint-Rhémy-en-Bosses (dove c'è sempre di tutto e di più). Credo
allora che occorra un maggiore impegno ad attivare non solo sulla
rete autostradale, perché i Valdostani troveranno nel prossimo
futuro per 1 anno o 2 solo un punto al "Carrefour" di vendita del
gas, che rischia anche di modificare gli indirizzi della grande
distribuzione perché così si dà un vantaggio al "Carrefour"
rispetto al "Gros Cidac". La città di Aosta non ha un distributore,
il distributore doveva essere predisposto nell'"area Cogne", ci
vorrà un anno o più, ma la gente ha comprato l'auto, ha avuto un
incentivo per andare a metano, che inquina molto meno di tutto il
resto. Vedremo nelle prossime settimane quando, finite queste belle
nevicate, tornerà ad esserci inquinamento ad Aosta, che le polveri
sottili e altri inquinanti arriveranno sopra i livelli di soglia...
ma non possiamo attuare questo perché mancano i distributori. Non
metto in dubbio che non vi sia stato impegno in materia e questo
piano di sviluppo del metano per autotrazione in Valle è un dato
positivo, ma credo si possa fare di più. Sollecito l'Assessore a
darsi un ulteriore "engagement" su tale tema, per cercare di dare
più risposte ai Valdostani e più conformi sul territorio, in modo
che chi abita fuori dalla città di Aosta possa utilizzare questo
tipo di servizio.
