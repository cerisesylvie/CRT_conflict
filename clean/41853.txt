Classificazione
ASSISTENZA SOCIALE
Assistenza socio-sanitaria



Oggetto del Consiglio n. 876 del 25 luglio 2019 - Resoconto
OGGETTO N. 876/XV - Interpellanza: "Difficoltà di reperimento
di personale addetto ai servizi di assistenza domiciliare presso le
Unité des Communes".
Rini (Presidente) -
Alla presenza di 27 Consiglieri
possiamo riprendere i lavori.
Siamo al punto 29 all'ordine del giorno. La parola al collega
Manfrin per l'illustrazione.
Manfrin (LEGA VDA) -
Questa iniziativa parte da un dato
che mi è balzato agli occhi relativo all'Unité du Grand Paradis;
però, chiaramente partendo poi da quello, ho voluto un po'
allargare lo sguardo. Nell'ambito di questa Unité ho notato che c'è
stato un susseguirsi di chiamate pubbliche che sono andate
regolarmente deserte. Ad esempio nel 2018 sono state effettuate 7
chiamate pubbliche e nel 2019 altre due chiamate pubbliche - di cui
l'ultima il 3 aprile - al fine di coprire 6 posti, ma ne sono stati
coperti solo due. Ovviamente queste chiamate pubbliche sono
riferite al personale addetto ai servizi di assistenza domiciliare.
È quindi abbastanza evidente che c'è una mancanza di personale, c'è
una richiesta di servizi, ma se poi questa richiesta di servizi
purtroppo non si traduce in assunzioni, se il rischio è la mancanza
di questo personale, ovviamente questo si scarica inevitabilmente
sul servizio e quindi sugli utenti finali.
Partendo da questo dato, ho quindi approfondito il tema parlando
con le operatrici di quell'Unité: per esempio ho scoperto che le
OSS che prestano servizio lì vengono sottoutilizzate con orari
inferiori all'80 percento, a volte del 60, a volte anche sotto il
50 percento. Peraltro, con la questione che non tange la Regione ma
è indicativa, i servizi sono disposti per ogni operatrice in comuni
differenti l'uno dall'altro, costringendo magari chi ha il solo
servizio
part time
a frequenti spostamenti durante il turno
che aggravano solo i costi sul lavoratore e producono ritardi sugli
utenti. Il punto, quindi, è la saturazione degli orari. Perché non
far saturare gli operatori già in servizio nel proprio orario
portandolo oltre l'80 percento, in maniera di avere più ore di
servizio prima di fare chiamate pubbliche? Ci sono degli operatori
- mi pare che adesso sommino tra i 40 e i 50 -, fra coloro che
effettivamente lavorano con chiamata pubblica e quelli che sono
assunti a tempo indeterminato, che già sono presenti, ma qualcuno
fa un orario addirittura inferiore al 50 percento delle ore
disponibili e vengono banditi dei concorsi in più per coprire quei
pezzi di servizio che però non si riescono mai a coprire perché il
personale non si trova. Ho quindi chiesto anche ad alcune strutture
il perché di questo disguido e mi è stato spiegato che il problema
è insito nella deliberazione della Giunta regionale n. 716 del 23
maggio 2014, la quale disciplina le modalità di assunzione e
impiego delle OSS nelle varie Unité. Secondo le disposizioni
contenute, se al momento del concorso e l'inserimento in
graduatoria il personale aveva indicato una percentuale, quella
rimane, e rimane nella graduatoria e non può essere aumentata. Per
questo motivo si è obbligati a ricorrere alle chiamate
pubbliche.
Un'altra questione riguardante sempre questo tipo di servizio
connesso alla delibera n. 716/2014 è per esempio un pezzo che
sancisce che l'orario del servizio deve essere funzionale alle
esigenze degli utenti: di norma l'ente deve erogare il servizio
tutti i giorni della settimana nella fascia oraria dalle 7:00 alle
22:00. Il problema di questo orario - anche questo mi è stato fatto
notare chiaramente da chi lavora - è l'inevitabile compressione dei
turni per rientrare nelle fasce. Prendiamo una persona che fa un
orario part time: potrà fare servizio dalle 7:00 fino all'orario
suo definitivo, ma non si può spezzare l'orario e quindi fare due
ore al mattino e due ore la sera o tre ore al mattino e tre ore la
sera. Il problema, intercorrendo un così ampio
range
di
orario tra la fine del turno e il suo inizio, è che non si potrà
utilizzare per esempio chi avanza delle ore al mattino e alla sera,
ma si dovrà concentrare in un turno unico. Il dilemma è che la
maggior parte dei servizi sono concentrati chiaramente alle alzate
e all'allettamento dell'utente, quindi il massimo afflusso, la
massima necessità del personale sono al momento appunto quelli
dell'alzata e il momento di allettamento dell'utente. L'avere
questa fascia rigida di orari non consente quindi di avere una
flessibilità che permetterebbe di utilizzare del personale in più
su altre fasce. Per esempio l'orario massimo è alle 22:00, quindi
al massimo entro le 22:00 l'allettamento deve essere effettuato.
Questo produce - anche questo mi è stato spiegato da chi si occupa
del servizio - che per esempio i ragazzi giovani che purtroppo
hanno delle disabilità e devono ricorrere a questi servizi debbono
essere allettati alle 19:00, ma come potete comprendere, i ragazzi
che chiaramente hanno 20-30 anni non è che hanno proprio voglia di
essere messi a letto alle 19:00. Eppure c'è questo blocco che non
permette di ritardare, proprio per evitare che non si possa più
lavorare, quindi sforare l'orario di servizio. Modificando invece
questa delibera e tarandola sulle necessità provenienti dal
territorio e dalle varie Unité, sugli utenti si potrebbe, da una
parte, ampliare i turni e quindi permettere di saturare magari gli
orari o di trovare disponibilità ulteriori dagli operatori e,
dall'altra parte, venire incontro ad esigenze degli utenti che
fanno questo tipo di richiesta.
Considerando che mi sono concentrato a titolo di esempio
sull'Unité du Grand Paradis a causa di queste numerose chiamate
deserte, benché questo problema possa essere stato registrato anche
in altre Unité e che tutto dipende da questa specifica direttiva
della Giunta - poi mi auguro che magari ci sia anche un
approfondimento da questo punto di vista, perché sono riuscito a
trovare pochi spunti su questo specifico problema -, con questa
interpellanza chiedo se l'Amministrazione regionale sia a
conoscenza delle criticità sollevate e se sia intenzione
dell'Amministrazione porre in essere una risoluzione della
problematica summenzionata verificando la sussistenza del problema
anche su altre Unité des Communes.
Presidente -
La parola all'Assessore Baccega.
Baccega (UV)
-
Per rispondere a questa sua
interpellanza, collega Manfrin, è sicuramente necessario andare un
po' indietro nel tempo. Certamente l'Amministrazione regionale ha
più volte ricevuto segnalazioni da parte degli enti gestori dei
servizi di assistenza a persone anziane o inabili proprio in merito
alle difficoltà di reperimento del personale formato da adibire ai
servizi di assistenza domiciliare e, in generale, all'assistenza
delle persone anziane.
Per far fronte a queste difficoltà, nel tempo l'Amministrazione
ha avviato una procedura concorsuale conclusasi nel 2017 con una
graduatoria approvata con provvedimento dirigenziale e l'ammissione
di 91 candidati suddivisi in graduatorie specifiche e
prioritariamente rivolte alle Unité richiedenti proprio personale.
Purtroppo, seppur ancora in corso di validità, questa graduatoria
concorsuale, con 27 candidati di cui 7 che non accettano il tempo
determinato, si è rivelata insufficiente a coprire le richieste di
personale provenienti dagli enti gestori, in particolar modo per le
assunzioni a tempo determinato volte alla sostituzione di personale
assente a vario titolo con diritto alla conservazione del posto.
Questo tipo di soluzione e di lavoro viene spesso rifiutata e non
solo dalle persone che sono in questa graduatoria, ma anche in
altri contesti. Alcuni idonei non accettano le offerte di lavoro a
tempo determinato perché sono in attesa di eventuali assunzioni in
altri contesti in strutture non gestite dall'Unité o gestite da
cooperative.
In merito a questa segnalazione sulle difficoltà di reperimento
di personale e di saturazione degli orari delle operatrici di
servizio, si rappresenta che il servizio di assistenza domiciliare
è articolato e copre - giustamente come ha ribadito lei - dalle
7:00 alle 22:00 per 7 giorni su 7, così come dallo
standard
definito dalla delibera n. 716/2014. Pertanto le assunzioni
effettuate con percentuale di lavoro
part time
nel caso
citato sono state disposte dall'ente gestore per garantire la
copertura delle fasce orarie a maggiore richiesta, per contenere i
costi e le fasce orarie (notoriamente sono la prima mattinata e il
tardo pomeriggio). Riguardo alla possibilità di aumentare la
percentuale di presenza in servizio da parte di operatori assunti a
tempo parziale, questa possibilità è praticabile solo nel rispetto
delle regole definite proprio in fase di assunzione. Per chiarire
meglio, se un lavoratore è stato assunto ricoprendo un posto
previsto part time - lo ha detto anche lei -, non è possibile
aumentare la percentuale definita in fase di assunzione senza
andare a ripercorrere la graduatoria concorsuale, in quanto
verrebbe compromesso il rispetto delle prerogative dei candidati
utilmente posizionati in graduatoria che potrebbero aver rifiutato
un posto part time ma essere interessati. Quando sono arrivato in
Assessorato, dopo aver avuto un confronto nel mese di febbraio con
i Presidenti delle Unité, questa problematica è venuta fuori molto
forte. Devo dire che ci siamo confrontati più volte, tant'è che la
Giunta regionale, con una delibera passata venerdì scorso, ha
predisposto un nuovo concorso per andare a definire nuovi posti a
tempo indeterminato in questa logica. Perché? Perché - l'avevo già
evidenziato lo scorso Consiglio - si era prodotta una valutazione
del fabbisogno necessario. Vi è una necessità di 100 nuove
assunzioni per il 2019 che, in parte, saranno fatte attingendo da
graduatorie esistenti e, in parte, dal concorso che verrà messo in
atto.
Devo dire che l'Assessorato della sanità ha avviato diversi
corsi di formazione finanziati con il Fondo sociale europeo volti
ad aumentare la platea di persone in possesso della qualifica
necessaria a ricoprire i posti di operatore sociosanitario. Mi
riferisco al progetto SAN Formazione di base OSS 2017 che prevede
una scheda-azione comprendente due corsi, uno concluso e uno in
corso, al termine del quale saranno qualificati circa 25 corsisti.
Il secondo è il progetto Formazione di base per operatore
sociosanitario destinato a giovani - è ancora da realizzare - per
ulteriori 25 posti, che sarà avviato il 26 settembre 2019. Infine
la nuova scheda progetto è in fase di predisposizione e in
attuazione della delibera n. 744 del 2018 volta all'attivazione di
4 corsi da realizzarsi negli anni scolastici 2019/2020 e due negli
anni scolastici 2020/2021 per un massimo di 60 persone; i corsi che
saranno destinati a un massimo di 15 persone per ciascun corso.
Diciamo che la proiezione che si è voluta dare in questo percorso
ci porterà inevitabilmente ad andare a rivedere la delibera del
2014, perché era riferita probabilmente ad esigenze di quel
momento.
Sulla base dei confronti avuti con l'Unité des Communes di
questi ultimi mesi, è evidente che questa delibera vada rivalutata,
rivista e riaggiornata rispetto alle reali esigenze delle Unité.
Sicuramente andremo a valutare come riposizionare in collaborazione
con i Presidenti delle Unité des Communes, con i quali c'è già un
confronto approfondito anche per la gestione delle strutture per
anziani.
Presidente -
La parola al collega Manfrin per la
replica.
Manfrin (LEGA VDA)
-
Bene, sono lieto di sapere di
aver sollevato un problema sollevato anche dall'Unité.
A questo punto però faccio un passo ulteriore e chiedo: in
questi incontri che ci sono stati con l'Unité saranno state
formulate altre richieste o le maggiori criticità si concentrano
solo su questo settore? Perché secondo me sarebbe magari il caso di
approfondire anche questo tema in Commissione e vedere quali sono
effettivamente le criticità di questo servizio, magari raggrupparle
e poi fare un confronto eventualmente sulle modifiche da apportare
su questa delibera di Giunta.
La ringrazio se, unitamente al Presidente della V Commissione,
vorrete fare un approfondimento su questo tipo di criticità, per
poter affrontare insieme un problema che purtroppo tocca delle
persone che spesso non riescono a manifestare il proprio disagio e
sul quale sicuramente un intervento è di assoluta necessità.
Presidente -
Punto 30 all'ordine del giorno: non c'è
l'Assessore, quindi lo spostiamo, colleghi.
