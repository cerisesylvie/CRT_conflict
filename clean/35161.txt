Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
INFORMAZIONE
Sistema informativo



Oggetto del Consiglio n. 2725 del 5 dicembre 2012 - Resoconto
OGGETTO N. 2725/XIII - Approvazione della mozione:
"Iniziative per consentire ai cittadini l'accessibilità permanente
alla consultazione delle deliberazioni dell'Azienda USL della Valle
d'Aosta pubblicate sul proprio sito Internet".
Mozione
Il Consiglio regionale della Valle d'Aosta/Vallée
d'Aoste
Preso atto che le deliberazioni dell'Azienda USL hanno un
tempo di pubblicazione di 10 giorni sul sito Internet
www.ausl.vda.it, dopodiché non risultano più accessibili alla
consultazione;
Ritenuto che sia necessario compiere un ulteriore sforzo nel
senso della trasparenza per fare sì che le deliberazioni di
un'azienda pubblica qual è l'USL Valle d'Aosta debbano poter essere
accessibili sempre, anche decorso il tempo di mera pubblicazione
all'albo pretorio, come avviene per le deliberazioni della Giunta
regionale;
Ricordata la deliberazione della Giunta regionale n. 140 del
23.01.2009, concernente la pubblicazione delle deliberazioni della
Giunta medesima sul sito Internet della Regione e l'accesso del
pubblico in forma gratuita e senza necessità di autenticazione
informatica, nella modalità di sola consultazione;
Impegna
la Giunta regionale ad intraprendere le azioni necessarie
presso l'Azienda USL Valle d'Aosta, al fine di rendere accessibile
ai cittadini la consultazione telematica dell'archivio delle
deliberazioni dell'azienda stessa, entro i tempi tecnici
strettamente necessari a tale modifica sul sito Internet aziendale,
analogamente a quanto avviene per le deliberazioni della Giunta
regionale.
F.to: Patrizia Morelli - Bertin - Cerise - Chatrian -
Louvin
Président
- La parole à la Conseillère Patrizia
Morelli.
Morelli (ALPE)
- Merci Madame la Présidente.
Che l'amministrazione pubblica debba essere una casa di
cristallo, trasparente e ben visibile per tutti i cittadini credo
sia un concetto da tutti condiviso. L'Amministrazione regionale ha
già cominciato a fare i suoi passi, tant'è che con deliberazione di
Giunta n. 140/2009 si è deliberata la pubblicazione delle
deliberazioni della Giunta sul sito Internet della Regione,
permettendo l'accesso del pubblico in forma gratuita e senza
necessità di autenticazione informatica. Allo stesso modo riteniamo
che dovrebbe agire l'Azienda USL, la sanità è un settore
importantissimo dell'Amministrazione regionale, forse il più
importante anche per consistenza di spesa e per la ricaduta sulla
qualità della vita dei cittadini, che ovviamente ne hanno una
percezione molto accentuata. In considerazione di questi elementi,
ma anche in generale, riteniamo che la gestione dei soldi pubblici
debba essere il più possibile trasparente, a maggior ragione
laddove si interviene per tutelare la salute dei cittadini. La
nostra richiesta pertanto è di impegnare la Giunta regionale
"ad
intraprendere le azioni necessarie presso l'Azienda USL, al fine di
rendere accessibile ai cittadini la consultazione telematica
dell'archivio delle deliberazioni dell'azienda..."
, tenuto
conto che attualmente le deliberazioni dell'USL hanno un tempo di
pubblicazione di 10 giorni sul sito Internet dell'USL, dopodiché
non risultano più accessibili alla consultazione. Riteniamo che sia
necessario compiere un ulteriore sforzo nel senso della
trasparenza, quindi chiediamo l'impegno della Giunta in questo
senso.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Brevissimamente per ricordare gli ultimi passaggi che hanno
portato al fatto di mettere a disposizione gli atti amministrativi
da parte dell'USL sul sito Internet. Rispondendo alla legge n.
69/2009, si è provveduto a decorrere dal 1° gennaio 2011 che le
pubblicazioni delle delibere vengano pubblicate per 10 giorni sul
sito Internet dell'Azienda USL. L'Azienda USL si sta attivando, per
rendere operative dal 1° gennaio 2013 altre pubblicazioni previste
anche in ulteriori forme di trasparenza amministrativa nei
confronti di cittadini. Ricordo che il sito istituzionale dell'USL
si è classificato al primo posto sotto il profilo della trasparenza
fra quelli delle aziende sanitarie italiane, secondo la "Bussola
della trasparenza di siti
web
" (Governo, Ministero della
pubblica amministrazione). Con questo credo che non ci sia alcun
problema ad impegnarci per andare verso l'indirizzo chiesto dalla
collega Morelli, quindi nel prossimo anno si provvederà a dare
mandato all'azienda di realizzare un archivio delle delibere, come
avviene per l'Amministrazione regionale. Accettiamo la mozione.
Président
- Je soumets au vote la motion:
Conseillers présents et votants: 29
Pour: 29
Le Conseil approuve à l'unanimité.
Presidente
- Vista l'ora, propongo di sospendere i lavori
di questa seduta per riprenderli alle 15,30.
La seduta è tolta.
---
La seduta termina alle ore 12,54.
