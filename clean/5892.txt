Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 315 del 25 gennaio 1984 - Resoconto
OGGETTO N. 315/VIII - APPROVAZIONE, DA PARTE DELLA REGIONE,
DELLA VARIANTE N. 10 AL PIANO REGOLATORE DELLA CITTA' DI AOSTA.
(Interpellanza).
PRESIDENTE: Do lettura del testo dell'interpellanza in
oggetto, presentata dai Consiglieri Torrione, Pascale e
Breuvé:
INTERPELLANZA
Il Consiglio comunale di Aosta ha approvato in via definitiva il
9.12.1983 la variante n. 10 al Piano regolatore cittadino.
Tale variante è ora all'esame degli organi tecnici regionali per
i provvedimenti di competenza.
Dal momento che tale strumento è indispensabile per definire
l'assetto urbanistico della città capoluogo della Regione, nonché
per consentire tutti gli interventi a carattere edilizio, atti a
mitigare gli effetti negativi dell'attuale crisi abitativa che
presenta proprio in Aosta aspetti drammatici, si
INTERPELLA
l'Assessore competente per conoscere i tempi di approvazione da
parte della Regione della variante di cui trattasi.
PRESIDENTE:
La parola al Consigliere Torrione; ne ha
facoltà.
TORRIONE - (P.S.I.):
Credo che l'interpellanza meriti una
brevissima illustrazione, anche perché il discorso sulla variante
10 al piano regolatore del Comune di Aosta e già stato affrontato
in questo Consiglio, e mi sembra che da parte della Giunta
regionale ci sia la volontà di risolverlo in tempi brevissimi.
Perché abbiamo sollecitato l'approvazione di questo
indispensabile strumento urbanistico? Primo, per mettere una pietra
ferma su un discorso che proprio per la sua aleatorietà rischia a
volte di produrre dei guasti forse irreparabili.
Secondo perché - e questo è un aspetto che vogliamo sottolineare
- la variante 10 individua in effetti delle aree per edilizia
pubblica convenzionata sulle quali, tra l'altro, alcune cooperative
hanno già preso degli impegni di carattere finanziario e, se questo
strumento urbanistico non trova l'approvazione sollecita da parte
dell'amministrazione regionale, rischiano addirittura di perdere il
finanziamento, con tutti i guasti che una situazione del genere
comporterebbe.
Più che un'interpellanza è una sollecitazione, è una
raccomandazione: vogliamo che ci si renda conto che la città di
Aosta non può rimanere ancora senza uno strumento urbanistico a
carattere definitivo.
In questo senso e con questo spirito abbiamo presentato
l'interpellanza e aspettiamo una risposta sui tempi di approvazione
da parte dell'Assessore competente.
PRESIDENTE
: La parola all'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Soltanto per chiarire i tempi: preciso
che la delibera del Comune di Aosta di approvazione della variante
10 è pervenuta, noi abbiamo già dato il nostro parere per la
CO.RE.CO. (avevo già pregato i tecnici di dare immediatamente il
parere appena fosse arrivata questa delibera); però la variante 10
non è ancora pervenuta, ad oggi, negli uffici dell'Assessorato
competente. Quindi è vero che noi (dico questo per onestà), abbiamo
tenuto una copia del piano regolatore, ma è chiaro che deve
pervenirci ufficialmente, con la richiesta da parte del Comune di
Aosta per l'approvazione definitiva, e ad oggi non è ancora
pervenuta. Però posso garantire gli interpellanti che gli uffici
stanno già lavorando e che cercheremo di portarla in Giunta nel più
breve tempo possibile, perché riconosciamo l'urgenza
dell'approvazione di questa variante 10; comunque i tempi tecnici
sono quelli che sono, e ritengo di indicarli in circa 10 giorni, in
modo da fare le proposte al C.R.P.T., convocazione e parere dello
stesso (normalmente ci vogliono due sedute per il C.R.P.T., quindi
una quindicina di giorni) e poi 50-60 giorni per la proposta alla
Giunta regionale e approvazione della delibera di Giunta.
Speriamo di accelerare il più possibile, ma ritengo di affermare
che non andremo oltre i 60 giorni.
PRESIDENTE
: La parola al Consigliere Torrione; ne ha
facoltà.
TORRIONE - (P.S.I.):
Io ringrazio l'Assessore Borbey per
averci tranquillizzato, sotto certi aspetti, sui tempi
strettissimi: si parla di 50-60 giorni, quindi mi sembra che tutto
sommato siano ancora tempi ragionevoli, anche se ci rendiamo conto
che l'urgenza di certi problemi avrebbe suggerito forse dei tempi
ancora più abbreviati.
Ci faremo parte diligente presso il Comune di Aosta affinché
questo inconveniente venga superato nel più breve tempo possibile;
perché quando eravamo dall'altra parte abbiamo sempre sostenuto che
i percorsi per arrivare in Regione erano piuttosto brevi, 150 metri
dal Comune alla Regione, non vorremmo che nel frattempo si fossero
allungati. Quindi diremo al nostro Sindaco che in effetti sono
rimasti 150 metri e come tali richiedono tempi brevissimi per il
recapito dei documenti.
