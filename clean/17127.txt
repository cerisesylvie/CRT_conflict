Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 480 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 480/XI Notizie sulla situazione dell'organico
dell'USL valdostana. (Interpellanza)
Interpellanza Richiamata l'Interrogazione con risposta scritta
depositata il 14/01/1999, nella quale si chiedeva:
1) quali e quanti posti dell'organico U.S.L. (medici,
infermieri, amministrativi, autisti, eccetera) sono ad oggi
vacanti;
2) quali bandi sono attualmente in corso; quali sono già chiusi
e in attesa di espletamento delle prove di esame, con indicazione
delle date ove già fissate;
Rilevato che la Presidenza del Consiglio ha trasmesso in
risposta alcune note confuse provenienti dagli Uffici
dell'Assessorato alla Sanità, nelle quali si afferma che l'U.S.L.
non è per il momento in grado di fornire risposta ai quesiti posti,
poiché sono necessari interventi preliminari sulla procedura
informatizzata per la gestione del personale;
i sottoscritti Consiglieri regionali
Interpellano
L'Assessore alla Sanità per sapere:
1) se fosse a conoscenza delle risposte informali fornite dagli
uffici e per quale motivo, non siano stati forniti dall'Assessore
stesso, come prevede il regolamento consiliare;
2) se ritenga plausibile la non risposta fornita dall'U.S.L.,
tramite gli uffici regionali;
3) se tale situazione non sia sintomo di una preoccupante
ingovernabilità gestionale degli uffici amministrativi
dell'U.S.L.;
4) quali sono i dati richiesti nella interrogazione del 14/01/99
e richiamati in premessa.
F.to: Frassy - Tibaldi
Président La parole au Conseiller Frassy.
Frassy (FI) Per illustrare quest'interpellanza, penso sia
necessario illustrare l'antefatto a quest'interpellanza perché,
richiamandosi l'interpellanza ad un'interrogazione con risposta
scritta, l'antefatto probabilmente non è nella conoscenza del
Consiglio e dei consiglieri.
In data 14 gennaio presentavamo un'interrogazione con risposta
scritta nella quale si chiedeva quali e quanti posti dell'organico
USL, medici, infermieri, amministrativi, autisti, eccetera, sono
vacanti. E poi volevamo avere delle notizie in merito ai bandi di
concorso già chiusi o in attesa di espletamento di quelle che erano
le prove. Il nostro intento, nel presentare l'interrogazione
scritta, era di avere la radiografia dello stato di salute della
sanità.
Allo scadere dei 30 giorni abbiamo definito una risposta che
definire sorprendente forse non rende l'idea ed è il motivo per cui
la leggo sintetizzando: "In riferimento all'interrogazione dei
Consiglieri regionali Frassy e Tibaldi, si informa che a tutt'oggi
l'USL non ha fornito il prospetto definitivo in quanto richiede un
intervento sulla procedura informatizzata per la gestione del
personale." Perciò noi il 14 gennaio formuliamo una richiesta, il
15 febbraio otteniamo una non risposta, al 10 marzo ci auguriamo
che la risposta possa concretizzarsi perché se a distanza di due
mesi non riusciamo ancora ad avere la situazione dello stato di
salute dell'organico dell'USL, abbiamo a questo punto dei forti
dubbi sulle possibilità di gestire le strutture sanitarie in questa
Regione.
La cosa strana però è un'altra. Il 28 gennaio, poco tempo dopo
l'interrogazione con risposta scritta che avevamo depositato,
leggiamo nelle rassegne stampa come alcuni dati di quelli che noi
avevamo chiesto e che non erano disponibili, nei fatti venivano
divulgati a mezzo stampa tant'è che il titolo suggestivo "La fuga
dei medici" - che richiama un po' quel film violento "Fuga da
Alcatraz" - fornisce dei dati, fra cui 43 medici, questa sembra
essere la carenza dell'organico medico, non si sofferma sul
personale paramedico, ma quanto meno alcuni dati vengono
forniti.
Noi rimaniamo perplessi due volte: per non aver ottenuto una
risposta se non l'impegno ad averla successivamente senza averla
peraltro avuta con la motivazione che la procedura informatica
debba essere aggiornata perché penso che avere la valutazione dello
stato attuale sia il minimo per poter gestire una qualsiasi
struttura.
Non sappiamo se - e riprendo quanto ha detto il Consigliere
Beneforti precedentemente - l'incarico di supporto al Commissario
nella persona di quel consulente serva a sopperire anche a questo
tipo di problemi, però è evidente che i problemi della sanità
iniziano a cumularsi fra di loro perché se c'è il problema dei
concorsi, se c'è il problema degli organici, a questi si aggiunge
anche il problema della conoscenza della situazione generale.
Mi fermo qui nell'illustrazione, mi riservo ulteriori
riflessioni in sede di replica dopo aver sentito la risposta
dell'Assessore. Vorrei però che l'Assessore nell'ambito delle sue
risposte potesse darci qualche indicazione in riferimento ai tempi
per andare ad espletare quei concorsi, mi riferisco a Dermatologia,
Chirurgia toracica, Urologia che erano rimasti sospesi in quanto
mancava, essendo stato nominato commissario, il Direttore
sanitario. Ora il direttore sanitario è stato nominato, vorremmo
sapere se ci sono delle previsioni per arrivare a espletare questi
concorsi.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Devo convenire con il Consigliere Frassy che su
quest'interpellanza non c'è stata chiarezza e me ne scuso; c'è
stato un equivoco di fondo fra la domanda dell'interpellante,
l'interpretazione alla domanda data dai miei uffici e la risposta
fornita dall'USL. L'equivoco di fondo su cui ci si è basati e fra
nozione di pianta organica e nozione di dotazione organica; questo
ha stoppato il tutto.
La vecchia nozione di pianta organica è quella secondo la quale
ci sono le caselle, alcune delle quali occupate a tempo
determinato, alcune occupate con incarichi e altre vuote. La
nozione di dotazione organica invece segue l'altra logica, cioè la
logica della definizione dei carichi di lavoro che determinano le
necessità di personale indipendentemente dalla casella piena o
vuota e di conseguenza decidono se bandire i concorsi o meno.
Premetto che fornirò al consigliere il quadro complessivo della
dotazione organica - secondo la vecchia concezione - al 20 gennaio
1999 secondo la quale il personale in ruolo si compone di 1.770
persone più 42 incaricati per un totale di 1.812 persone in
servizio a fronte di una delibera della Regione che dava come tetto
per il 1998: 1.830.
Nel frattempo però sono stati banditi dei concorsi a scavalco
fra l'uno e l'altro esercizio finanziario che vanno a rimodificare
questi conteggi perché si entra nella logica dell'accordo di
programma che dovremmo andare a sottoscrivere fra breve in
applicazione della direttiva di Giunta regionale.
Questo per dire che le cifre sono leggibili in due modi diversi
e la possibilità di lettura in due modi diversi ha creato
confusione, ma non c'era - le assicuro, Consigliere Frassy -
nessuna volontà di non fornire i dati da parte mia men che meno.
Purtroppo si è verificato quest'equivoco e, pur essendo stata
trasmessa l'interpellanza in data 15 gennaio con fax all'USL in
data 19 gennaio, le risposte sono state fornite in data 25 gennaio
in termini più che legittimi; 6 giorni dopo sono arrivate le
risposte, ma i miei uffici, avendole interpretate in modo diverso,
le hanno di fatto stoppate, per cui la responsabilità è collettiva.
Non ho firmato io quella lettera perché in mattinata c'era stata
una riunione di Giunta, il pomeriggio io ero fuori Valle per
impegni ed era l'ultimo giorno utile per dare una risposta. Le
alternative erano due: non dare una risposta, cosa che sembrava
scortese, oppure far firmare la risposta da parte del Coordinatore
dell'assessorato, cosa che è avvenuta. Potremo concordare poi le
modalità nel caso in cui si verifichino queste situazioni.
La nostra difficoltà è sempre la stessa che dobbiamo chiedere
nove volte su dieci i dati a una struttura che non fa parte
dell'Amministrazione regionale e che ha una sua organizzazione
interna e, pur avendo dato la struttura le risposte in termini
utili, ci sono tuttavia stati questi equivoci di fondo. Per cui
consegnerò i tabulati dove sono indicati tutti i concorsi banditi
in fase di espletamento, alcune date per i concorsi probabilmente
dal 29 gennaio ad oggi sono già state nel frattempo fissate proprio
perché è stato nominato il direttore sanitario pur essendo indicato
qui: da fissare a febbraio, da fissare ad aprile eccetera per cui
mi riservo di fornire al Consigliere Frassy a breve termine
l'aggiornamento di questa tabella.
Spero di aver risposto esaustivamente nel limite della
confusione generatasi per quest'interrogazione con risposta scritta
prima e interpellanza dopo.
Président La parole au Conseiller Frassy.
Frassy (FI) Esaminerò i dati che l'Assessore mi ha fornito.
Prendo atto di quest'equivoco madornale e paradossale e all'esame
degli atti ci riserviamo eventuali valutazioni.
