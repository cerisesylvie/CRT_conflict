Classificazione
ACQUE
Acque pubbliche
ENERGIA



Oggetto del Consiglio n. 1142 del 7 aprile 2010 - Resoconto
OGGETTO N. 1142/XIII - Reiezione di mozione: "Proposte per la
selezione delle richieste per la costruzione di nuove centrali
idroelettriche nel territorio regionale".
Mozione
Constatato l'elevato numero di domande proposte negli ultimi
anni per la costruzione di nuove centrali idroelettriche nel
territorio regionale;
Considerata la crescente preoccupazione per il notevole
impatto ambientale che la realizzazione delle stesse potrebbe
produrre nell'arco di pochi anni sulle attività agricole e sulle
riserve idriche, come testimonia il moltiplicarsi di iniziative di
contrasto alla realizzazione di tali progetti da parte della
popolazione e delle collettività locali;
Ritenuto necessario rafforzare la consapevolezza della
necessità di un giusto equilibrio tra l'utilizzo delle risorse
ambientali e la salvaguardia dell'integrità del nostro territorio
nelle sue molteplici vocazioni e potenzialità, e in particolare di
quelle legate all'uso dell'acqua potabile e delle attività
agrarie;
Il Consiglio regionale
Impegna
la Commissione consiliare competente:
- ad effettuare entro 90 giorni, attraverso l'audizione degli
Assessori preposti, dei responsabili dei competenti servizi, di
esperti e di soggetti pubblici e privati titolari di interessi
qualificati, un'approfondita ricognizione delle domande presentate
e dei possibili impatti complessivi della realizzazione degli
interventi prospettati;
- a presentare nello stesso termine al Consiglio regionale
eventuali suggerimenti o proposte circa la selezione, ovvero la
graduazione, degli interventi di sfruttamento delle risorse
idroelettriche della nostra Regione.
F.to: Louvin - Bertin - Chatrian - Giuseppe Cerise - Patrizia
Morelli
Presidente -
La parola al Consigliere Louvin.
Louvin (ALPE) -
Grazie, Presidente.
La produzione di energia idroelettrica in questa regione è un
elemento centrale, strategico e direi anche garante di un livello
adeguato di funzionamento della nostra società. Da qualche anno si
è peraltro fortemente incrementata la pressione per quanto riguarda
la volontà di produzione di energia idroelettrica, per motivi
comprensibili e anche in funzione del ruolo primario di attore che
ha assunto la Regione attraverso la sua controllata, Compagnia
valdostana delle acque, in questo settore. Abbiamo un numero molto
elevato di domande - le mie informazioni risalgono al 2007-2008 con
dei dati che si attestavano su 127 domande di prelievo, di cui 85
per scopo idroelettrico, quindi un numero ragguardevole - e c'è una
preoccupazione che sta emergendo in relazione a situazioni puntuali
di volta in volta, che vedono non solo agitarsi forze estreme o
ideologicamente condizionate, ma comunità locali, consorzi, enti
locali, che manifestano apprensione per l'impatto che determinate
nuove realizzazioni potrebbero avere non solo nell'immediato, ma
anche nella prospettiva futura. Ci sono delle iniziative di
contrasto che stanno emergendo, alcune delle quali concorrono a
portare ad un'accresciuta attenzione, ma questo avviene in
vicende... come è avvenuto per La Thuile, per le centraline
proposte nel vallone di Verney.
Apprendiamo d'altra parte dall'Assessore all'ambiente, proprio
pochi giorni fa, che un numero elevato di proposte sarebbe stato
anche respinto: circa il 40 percento, ha dichiarato l'Assessore -
se quanto è stato riportato dalla stampa è corretto -, nell'arco di
un decennio. Crediamo che vi sia una necessità di fondo su questo
terreno: la necessità che la Regione mantenga gli occhi ben aperti
e uno sguardo che non sia solo di tipo economico, ma che abbia la
sensibilità di equilibrare l'utilizzo delle risorse in termini
produttivi con la salvaguardia dell'integrità dell'intero
territorio. Il nostro territorio ha delle molteplici potenzialità
nel settore agrario e forestale, naturalmente anche nei settori
produttivi e industriali, ma deve poter mantenere questa sua
pluralità e non deve dimenticare l'uso delle acque potabili come
uso primario.
Mi è parso... e ho dovuto ricostruirlo, perché non ero in
quest'aula e non ho avuto una partecipazione diretta nel seguire in
quel momento un provvedimento importante adottato nella primavera
del 2008 dalla Giunta regionale, quando furono fissati gli
indirizzi agli uffici per l'esame delle domande di derivazione da
corpo idrico superficiale a scopo idroelettrico ad integrazione
delle disposizioni previste dal piano regionale di tutela delle
acque. Questa delibera è la n. 976, l'ho letta con particolare
attenzione, perché credo che muovesse da preoccupazioni
assolutamente condivisibili circa le risorse idriche presenti che,
in quanto esauribili, costituiscono un patrimonio di alto valore
ambientale, culturale ed economico; ritengo che sia stata data una
corretta definizione, reputo che sia stato anche puntualmente
ricordato come la configurazione alpina del territorio dovesse
essere assicurata attraverso tutela e gestione integrata di tutti
gli usi della risorsa idrica. Nessuno di noi - credo - sia
tecnicamente così attrezzato da poter esprimere una valutazione
concreta sulla tecnica attraverso la quale sono state date delle
disposizioni agli uffici, ma sicuramente questa delibera va
guardata come una spia: un elemento rilevatore di una
preoccupazione che credo già il Governo regionale avesse nel suo
seno.
A noi preme che cosa Presidente Rollandin? Che ci sia
semplicemente da parte del Consiglio, e in particolare della
commissione, una ricognizione, un momento di informazione, di
consapevolezza sulla pressione che esercita l'insieme delle
domande... abbiamo avuto modo di interloquire con il Governo
regionale a dicembre dello scorso anno sulla costruzione delle
nuove centrali da parte di CVA e ci è stato rappresentato che
dovrebbero comportare, a regime, un aumento di circa 400.000 kW/h
aggiuntivi rispetto alla produzione attuale. Ci preme sapere se, al
di là del deflusso minimo vitale, che poi è solo assicurare che i
corsi d'acqua superficiali non muoiano, il deflusso minimo vitale è
quanto consente di mantenere in vita a condizioni di regime minimo
questi corsi d'acqua, ma non è solo questione di sopravvivenza dei
corsi idrici: a noi interessa una vitalità dell'ambiente montano
che sia più larga. E crediamo, forse sbagliamo, di aver
interpretato il piano di tutela delle acque come uno strumento
dinamico, non uno strumento rigido che fissa delle condizioni a
ghigliottina, ma anche uno strumento - questo è ricordato nelle
delibere adottate dalla Giunta regionale sul tema - dinamico che va
costantemente tenuto presente.
Vorrei solo, concludendo questa presentazione, segnalare che il
piano di tutela delle acque nel momento in cui è stato concepito ha
individuato determinati scenari, fra questi segnalo i sub-scenari
al 2016, ossia ciò che si immaginava che sarebbe successo
nell'orizzonte 2016: per l'industria idroelettrica un andamento
secondo previsione del piano energetico incrementato del 3,6 al
2010, poi stazionario. La nostra impressione in relazione al numero
di domande che stanno provenendo non solo da operatori valdostani,
ma anche da operatori stranieri, da operatori internazionali, da
soggetti vari che vedono nella ricchezza delle acque un oggetto di
sfruttamento su cui mettere le mani... questo andamento stazionario
non corrisponde, a nostro avviso - ma è una valutazione
assolutamente spannometrica -, alla realtà delle cose. Ci sono
margini di producibilità nettamente superiori e c'è la possibilità
che vengano attivate numerose subconcessioni e che quelle che sono
delle interferenze reali, pesanti, qualche volta anche
drammaticamente pesanti sul contesto rurale e sul contesto
dell'approvvigionamento idrico possano essere messe in discussione.
Il nostro desiderio è che si esca da un clima sia di scontro, sia
di contrapposizione ideologica per poter valutare attentamente la
situazione generale delle domande attualmente giacenti, e se vi
sono piste per una selezione o una graduazione nel tempo degli
interventi di sfruttamento, perché non si faccia tutto e subito e
non si sprema il limone fino in fondo, prima di valutare
attentamente quali sono le conseguenze sul territorio in termini di
realizzazione di opere che possono essere problematiche, come i
canali di gronda, che possono prosciugare determinanti versanti...
ecco, che questo lo si faccia tranquillamente nelle sedi deputate,
che sono le nostre commissioni consiliari e che si possano poi
fare, da parte di ciascuno,
in primis
del Governo regionale,
le valutazioni conseguenti del caso. Grazie.
Président -
La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA) -
Grazie, Presidente.
Per meglio chiarire l'argomento è bene che si capisca. Su questo
tema ci sono normative statali precise da anni e dal 2006 anche
l'approvazione del Piano Regionale di tutela delle Acque, quindi si
sta procedendo in maniera precisa rispetto alla normativa
legislativa sia regionale che statale. Infatti, per ogni domanda di
derivazione viene effettuata un'istruttoria tecnico-amministrativa,
regolamentata da una normativa specifica e da atti di
programmazione statali e regionali, come dicevo prima; accanto ai
principi stabiliti infatti dal Regio decreto del 1933 che limitava
caso per caso all'accertamento attraverso gli istituti della
concorrenza e del contraddittorio, della razionale utilizzazione
del corso dell'acqua, della legittimazione giuridica dell'istanza e
della possibilità di rendere compatibili interessi di terzi con la
nuova richiesta di utilizzazione, con la legge n. 36/1994 e con i
decreti legislativi invece 152/1999 e del 2006 sono stati
introdotti, anche da un punto di vista procedurale, i seguenti
principi, che sono fondamentali (quello che richiamava prima il
collega Louvin).
Il primo è la tutela del corso d'acqua, cioè nelle sue
caratteristiche morfologiche, geologiche, geotecniche, pedologiche,
idriche e socioeconomiche, secondo il concetto ribadito dalla legge
n. 36/1994, che nel sottolineare la necessità di un uso della
risorsa secondo criteri di solidarietà allo scopo di non
pregiudicarne l'ambiente nei bacini idrografici, caratterizzati da
prelievi e trasferimenti, dispone l'obbligo di regolare la
derivazione - leggo testualmente -
"in modo da garantire il
livello di deflusso necessario alla vita degli alvei sottesi, e
tale da non danneggiare gli equilibri degli ecosistemi
interessati".
Il secondo è quello del razionale utilizzo della risorsa idrica:
infatti con l'approvazione del piano regionale di tutela delle
acque del febbraio 2006 sono state approvate le modalità attraverso
le quali dare concreta attuazione a tali principi, stabilendo che i
progetti di derivazione devono essere coerenti con i principi del
piano stesso e rispettare le indicazioni tecniche stabilite dal
piano.
Per ogni domanda di derivazione viene quindi condotta una
specifica valutazione di compatibilità con gli obiettivi e le
indicazioni tecniche del piano regionale di tutela delle acque,
integrata all'interno delle più generali valutazioni di
compatibilità ambientale, quando prevista, come si prendono in
considerazione anche gli aspetti paesaggistici, di pianificazione
territoriale e naturalistici. Da un punto di vista procedurale
quindi, allo stato attuale la valutazione positiva anche
condizionata di impatto ambientale, prevista dalla specifica
normativa regionale in materia, costituisce condizione necessaria
per il rilascio della concessione e deve essere acquisita dopo che
sia conclusa la fase di pubblicazione delle domande e l'eventuale
presentazione di domande in concorrenza.
Per quanto concerne i possibili conflitti sulle interferenze con
gli usi agricoli e potabili, ricordo che la normativa oggi in atto,
prima, e il piano regionale di tutela delle acque, dopo, hanno
stabilito la priorità dell'uso potabile o irriguo, quindi sono già
cose definite nell'attuale normativa. Le derivazioni esistenti
devono infatti essere salvaguardate nel senso che la nuova
derivazione deve garantire sempre il rilascio dei diritti irrigui
posti a valle nel tratto sotteso del nuovo prelievo. È da
considerare anche che è molto rara la possibilità di conflitti con
gli usi potabili, visto che i prelievi per scopo idroelettrico
avvengono da corsi d'acqua superficiali e quelli potabili invece da
falde che alimentano sorgenti o pozzi.
Per rispondere a Louvin anche in merito ad un altro aspetto,
bisogna sottolineare che continua ad essere vigente la
deliberazione della Giunta regionale, quella che il collega ha
richiamato, la n. 976/2008, con cui sono stati fissati alcuni
indirizzi per limitare la realizzazione di nuove derivazioni
d'acqua a scopo idroelettrico, quali l'indisponibilità al prelievo
dei bacini di superficie inferiori a 20 chilometri quadrati, i
parametri da rispettare per consentire la costruzione di nuove
opere di presa nei tratti già oggetto di prelievo al fine di
rispettare le condizioni naturali e geomorfologiche del corso
d'acqua. Dopo l'entrata in vigore di questa delibera sono pervenute
solo 29 domande nuove di derivazione a scopo idroelettrico di
potenza superiore a 30 kW. Oltretutto confermo il dato della
collega Zublena, che il 40 percento circa di domande del 2008 non
hanno avuto parere favorevole, quindi c'è un'istruttoria da parte
degli uffici chiara e corretta.
Queste considerazioni dimostrano come la materia sia ampiamente
regolamentata secondo i più avanzati obiettivi di tutela
qualitativa e quantitativa dei corsi d'acqua e il considerevole
numero di valutazioni negative - come ho accennato prima - di
compatibilità ambientale dimostra l'elevato livello di attenzione
che viene posto su questa materia. Quindi non abbiamo nulla in
contrario - come non è mai stato fatto su altri settori - se i
consiglieri vogliono conoscere maggiori dati e dati più precisi,
dati peraltro giacenti presso le strutture in qualsiasi settore e
in qualsiasi ambito, e quindi anche in questo. Siamo a
disposizione, noi e gli uffici, a renderli noti ai consiglieri che
ne faranno oggettiva richiesta.
Riteniamo quindi che la normativa c'è, si sta lavorando nel
senso che diceva anche il collega Louvin, quindi in base a quella
normativa se si vuole disporre di dati, si possono chiedere
tranquillamente con gli strumenti che il Regolamento del Consiglio
prevede, come è sempre stato fatto.
Chiediamo il ritiro della mozione, altrimenti non
l'accoglieremo, respingendola.
Presidente -
La parola al Consigliere Louvin.
Louvin (ALPE) -
Grazie, Presidente.
Rilevo da parte dell'Assessore Marco Viérin una chiusura a nome
del Governo che francamente dispiace molto, perché trovo,
Assessore, che trincerarsi dietro una presenza di norme, di leggi,
di regole, di procedure a partire dal Regio decreto del 1933 - e
sappiamo quali sono le procedure che regolano il rilascio di queste
subconcessioni - non sia un atteggiamento valido e condivisibile da
parte di un Governo regionale autonomista valdostano. Credo che vi
sia naturalmente il rispetto delle norme da mantenere, ma ci sia
anche quello sguardo prospettico che fa sì che si debba
intervenire, se del caso, con strumenti di legge o amministrativi
per raffreddare, per contenere determinati fenomeni.
A noi era parso, leggendo quella delibera n. 976 di cui abbiamo
parlato prima, vedere nel Governo regionale una preoccupazione che
andava più lontano:
"Evidenziato
- scriveva nelle premesse
di quell'atto proposto presumo dall'Assessore dell'epoca, Cerise -
che le numerose domande di prelievo presentate a scopo
idroelettrico sono distribuite sull'intero territorio regionale, si
concentrano o su corsi d'acqua secondari non ancora sfruttati, ma
caratterizzati da estrema variabilità delle portate nel corso
dell'anno e in ambiti scarsamente antropizzati, oppure su tratti di
corsi d'acqua già interessati da consistenti prelievi; rilevato che
tale concentrazione di richieste comporterebbe, ove tutte le
richieste fossero accolte
- Assessore Viérin, se tutte sono in
regola e tutte presentano i requisiti potranno naturalmente essere
tutte accolte -
conseguenze pratiche anche gravi, incidenti non
solo sui regimi idrici e sul deflusso vitale dei singoli corsi
d'acqua, ma altresì sulla stessa consistenza e continuità dei corsi
d'acqua e, di conseguenza, sulla consistenza e continuità delle
utilizzazioni che si richiede di realizzare"
. Allora il Governo
regionale si faceva anche carico di valutare gli effetti degli
attuali cambiamenti climatici,
"abbiamo avuto un
assottigliamento di quasi 1/20 delle nostre riserve glaciologiche
nel corso degli ultimi 10 anni, abbiamo avuto un periodo di forte
assottigliamento che rende opportuno
- diceva il Governo -
perseguire il soddisfacimento equilibrato, continuo ed equo di
esigenze idriche con acque di qualità adeguata"
. Indicava
allora la Giunta regionale un determinato percorso, sul quale non
siamo qui a dare giudizi, perché non ne abbiamo una competenza
tecnica adeguata.
Non ci sembra inutile dedicare qualche ora del nostro tempo a
sentire anche da parte degli esperti - dei soggetti pubblici e
privati che sono titolari di interesse qualificato in questo campo,
non solo nell'associazionismo, ma anche da parte di esperti delle
università, di esperti in materia di risorse idriche, dei nostri
servizi - naturalmente cosa si pensa dell'attuale fase, cosa si
pensa del pompaggio continuo di risorse, e se questo è attuato, non
in termini di legge, perché siamo convinti che tutto sarà
rispettato in termini di legge, non abbiamo motivi di dubitare né
della correttezza degli uffici, né del suo personale operato,
Assessore, ma questo non toglie niente al problema di prospettiva
che abbiamo di fronte: quanto possiamo prelevare. È di questo che
si sta discutendo nel mondo intero rispetto alla risorsa idrica;
sorprende che qui ci si fissi al decreto del 1933, abbiamo
l'impressione che non sia un angolo visuale opportuno. Il deflusso
a cui fa riferimento lei, Assessore, è definito come limite al di
sotto del quale il corso d'acqua è biologicamente morto, ben poca
vitalità e naturalità resta all'ambiente montano in questo
caso.
Un soggetto, che non è uno scatenato ambientalista, scrive che
gli effetti recentemente osservati di questo intervento - parla
proprio della realizzazione di numerosi interventi di centrali, per
lo più realizzati su residui piccoli corsi d'acqua montani - fanno
presagire che il valore dei danni ambientali così prodotti,
soprattutto qualora fossero concesse le numerose ulteriori
richieste pendenti, possa superare di molto quello dei benefici
energetici previsti. Il Club Alpino Italiano non è forse il più
scatenato fra le forze verdi, ma si pone anche lui questo problema,
come dovremmo credo porcelo noi; porcelo non vuol dire tirare il
freno, vuol dire intanto almeno togliere un po' di appannamento dal
lunotto e vedere cosa può succedere a distanza di 5, di 10 o di 20
anni.
Prendiamo atto che il Governo regionale non è disponibile a
questo tipo di lavoro. Giustamente lei, Assessore, si attiene anche
qui alle norme di legge per quanto riguarda la collaborazione con i
consiglieri regionali e il fornire le dovute informazioni, e noi
utilizzeremo questi strumenti. Bisognerà sicuramente che questo
dibattito su quanto si pompa dell'energia disponibile sul nostro
territorio diventi materia di dominio pubblico, diventi materia di
discussione pubblica e, se del caso, di iniziative ulteriori forse
non episodiche, come quelle che oggi stanno contrassegnando il
contrasto con questa o con quella iniziativa, ma di carattere
sicuramente più generale.
La mozione è mantenuta. Grazie.
Presidente -
La parola al Presidente della Regione,
Rollandin.
Rollandin (UV) -
Grazie.
Credo che l'Assessore, nel ricordare le norme di riferimento,
sia partito dal 1933, non perché ci si sia fermati al 1933, ma
perché quella è ancora la legge di riferimento, checché se ne dica.
Credo che sotto questo profilo abbiamo già avuto modo e occasione
di dire che l'attenzione su questo tema è massima, ne è una riprova
l'esame che viene fatto secondo la normativa vigente, che - vorrei
ricordare - tiene nella massima considerazione due aspetti che si
mescolano volentieri con l'utilizzo per fornitura di energia, il
quale ieri non era e oggi è ammesso. La sottolineatura fatta da
Louvin è quella di dire: attenzione, voi continuate a sottovalutare
il discorso dell'utilizzo dell'acqua come energia idroelettrico,
quindi a sfruttamento idroelettrico, sottovalutando l'impatto sul
discorso dell'approvvigionamento idrico (umano) e dell'uso
agricolo, oltre che per gli altri, che sono fatti residuali, c'è
ancora qualche piccolo utilizzo dell'acqua per uso artigianale,
qualche piccola derivazione frutto della storia, ma sono
marginali.
Ricordo che negli ultimi tempi una delle più grosse tendenze era
quella di utilizzare le cadute degli acquedotti per fornire energia
idroelettrica, vale per tutte le centrali, quella di Pontey
piuttosto che altre, la centrale del Gran San Bernardo, e così via,
ce ne sono diverse, cioè sempre più si cerca di utilizzare le due
cose. In tempi nemmeno tanto remoti c'era la paura di questa
commistione, di dire: ma se utilizzo l'acqua per far funzionare le
turbine, chissà cosa succede, poi bevo quest'acqua... Oggi questo è
un dato che per fortuna è stato sfatato, quindi c'è questo utilizzo
razionale, perfetto, molto pratico, che risolve il problema a
livello di economia di quella che è la valorizzazione di una
presenza di acqua che ha una duplice funzione.
Nel settore agricolo c'è un'attenzione massima a tenere in
considerazione i diritti dei
ru
, quelli che erano i diritti
legati all'attività agricola, con la sottolineatura che, là dove ci
sono stati impianti d'irrigazione artificiale che sono stati fatti,
si è tenuto conto dell'uso e, anche lì, del connubio fra cadute per
l'utilizzo dell'acqua in questo modo e la produzione di energia
idroelettrica. Si è cioè fatto di tutto per evitare che ci fosse
una sottovalutazione del problema, anzi, su questo si è avuta
un'attenzione estrema da parte di tutti i settori e i comparti
dell'Amministrazione regionale interessata.
Quello che vorremmo chiarire, perché c'è stata la voglia da
parte di Louvin di dire: ma voi non volete accettare suggerimenti
(non so da chi), non volete confrontarvi... Non è così, noi diciamo
che se sono allo studio tutti i suggerimenti possibili, la norma
che prevede l'analisi puntuale con tutti i dati che sono oggi
attivabili, soprattutto per quanto riguarda il minimo deflusso
vitale, che era ed è ancora fatto a livello sperimentale per
riuscire a capire quale dei vari sistemi è meglio utilizzare...
dico tutto questo, perché con questa mozione la voglia è quella di
entrare nel merito della valutazione delle singole iniziative,
perché è scritto chiaro:
"ricognizione delle domande presentate
e dei possibili impatti complessivi della realizzazione degli
interventi prospettati"
. Questi possibili impatti sono già ben
chiari, perché tutte le relazioni tengono conto del bacino idrico
nel suo insieme, quindi con le proiezioni pluviali, la riduzione
degli impatti dei ghiacciai, tutto questo è previsto nell'ambito
dell'analisi che viene fatta. Non è quindi una retrospettiva, ma
anzi si guarda avanti per quello che è successo nei singoli bacini.
Giustamente, è stato sottolineato, la riduzione dei ghiacciai: 1/20
in certe zone, in certe zone meno e in altre di più, non è omogeneo
neppure nella nostra Valle l'aumento - in pochissimi casi - e la
riduzione del sistema nivologico. Questo per dire che questa
mozione... per quello che si è chiesto di ritirarla, non ha senso,
perché o si accetta una procedura, quella fatta dagli uffici, o ci
sono degli elementi per dire che si modifica la procedura - e non
ce ne sono, perché se ci sono vengono presi in considerazione -,
oppure la procedura fa il suo corso e, rispetto alle domande, se ci
sono domande plurime, è evidente che vanno in concorrenza e viene
data ad una e non a tutte. Non è che si distribuisce in base alle
domande, le domande possono essere 20, 10 o 2... ognuna fa il suo
percorso e l'attivazione finale del responso è per una, se
possibile, oppure zero, come è successo in tantissimi casi.
Non c'è quindi assolutamente bisogno di fare questo rapporto,
cioè di presentare nello stesso termine suggerimenti o proposte
circa la selezione, ovvero la graduazione, degli interventi: se ci
fosse stata questa esigenza l'avremmo già proposta; ad oggi, anche
da parte degli esperti, non è arrivato nessun suggerimento, se non
quelli che già stiamo attuando. Ecco perché siamo contrari a questa
mozione, non certo perché non vogliamo il confronto, ma perché il
confronto vale se abbiamo degli elementi da apportare rispetto alla
logica che viene seguita per l'analisi, fatta con molta attenzione
da parte di tutti i settori interessati: ambientale, idrico in
senso puro e nel senso di come si interviene anche a caduta
nell'ambito del settore che è interessato nelle singole zone e nei
Comuni, e in accordo con i Comuni interessati.
Presidente -
La parola al Consigliere Donzel.
Donzel (PD) -
Egregio Presidente, cari colleghi, noi -
come peraltro nello scorso Consiglio - abbiamo mostrato particolare
attenzione al tema dell'acqua, perché sicuramente la vediamo come
una delle risorse più preziose che vanno valorizzate e tutelate
nella nostra regione e, se l'altra volta pareva atipico parlare di
problemi di centrali rispetto alla questione degli invasi, abbiamo
tutti convenuto che in un successivo Consiglio questo tema potesse
essere oggetto di discussione e di dibattito.
Ora, poiché non mi pare che le commissioni siano così oberate di
lavoro da non riuscire a trovare spazio per affrontare alcune
questioni, rispetto a questa - per come l'abbiamo letta noi - ci è
parso che qui non si è messa in discussione la singola procedura
amministrativa, ma si voleva una fotografia complessiva di quello
che sta... se l'abbiamo interpretata correttamente, e sulla base di
una fotografia complessiva fare delle valutazioni generali. Quindi
non si mette in dubbio, almeno come la leggiamo noi, il corretto
operare rispetto alla singola domanda, alla singola questione; si
vuole solo capire fin dove ci si spinge...
(interruzione del Presidente della Regione, fuori
microfono)
...ognuno ha le sue interpretazioni e legge a modo suo le
mozioni; noi l'abbiamo letta così, e riteniamo che non sarebbe male
avere una fotografia complessiva, anche perché su uno stesso bacino
idrico potrebbero insistere più domande e potrebbero esserci
diverse valutazioni rispetto all'interesse per un'opera o per
l'altra. Per cui, dal nostro punto di vista, questa cosa qui, se
l'Amministrazione ritiene che sta operando correttamente e non ha
nessun problema ad un confronto in commissione, non vedo perché non
si dovrebbe andare ad un confronto con tutti questi dati in
commissione. Questa cosa non dice: il Governo ha lavorato
bene...
(nuova interruzione del Presidente della Regione, fuori
microfono)
...Presidente, lo dico in modo sereno, indipendentemente dalle
voci che girano oggi nell'aula, è una battuta, mi permetta, volevo
dire che non c'entra niente quelle voci che girano nell'aula, la
nostra valutazione sulla mozione è indipendente.
Era che su questa cosa, se un Governo ritiene che sta operando
in modo corretto e nulla ha da cambiare, non capiamo perché tutti
questi dati non possono essere congiuntamente messi sul tavolo e
sottoposti all'esame di commissioni che stanno lavorando in modo
sereno e pacato, e quindi non mi sembra che ci siano condizioni per
non affrontare un dibattito sulla questione dell'acqua e dello
sfruttamento delle risorse, anche alla luce del fatto che ci sono,
per esempio nel settore agricolo, tantissime voci preoccupate
rispetto al timore che vengano meno risorse. Sappiamo che la Valle
d'Aosta è un territorio in cui l'acqua è indispensabile per
l'attività agricola, quindi anche da questo punto di vista ci
pareva importante rasserenare gli animi, spiegare ai nostri
agricoltori e allevatori che nulla hanno da temere e che le risorse
idriche per l'agricoltura sono un'assoluta priorità in Valle
d'Aosta, perché quello è un settore che riteniamo strategico quanto
quello energetico, quindi... perché non rasserenare gli animi di
tutti con un dibattito sereno su questo tema?
Noi del Partito Democratico l'abbiamo letta non come una
questione di procedure da mettere in discussione, ma come
un'analisi sulla risorsa acqua; noi, come l'altra volta abbiamo
votato a favore della costruzione dei bacini perché li riteniamo
indispensabili, allo stesso modo riteniamo che un dibattito su
questa cosa sia utile per tutti. Noi l'abbiamo letta così, quindi
votiamo a favore...
(nuova interruzione del Presidente della Regione, fuori
microfono)
...voi direte che la procedura è perfettamente funzionante.
Presidente -
Pongo in votazione la mozione:
Consiglieri presenti: 31
Votanti: 30
Favorevoli: 8
Contrari: 22
Astenuti: 1 (Alberto Cerise)
Il Consiglio non approva.
Presidente -
Dopo questa votazione dichiaro conclusi per
questa mattinata i lavori dell'adunanza del Consiglio regionale. I
lavori riprenderanno alle 15,30 con la discussione dei punti 16 e
17 all'ordine del giorno.
La seduta è tolta.
---
La seduta termina alle ore 13,04.
