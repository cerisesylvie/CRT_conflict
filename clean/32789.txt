Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 1350 del 22 settembre 2010 - Resoconto
OGGETTO N. 1350/XIII - Interrogazione: "Stato della
progettazione delle opere di ammodernamento della strada statale n.
26 nel tratto compreso tra il comune di Quart e la città di
Aosta".
Interrogazione
Evidenziata la pericolosità della Strada Statale 26, in
particolare il tratto compreso tra il Quartiere Dora, il limitrofo
centro commerciale e la regione Borgnalle;
Sottolineata inoltre, la necessità di riqualificare tutta
quella strada, a partire dal casello autostradale fino all'entrata
nella città di Aosta, per rispondere meglio ai problemi della
viabilità e della qualità ambientale;
Preso atto della deliberazione della Giunta regionale n. 3086
del 6 novembre 2009 con la quale viene approvato lo studio di
fattibilità per la messa in sicurezza, l'ammodernamento e la
riqualificazione della Strada Statale 26 della Valle d'Aosta, nel
tratto tra lo svincolo autostradale in Comune di Quart e il confine
est del capoluogo regionale;
Ricordata la mozione approvata nell'adunanza del 23 settembre
2009 nella quale si impegnava l'Assessore competente a verificare
con il Comune di Aosta la praticabilità di completarne la
riqualificazione comprendendo anche il tratto di strada tra il
confine est del capoluogo e l'imbocco del cavalcavia;
i sottoscritti Consiglieri regionali
Interrogano
l'Assessore regionale competente per conoscere:
1) lo stato dell'arte relativo alle fasi progettuali
dell'opera e della sua esecuzione;
2) l'esito degli incontri con il Comune di Aosta per la
riqualificazione del tratto di strada di sua competenza.
F.to: Rigo - Carmela Fontana - Donzel
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie, Presidente.
In merito allo stato dell'arte relativo alle fasi progettuali
dell'opera e della sua esecuzione, ricordo che per l'intervento in
argomento previsto dagli obiettivi di maggioranza per questa
legislatura è stato sottoscritto dalla Regione e dall'ANAS a marzo
2009 un protocollo d'intesa, a seguito del quale è stato redatto
uno studio di fattibilità sul quale si è espresso anche il NUVVOP,
su specifico incarico della Giunta regionale, che poi ha approvato
nella seduta del 6 novembre c.a. lo stesso progetto di
fattibilità.
Oggi, rispondendo più puntualmente al collega Rigo, l'ANAS ha
provveduto a redigere per quanto previsto di sua competenza
nell'accordo, il progetto preliminare; essendo l'intervento di cui
si tratta parzialmente difforme ai piani regolatori dei Comuni di
Saint-Vincent e Quart, si è poi dovuto procedere e attivare il 17
marzo 2010 la procedura d'intesa, ai sensi della legge regionale 6
aprile 1998 n. 11, che il Consigliere Rigo ben conosce, perché
riguarda l'adeguamento alle norme urbanistiche. Ad aprile i Comuni
interessati hanno richiesto una documentazione integrativa e, in
data 3 settembre 2010, l'ANAS ha trasmesso tale documentazione che
oggi i tecnici stanno visionando, insieme ad ANAS e Comuni, per le
considerazioni finali.
In merito agli esiti degli incontri con il Comune di Aosta per
la riqualificazione del tratto di strada di sua competenza, il
tratto che va dalla Caserma dei vigili del fuoco e salendo fino al
confine del comune di Aosta, per quanto concerne l'impegno di
verificare con il Comune di cui alla mozione approvata dal
Consiglio regionale nell'adunanza del settembre 2009, si comunica
che la verifica è stata avviata e che, tenuto conto del cambio di
amministrazione della città, del fatto che il tratto di strada in
argomento non è di competenza né della Regione, né dell'ANAS, ma è
una tratta comunale in quanto trasferita dall'ANAS al Comune di
Aosta tantissimi anni fa, nonché delle conseguenze della normativa
finanziaria in atto, gli eventuali interventi inerenti devono
essere valutati sull'effettiva fattibilità tecnica e
amministrativa, che deve essere preliminare a qualsiasi decisione,
nel senso che gli incontri li abbiamo già fatti, stiamo ragionando
sul fare qualcosa che riguardi la fattibilità su quel tratto prima
di poter decidere come pianificarlo, ma soprattutto rispetto a
quali risorse finanziarie potranno essere destinate
all'intervento.
Président
- La parole au Conseiller Rigo.
Rigo (PD)
- Grazie, Presidente. Ringrazio l'Assessore per
le informazioni date relative alla riqualificazione di
un'importante e strategica infrastruttura. Una riqualificazione di
una via di comunicazione in grado di rispondere alle esigenze di
mobilità e sicurezza dei cittadini, da una parte, e quella della
salvaguardia del territorio dall'altra, a cui faceva cenno prima, e
gli incontri con i Comuni interessati vanno proprio in questa
direzione. Oggi l'Assessore ha relazionato sullo stato delle
trattative, sul lavoro che sta portando avanti l'ANAS e sugli
incontri, sulle modalità per arrivare all'auspicato avvio dei
lavori della strada statale n. 26. Sinceramente un po' di delusione
è rappresentato dal muoversi a rilento delle trattative, alle
lungaggini rispetto alle trattative con il Comune di Aosta per il
tratto di strada di sua competenza, relativo al confine est del
capoluogo e all'imbocco del cavalcavia. La mozione approvata,
ricordata, la deliberazione della Giunta regionale n. 3086 del 6
novembre di quell'anno, ma ancor più l'auspicio dell'Assessore
competente ci avevano fatto sperare in una veloce e positiva intesa
fra la Regione e la città di Aosta per la riqualificazione, anche,
di quel tratto di strada. Sinceramente, Assessore, mi sarei
aspettato un incontro fra le parti nei primi mesi di quest'anno,
che non doveva essere certo lei a programmare.
Capisco che le elezioni comunali abbiano rallentato la vita
amministrativa della città, ma mai avrei creduto di leggere, il 24
luglio scorso, la dichiarazione rilasciata a
La Stampa
dell'Assessore comunale all'urbanistica e alla mobilità, Stefano
Borrello, cito:
"Per il momento non abbiamo ancora affrontato la
questione"
e fin qui passi, ma leggere la frase conclusiva:
"e non so quando lo affronteremo"
. L'intervista era relativa
all'incidente purtroppo mortale avvenuto su quella pericolosa
strada all'altezza del McDonalds! Una considerazione allora:
Assessore, siamo nelle sue mani o, meglio, nella sua agenda. Quel
tratto di strada cittadino - lo sa bene - necessita di una profonda
riqualificazione per rispondere alle esigenze della massima
sicurezza sia del traffico interessante la statale, sia di quello
locale e di quello diretto alle numerose attività commerciali di
servizio alla regione Borgnalle. Sicurezza per gli automobilisti,
sicurezza per i pedoni, sicurezza per i ciclisti. Una
riqualificazione che risponda anche agli aspetti ambientali e di
impatto: per dare alla città di Aosta una porta di ingresso
gradevole ed accogliente. Attendiamo fiduciosi quindi che sia lei a
prendere di petto la questione, facendo camminare più velocemente
di quello che sta camminando adesso la realizzazione di questa
importante e necessaria opera. Grazie dell'attenzione.
