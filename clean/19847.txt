Classificazione
AMBIENTE
Inquinamento
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 3028 del 19 febbraio 2003 - Resoconto
OGGETTO N. 3028/XI Installazione di barriere antirumore sul
tratto autostradale della media e bassa Valle. (Interpellanza)
Interpellanza Preso atto che il gruppo di lavoro incaricato
dello Studio riguardante l'analisi e la predisposizione di barriere
antirumore lungo il percorso autostradale, ritenuto prioritario,
Donnas-Hône-Verrès, ha concluso il mandato ricevuto;
Appreso che la posa delle barriere nel suddetto tratto
autostradale potrebbe iniziare nel corso del 2004;
Preso atto che il gruppo di lavoro è stato integrato con il
rappresentante del comune di Châtillon;
Constatata la necessità che vengano colmati i ritardi della
installazione delle barriere antirumore anche nel tratto
autostradale sito nel Comune di Châtillon;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) se il gruppo di lavoro, integrato, come previsto, dal
rappresentante del Comune di Châtillon, ha dato inizio all'analisi
per l'installazione delle barriere antirumore nel tratto
autostradale che attraversa il Comune stesso;
2) i tempi entro i quali potrà avvenire la posa delle barriere,
come richiesto dalla popolazione interessata;
3) se, e come, ritiene di intervenire per evitare ulteriori
ritardi nella risoluzione del problema.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU)
Questa ulteriore iniziativa, che
riguarda il problema della collocazione delle barriere antirumore
nel Comune di Châtillon, l'abbiamo presentata a seguito di una
richiesta dei cittadini di Châtillon interessati al problema. È
stata inoltre presentata a seguito anche della risposta che
sull'argomento l'Assessore Vallet ha dato, in occasione
dell'iniziativa del collega Lanièce.
L'Assessore, dopo aver illustrato i progetti in atto per quanto
riguarda i Comuni di Donnas, Hône e Verrès, affermava due cose: che
la situazione di Châtillon, già monitorata dall'ARPA, sarebbe stata
affrontata in maniera articolata e globale, successivamente a
quello che era avvenuto fino a Verrès, anche perché la problematica
di Châtillon è diversa in quanto coinvolge oltre al traffico
autostradale, anche il traffico locale.
Questa risposta non ha soddisfatto i cittadini di Châtillon, i
quali hanno detto che non era stato preso alcun impegno nei loro
confronti, in modo particolare per quanto riguarda i tempi di
attuazione del nuovo progetto, nonostante il comune stesso avesse
richiesto l'installazione di queste barriere da molto tempo, forse
ancor prima di alcuni Comuni della bassa Valle. Comunque il
problema è noto, non occorre che mi dilunghi ad illustrarlo.
Resto in attesa della risposta che l'Assessore darà e mi riservo
di intervenire successivamente.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Per ripartire proprio dalla risposta dell'8
gennaio e per evidenziare due passaggi.
Il primo riguarda i criteri di individuazione degli interventi
prioritari; può darsi che a Châtillon le barriere fossero state
richieste prima che negli altri comuni; sta di fatto che, con la
deliberazione del Consiglio regionale che abbiamo votato
all'unanimità il 18 novembre 1999, il Consiglio stesso aveva
individuato, tra gli interventi prioritari da realizzare, quelli
nei Comuni di Hône, Verrès e Donnas, ed è stato sulla base di
questa indicazione che il gruppo di lavoro ha selezionato le
specifiche zone sensibili all'interno di questi comuni. Su queste
zone sono stati avviati gli approfondimenti ed è stata predisposta
la progettazione preliminare da parte di SAV.
Non sto a ripetere quanto già detto e quindi noto al
Consigliere, in relazione al fatto che SAV ha presentato il
progetto preliminare e che abbiamo fatto due riunioni - l'ultima
delle quali il 16 gennaio presso l'Assessorato del territorio - in
cui il progetto è stato dettagliatamente illustrato a tutti i
funzionari responsabili dei servizi, che dovranno dare il parere.
Sono stati concordati dei sopralluoghi che si concludono a fine
febbraio, sulla base dei quali la SAV dovrà ritenere conclusa la
fase consultiva e avrà tutti gli elementi per poter presentare,
questa volta in maniera ufficiale, con richiesta delle
autorizzazioni, il progetto all'Amministrazione regionale.
A dicembre, in una riunione del gruppo di lavoro, è stato
invitato un assessore del Comune di Châtillon che ha evidenziato,
in quella sede, l'urgenza di intervenire nel proprio comune, sulla
base di dati e rilevamenti che sono stati richiesti dal comune
all'ARPA. In quella sede la SAV ha dato la sua disponibilità a
farsi carico anche dell'intervento in Comune di Châtillon, ma ha
dato, in termini di tempi, una risposta che non ha soddisfatto quel
Comune. Risposta, però, abbastanza comprensibile - mi permetto di
commentare - nel senso che se è vero che l'intervento negli altri
comuni è stato quantificato in 16 milioni di euro e programmato e
realizzabile in un quinquennio, è abbastanza comprensibile che SAV
abbia detto: "facciamo questi e poi faremo gli altri".
Io dico - e SAV in questo senso ha preso degli impegni -
predisponiamo il progetto e lo studio anche per Châtillon,
verifichiamo se rispetto alle altre situazioni ci sono delle
priorità importanti e quindi dei problemi che si evidenziano "più
urgenti" di quelli degli altri Comuni. Non è escluso che andando a
discutere le priorità, perché qui quando parliamo di
"individuazione di priorità" non diciamo che prima interveniamo a
Donnas, poi a Hône, ma diciamo che, essendo gli interventi comunque
frammentati, andiamo ad individuare in Comune di Donnas qual è
l'intervento prioritario, andiamo ad individuare in Comune di Hône
qual è l'intervento più urgente, e avanti di questo passo, non è
escluso che si possa evidenziare in Comune di Châtillon un
intervento che è più urgente rispetto alla totalità degli
interventi che abbiamo evidenziato. Credo che l'impegno che ci
prendiamo possa essere considerato in questo senso: di approfondire
la situazione, sulla base della disponibilità che SAV ha già dato a
studiare il problema di Châtillon, analogamente a quanto ha fatto
per gli altri tre comuni.
Président
La parole au Conseiller Beneforti.
Beneforti (PVA-cU)
Ringrazio l'Assessore per la risposta
che ha dato; almeno, in questa risposta, c'è una prospettiva anche
per quanto riguarda il Comune di Châtillon. Chiedo solo di tener
presente che occorre colmare, per quanto possibile, i ritardi che
si registrano nella risoluzione del problema nel suo insieme; sono
ritardi ingiustificati, dato che alla fine, a concludere
l'operazione, si arriva dopo decine di anni! Credo che su un
problema importante come quello dei rumori non si possa far
attendere una popolazione tanto tempo. Occorre far comprendere
inoltre alla società "Autostrade" che la risoluzione del problema
anche per lei, con tutti i sacrifici finanziari che dovrà fare, non
è più rinviabile. In tal senso anche i rappresentanti della Regione
nel Consiglio di amministrazione della SAV, devono farsi valere e
rappresentare quali sono gli interessi della Regione e del Comune
di Châtillon; me lo dicevano anche i cittadini di quel comune,
perché l'unica difesa che oggi ha chi abita vicino all'autostrada,
è quella di barricarsi in casa e di chiudere tutte le finestre per
attutire i rumori che vengono dalla strada e forse anche dalle
strade locali.
Questo aspetto delle priorità è importante perché può abbreviare
i tempi, perché se per quanto riguarda gli altri comuni ci si
arriva nel 2007 e si va oltre il 2007 per Châtillon, a Châtillon si
va nel 2012 se ci vogliono altri cinque anni! Credo sia una cosa
importante, invece, se in questi cinque anni si può vedere di
affrontare alcuni aspetti per quanto riguarda il Comune di
Châtillon. Un compito importante spetta anche alla Regione nel
seguire questo problema, perché la società "Autostrade" si adegui e
perché anche il Comune di Châtillon faccia quello che deve fare, ma
è importante che sia la Regione a seguire tutta la problematica,
perché le persone che parlano con noi non fanno riferimento al
Comune di Châtillon, sanno che quel comune si sta attivando, ma
guardano tutti alla Regione! Questo perché? Perché il Comune di
Châtillon non è in condizioni di sostituirsi né alla Regione né
alla società "Autostrade" né al gruppo di lavoro.
Ai cittadini che ci hanno rappresentato i loro problemi,
riferiremo che il fatto nuovo è che da parte della Regione si cerca
di accelerare e che da parte della SAV ci si muove sulla base delle
priorità, e questo può venire incontro immediatamente ai problemi
più grossi che vi sono nel Comune di Châtillon. Non vorremmo però
andare a vendere "aria fritta", vogliamo che questo effettivamente
si realizzi, e si può realizzare solo se c'è l'impegno della
Regione. Altrimenti quest'altra volta, Assessore Vallet, arriviamo
da lei con la delegazione, in modo tale che senta a viva voce come
queste persone siano stanche di barricarsi in casa per difendersi
dal rumore! Rinnovo pertanto l'invito alla Regione di seguire la
problematica per arrivare, quanto prima, alla soluzione del
problema.
Si dà atto che dalle ore 12,30 presiede il Vicepresidente
Viérin Marco.
