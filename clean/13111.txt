Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4067 del 17 dicembre 1992 - Resoconto
OGGETTO N. 4067/IX Leggi di bilancio 1993 - Prosecuzione
della discussione generale.
Bich (Presidente)
Ricordo che sugli argomenti in
oggetto, iscritti ai punti 19 bis e 19 ter dell'ordine del giorno,
hanno avuto corso ieri gli interventi del Consigliere relatore e
dell'Assessore del bilancio e delle finanze e pertanto oggi non ci
resta che aprire la discussione generale.
Ha chiesto la parola il Consigliere Ricco; ne ha facoltà.
Ricco (DC)
Come al solito, al fine di meglio
inquadrare il nostro bilancio di previsione nel contesto nazionale
ed internazionale, vi chiedo ancora una volta la cortesia di poter
fare un accenno alla situazione economico-finanziaria della nostra
società nazionale ed internazionale, in quanto le situazioni
economiche positive o negative producono sicuramente analoghi
riflessi anche nella nostra piccola Valle.
A partire dall'estate scorsa il sistema monetario internazionale
è stato sottoposto a violente tensioni. Le turbolenze sul mercato
dei cambi si sono inserite in un quadro contrassegnato dal
convergere dei tassi di crescita delle economie industriali su
valori modesti e dall'attenuarsi delle pressioni inflazionistiche
nella maggioranza dei Paesi. Il disordine valutario ha acuito
l'incertezza sulle prospettive della ripresa internazionale,
tuttora ostacolata dal permanere dei tassi di interesse reali su
livelli elevati.
Dopo un'accelerazione dell'attività economica nel primo
trimestre che ha interessato quasi tutti i Paesi, l'aspettativa
dell'avvio di una tendenza positiva è stata disattesa nel trimestre
successivo da un nuovo rallentamento, particolarmente pronunciato
in Giappone ed in Germania. Negli Stati Uniti, in Inghilterra ed in
Canada gli oneri ed i rischi sul debito accumulato dalle famiglie e
dalle imprese negli anni ottanta hanno concorso a contenere la
domanda e a mantenere depressi gli indicatori del clima di
fiducia.
In Giappone, la decelerazione produttiva ed il proseguimento
della pressione dei valori azionari ed immobiliari hanno aggravato
la condizione patrimoniale delle banche ed indotto la banca
centrale a ridurre ancora i tassi ufficiali. Negli Stati Uniti, in
seguito ad un ulteriore aumento del tasso di disoccupazione, la
Riserva Federale ha allentato le condizioni monetarie all'inizio di
luglio. Nello stesso mese in Germania la crescita della quantità di
moneta, largamente superiore agli obiettivi prefissati, ha indotto
la Bundesbank ad aumentare i tassi ufficiali, portandoli ai massimi
livelli dal dopoguerra e favorendo il rafforzamento del marco.
Il contrapporsi della politica monetaria negli Stati Uniti ed in
Germania ha avuto forti conseguenze sul sistema monetario europeo,
divenuto vulnerabile a causa dell'incertezza circa la possibilità
di realizzare l'unione monetaria europea entro le scadenze
prefissate e le turbolenze valutarie hanno ulteriormente peggiorato
il clima di fiducia.
Tra agosto e settembre, gli indicatori ciclici nei principali
Paesi si sono deteriorati e si è altresì accentuato l'andamento
cedente dei corsi azionari. Nelle riunioni tenutesi in settembre a
Washington, il Fondo Monetario ha nuovamente ritoccato al ribasso
le previsioni di crescita per l'anno in corso e per l'anno
prossimo. L'attività economica nei Paesi industriali è esposta ad
incertezze e rischi che discendono in parte dall'instabilità che
percorre la finanza ed i mercati valutari. Le indicazioni
congiunturali permangono contrastanti e non consentono di affermare
che il ciclo sia avviato verso una sostenuta espansione.
Nella prima parte dell'anno, nonostante il brusco rallentamento
dell'economia tedesca e di quella giapponese, nei principali Paesi
industriali la crescita ha segnato una lieve accelerazione rispetto
alla seconda metà del 1991, situandosi sull'1,8 per cento in
ragione d'anno, contro il precedente 1 per cento. Successivamente
sembra esservi stata una decelerazione.
Secondo i preconsuntivi del Fondo Monetario internazionale, le
difformità che nel 1991 avevano contrapposto economie dove
l'attività subiva un regresso (Stati Uniti, Inghilterra e Canada)
ad altre che beneficiavano del vigore di una più prolungata
espansione (Giappone e Germania) dovrebbero attenuarsi quest'anno,
dando luogo ad un tasso medio di sviluppo dei Paesi industriali non
superiore all'1,7 per cento rispetto allo 0,6 del 1991. Fra i
principali Paesi: gli Stati Uniti, il Giappone e la Francia
crescerebbero a ritmi prossimi al 2 per cento, mentre nel Regno
Unito l'attività economica rimarrebbe pressoché stazionaria. Queste
proiezioni non si discostano dai valori intorno ai quali si aggrega
il consenso della generalità dei centri di previsione. Per la
Germania permangono ampi margini di incertezza, anche di natura
statistica, riguardo ai Länder orientali. Con riferimento alle sole
regioni occidentali, le valutazioni più recenti, improntate a
pessimismo, indicano valori attorno all'1 per cento. Sempre secondo
le valutazioni del Fondo Monetario Internazionale, il 1993 dovrebbe
segnare un ritorno a ritmi di crescita più sostenuti, pur se
inferiori a quelli tipici delle fasi di ripresa del ciclo. Le
previsioni di altri centri di analisi sono generalmente meno
favorevoli, ancorché in misura contenuta, rispetto a quelle del
FMI.
La ripresa sarebbe alimentata dai più bassi livelli dei tassi di
interesse a breve termine negli Stati Uniti ed in Giappone e
dall'espansione dei bilanci pubblici avvenuta quest'anno.
Nell'insieme dei principali Paesi industriali, l'impulso del
settore pubblico all'economia, anche depurato della componente
ciclica, è espansivo: più pronunciato in Germania e nel Regno
Unito, meno negli Stati Uniti.
Nel 1993 si produrranno gli effetti di stimolo delle misure di
bilancio approvate di recente in Giappone, per un ammontare
complessivo pari al 2 o 3 per cento del prodotto interno lordo. In
quasi tutti i Paesi europei è invece avvertita l'urgenza di
un'azione di contenimento dei disavanzi pubblici in Italia,
Francia, Germania, Spagna e Svezia e, per altri Paesi, i piani di
bilancio per il 1993 sono orientati al riequilibrio.
Se questa azione si dispiegherà, la severità delle condizioni
monetarie potrà temperarsi ed una discesa dei saggi d'interesse
reali, dagli attuali elevati livelli, compenserebbe l'effetto
restrittivo esercitato sull'economia dall'azione fiscale.
Il combinarsi in Germania di segni di stanchezza dell'attività
produttiva e di un contenimento della dinamica dei prezzi, anche
per effetto dell'apprezzamento del marco, ha consentito una discesa
dei rendimenti sia sulle brevi sia sulle lunghe scadenze. Dalla
metà di settembre, dopo il riallineamento nello SME e
l'abbassamento dei tassi ufficiali, la flessione è stata di circa 1
punto in percentuale. Ulteriori ribassi potrebbero prodursi qualora
si confermassero e consolidassero le tendenze sopra ricordate.
Nei quadri previsionali del FMI il commercio mondiale segna un
recupero consistente, espandendosi del 4,5 per cento quest'anno e
di quasi il 7 per cento il prossimo, contro appena il poco più del
2 nel 1991.
L'impulso maggiore proverrebbe dai Paesi in via di sviluppo,
dove il tasso medio di crescita dovrebbe attestarsi quest'anno sul
6 per cento, rispetto al 3 per cento del 1991, e tale risultato
dovrebbe anche ripetersi nel 1993. Le importazioni dei Paesi in via
di sviluppo crescerebbero di quasi il 10 per cento, con benefici di
domanda per l'area dell'OCSE.
Con il favore di andamenti contenuti o cedenti dei prezzi
internazionali del petrolio e delle altre materie prime, nonché
delle componenti interne dei costi, temperate dall'affievolimento
delle attività, l'inflazione dei Paesi industriali dovrebbe
permanere anche nel 1993 intorno al 3 per cento; i tassi di
disoccupazione resterebbero elevati intorno al 7,5 per cento nel
complesso dell'area e al 10 per cento nella comunità europea.
Andamenti dell'attività economica meno favorevoli di quelli sin
qui descritti non possono essere esclusi. L'esperienza degli ultimi
due anni suggerisce cautela nel fondare la previsione
sul-l'estrapolazione delle tendenze più recenti. Gli indicatori
congiun-turali hanno segnato andamenti fortemente alterni,
ingenerando attese nell'uno e nell'altro senso rivelatesi poi
eccessive.
Tra i rischi del quadro previsionale vi è la conseguenze
sull'economia reale dell'instabilità che si registra sui mercati
della finanza e dei cambi, soggetti nel recente periodo ad
oscillazioni talora violente, amplificate dalle ingenti dimensioni
dei flussi mondiali di capitale, dalla libertà e dalla rapidità con
cui questi si muovono tra mercati integrati.
Nel Nord America e nel Regno Unito l'onere debitorio di famiglie
ed imprese, nonostante il sollievo consentito dalla discesa dei
tassi di interesse, potrebbe continuare a deprimere il clima di
fiducia, nonché la propensione a consumare e ad investire.
In Germania permangono rischi circa le prospettive delle regioni
orientali, l'evoluzione del disavanzo pubblico ed i saggi reali di
interesse.
In Giappone si sta contraendo il volume di attività delle
banche. Nell'estate il tasso di crescita a distanza di dodici mesi
dell'aggregato monetario di riferimento è divenuto negativo. È un
evento che non ha precedenti. L'accumulazione in Germania potrebbe
essere scoraggiata, qualora i corsi azionari risentissero
dell'effetto di elevati tassi di interesse e di cattive prospettive
di crescita.
Infine, il protrarsi di episodi di forte instabilità nei mercati
finanziari e valutari, ingenerando incertezza, renderebbe più
difficile una ripresa duratura dell'attività produttiva. L'entità
dei movimenti di capitale, e le perturbazioni che ne derivano per i
mercati dei cambi, sono oggetto di rinnovata attenzione in tutti i
principali Paesi. Il Segretario del tesoro degli USA ha proposto
che della questione si faccia carico il Gruppo dei dieci,
predisponendo un rapporto in tempo utile per il prossimo vertice
dei Capi di Stato dei principali Paesi.
In Europa, dopo la crisi che ha investito i mercati valutari
negli ultimi mesi, è in corso una riflessione sulla recente
esperienza dello SME, in un contesto di piena libertà e mobilità di
capitali, si è confermata la difficoltà di preservare uno stabile
assetto dei tassi di cambio, allorché le politiche monetarie dei
singoli Paesi non convergono.
Un sistema di cambi che consentisse riallineamenti della parità
più frequenti e di modesta entità potrebbe forse prevenire episodi
di tensione legati all'accumularsi di perdite o guadagni
competitivi, ma rischierebbe di rallentare la convergenza dei tassi
di inflazione, rendendo più difficile per i Paesi divergenti
soddisfare le condizioni per la partecipazione all'unione economica
e monetaria.
La coesione all'interno dello SME si rinsalderà se verrà
confermato e rafforzato il processo dell'Unione europea, se si
completerà speditamente la ratifica del Trattato di Maastricht. In
quella prospettiva occorre stabilire un più efficace coordinamento
delle politiche monetarie. Esso potrebbe essere rafforzato anche
attraverso modifiche istituzionali che anticipino, nello spirito
del Trattato di Maastricht, taluni meccanismi decisionali della
terza fase dell'Unione.
Le difficoltà sui mercati finanziari e valutari emerse agli
inizi di giugno, il loro acuirsi ad agosto, la crisi del cambio in
cui sono sfociate a metà settembre, hanno colto l'economia italiana
mentre cominciavano a manifestarsi lenti processi di riequilibrio
nel settore produttivo: un'inflazione in calo dall'inizio
dell'anno, un differenziale di costo e di prezzo in riduzione
rispetto ai principali Paesi industriali, un saldo commerciale in
lieve miglioramento e l'importante accordo sul costo del lavoro che
veniva siglato alla fine di luglio dalle parti sociali e dal
governo.
Sempre a luglio venivano prese misure correttive dei conti
pubblici, si delineava l'impegno a porre mano agli squilibri
strutturali del bilancio. Le decisioni procrastinate per anni, e
poi ancora nei mesi e nelle settimane cruciali in cui andava
profilandosi la crisi, non hanno evitato che l'incrinarsi della
fiducia dei risparmiatori, congiungendosi con le difficoltà dello
SME, sfociasse nella svalutazione della lira e subito dopo nella
sospensione degli obblighi di intervento. Il cedimento della nostra
valuta sui mercati internazionali non costituisce soluzione dei
problemi di risanamento dell'economia italiana, rende più
necessarie ed urgenti politiche di rigore nel bilancio pubblico e
nei redditi, di stimolo della concorrenza.
Sussistono le condizioni perché l'Italia esca dalle difficoltà
dell'oggi con un patrimonio produttivo rinsaldato, ma è essenziale
che si ripristini rapidamente la fiducia dei risparmiatori e dei
mercati internazionali. Se ciò non accadesse, la crisi si
aggraverebbe, i suoi effetti si propagherebbero rapidamente dalla
finanza all'economia reale. Sotto il profilo congiunturale, le
condizioni non sono favorevoli, la ripresa internazionale stenta ad
avviarsi e rallenta la domanda interna di beni di consumo ed ancor
più quella di investimenti.
Nel preconsuntivo per il 1992 formulato a settembre e nella
relazione previsionale e programmatica il prodotto interno lordo
decelera leggermente rispetto al 1991, attestandosi su un ritmo di
crescita dell'1,2 per cento. La crescita economica dell'Italia è
inferiore a quella media dei Paesi industriali. La differenza è
attribuibile al minore dinamismo dei mercati di sbocco, in
particolare di quello tedesco, al fatto che l'esigenza di
riequilibrio impedisce al bilancio pubblico di svolgere una
funzione di stabilizzazione del ciclo, al deterioramento della
fiducia ed al conseguente aumento dei tassi di interesse da metà
anno.
Rispetto al 1991 dovrebbe registrarsi una riallocazione degli
impieghi complessivi del reddito dalla domanda interna alle
esportazioni. Dopo un anno di sostanziale stazionarietà, la
crescita delle esportazioni dovrebbe essere sorretta da una
ragguardevole modifica nella composizione geografica del
commercio.
Sino a luglio le esportazioni sono cresciute in valore di poco
più di 1.000 miliardi nei confronti dei Paesi dell'OCSE il cui peso
nelle nostre esportazioni supera i tre quarti, di oltre 5.000 nei
confronti delle altre aree. La domanda interna dovrebbe decelerare
di circa un punto rispetto al 1991, allorché aumentò del 2,4 per
cento. Vi contribuirebbe soprattutto il rallentamento dei consumi
delle famiglie concentrato nella seconda parte del-l'anno e nei
beni durevoli. La dinamica dei consumi rimarrebbe tuttavia ancora
superiore a quella del reddito disponibile, facendo segnare un
ulteriore flessione della propensione al risparmio.
Gli indicatori più recenti mostrano che questa tendenza potrebbe
però essere in via di esaurimento. Il diminuire della fiducia,
timori di illiquidità e di perdite in conto capitale sulle attività
finanziarie potrebbero indurre le famiglie ad accrescere a scopo
cautelativo, anche notevolmente e repentinamente, la quota del
risparmio sul reddito complessivo.
Il peggioramento del clima congiunturale, il basso livello della
capacità utilizzata e le difficoltà di finanziamento non consentono
di prospettare per il breve termine una sostanziale inversione
della tendenza cedente, registrata nel primo semestre, degli
investimenti fissi lordi. L'occupazione, dopo due anni di
incrementi attorno all'1 per cento, rimarrà pressoché stazionaria
nella media del 1992; si è rafforzata, estendendosi anche alle
categorie impiegatizie, la tendenza all'espulsione di mano d'opera
dall'industria e si è ulteriormente ridotto l'assorbimento da parte
del settore dei servizi.
Sino a settembre si prospettava un'ulteriore e sensibile discesa
dell'inflazione. Misurata dall'indice del costo della vita, essa
era scesa dal 6,1 per cento di gennaio al 5,2 a settembre. Vi
avevano contribuito il contenimento nel corso dell'anno del costo
del lavoro e, dal secondo semestre, il forte deprezzamento del
dollaro.
Nell'industria, la moderata dinamica dei costi variabili aveva
consentito di interrompere la tendenza alla compressione dei
margini di profitto iniziata tre anni prima. L'accordo sottoscritto
dalle parti sociali e dal governo il 31 luglio scorso comporta una
netta decelerazione del costo del lavoro nel settore privato, verso
ritmi vicini a quelli dei principali Paesi europei. Quell'accordo,
in un quadro di stazionarietà dei corsi delle materie prime e di
stabilità del cambio, confortava la previsione di una riduzione
dell'inflazione verso il 4,5 per cento a fine anno.
La svalutazione del cambio non ha impedito che l'inflazione
scendesse ulteriormente in ottobre al 5 per cento, pur tenendo
conto dei normali ritardi nell'adeguamento dei listini. Questo dato
indica che nelle circostanze attuali possono essere contenuti gli
effetti della variazione del cambio sui prezzi.
Nell'aggiornare a fine settembre il quadro previsionale, il
governo ha corretto di un punto, al 4,5 per cento, la valutazione
del tasso di inflazione medio per il 1993.
Nella nostra economia regionale, possiamo prendere brevemente in
esame il settore dell'agricoltura.
Le superfici destinate al settore primario sono rimaste
sostanzialmente invariate rispetto al corrispondente periodo
precedente. La produzione nella nostra Regione ha avuto una
crescita del comparto frutticolo del 15 per cento. Le avversità
atmosferiche hanno contribuito a determinare una flessione
produttiva che ha interessato in particolare le colture foraggere
ed in misura più attenuata i seminativi e le piante da tubero. Lo
stesso dicasi per la viticoltura, che sembra aver conseguito almeno
un buon risultato qualitativo.
La riduzione dei prezzi determinatasi nel resto del Paese,
specie nella frutta e nei prodotti vinicoli, ha avuto i suoi
riflessi nella Regione. Particolarmente rilevante è stato l'effetto
derivato dalla notevole produzione della fontina, tradottosi in una
notevole quantità di prodotto invenduto, tale da diminuire
l'apporto economico a favore dei produttori. L'intervento della
Regione continua ad essere elevato e può essere stimato in misura
pari al 50 per cento del reddito apportato da tale settore alla
nostra economia.
Nel settore industriale sembra accentuarsi l'attenuazione della
crescita, peraltro già manifestatasi nel 1991. Tale situazione,
derivata dal calo della domanda, ha interessato soprattutto le
imprese della Bassa Valle, ove sono ubicate le aziende
manifatturiere che operano nell'ambito del settore meccanico e di
quello informatico.
A tale riguardo appare significativo il ridotto consumo di
energia elettrica avutosi nell'arco dell'anno in corso, che ha
interessato le industrie estrattive e manifatturiere. Molte imprese
hanno confermato una difficoltà a rispettare i programmi di
investimenti previsti. È stata molto sentita la tendenza di alcuni
grossi gruppi imprenditoriali-committenti, come ad esempio il
gruppo Olivetti, volta a proporre crescenti dilazioni nei
pagamenti.
Nell'esaminare il fatturato, si evidenzia una dinamica difforme
tra le diverse aziende. In particolare, la Cogne ha ulteriormente
visto ridurre il suo fatturato del 4 per cento, anche a causa della
riduzione dei prezzi, derivata da una decisa concorrenza
specialmente estera, che ha potuto maggiormente beneficiare del
diminuito costo delle materie prime (nichel, cromo e rottami)
legato al mercato dei cambi. L'azienda ha proseguito nel programma
di ristrutturazione, che ha pure avuto conseguenze
sull'occupazione: dai 1620 occupati a fine 1991 è passata, nel
settembre scorso, ai circa 1200 elementi effettivi al netto della
cassa integrazione.
I risultati economici non si preannunciano del tutto positivi
per il 1992. Meno rosee appaiono le prospettive a breve e medio
periodo, ove grosse perplessità emergono a causa del costo del
lavoro e della pressione fiscale, nonché della crescente
competitività che mette in difficoltà soprattutto le aziende di
piccola dimensione.
La domanda interna sembra rivelare segni di contrazione, le
aziende mostrano difficoltà a conservare le quote di mercato,
tuttavia la recente svalutazione della lira potrebbe contribuire a
migliorare le esportazioni.
Nel campo dell'edilizia, la quantità di opere pubbliche, in
particolare la costruzione del tronco autostradale Pollein-Monte
Bianco e del raccordo di collegamento con il traforo del Gran San
Bernardo influisce tuttora positivamente sull'andamento di questo
settore. Non mancano tuttavia, oltre che a causa delle note vicende
giudiziarie, segnali di crisi peraltro confermati dagli esponenti
creditizi, derivati da un rallentamento dei pagamenti, da
un'accresciuta concorrenza e da ridotte prospettive di lavoro
futuro.
L'edilizia residenziale mostra un andamento costante, pur se
attestato su livelli modesti a causa della scarsità di suoli
edificabili. Prosegue, sia pure in modo poco pronunciato,
l'attività di recupero del patrimonio edilizio esistente.
In questo specifico comparto è possibile prevedere un calo degli
occupati e la cessazione di operatività di alcune imprese. La
domanda riguardante la prima casa rimane sostenuta grazie ancora
alle particolari facilitazioni di credito concesse dalla Regione
tramite la Finaosta.
L'attività del comparto turistico non è stata negativa, grazie
alla stagione invernale caratterizzata da un buon innevamento ed
alla discreta stagione estiva.
Dai dati relativi a tutto il mese di agosto e riferiti
all'analogo periodo del 1991 si rileva una ripresa dell'incremento
degli arrivi alberghieri ed una conferma della crescita delle
presenze, anche se meno pronunciata dell'anno precedente. Riguardo
agli stranieri, risulta positivo l'incremento sia delle presenze
sia degli arrivi, che lo scorso anno ebbero un andamento negativo
soprattutto a causa della guerra del Golfo.
Note meno positive vengono dal comparto extra-alberghiero, che
continua a presentare una flessione, già rilevata nell'anno
precedente, tanto negli arrivi quanto nelle presenze.
Resta positivo l'incremento dei passaggi ai trafori, anche se
dai primi dati appare contenuto rispetto all'anno precedente,
specie per quanto riguarda il Gran San Bernardo.
Il finanziamento regionale riguardante le iniziative turistiche,
con particolare riferimento al fondo di rotazione per lo sviluppo
alberghiero, e la contribuzione per gli impianti di risalita,
dovrebbe essere ulteriormente aumentato.
Passiamo ora all'esame del nostro bilancio di previsione. Come
avete visto, il bilancio regionale per l'anno 1993 pareggia sulla
somma di lire 1.832.677 milioni; vi si notano residui attivi per
lire 668.731 milioni e residui passivi per lire 661.531.
Confrontando i dati generali del bilancio di previsione 1991 con il
presente bilancio si nota un aumento di previsione, sia in entrata
sia in uscita, di 138 miliardi circa; si nota un aumento dei
residui attivi per 129 miliardi e un aumento dei residui passivi
per lire 93 miliardi.
Dai dati suddetti emerge chiaramente, a nostro avviso,
l'aumentata incapacità della classe politica di non saper spendere,
di non voler dare attuazione agli impegni che il Consiglio
regionale ha assunto all'epoca dell'approvazione del bilancio.
Se poi mettiamo a raffronto gli allegati n. 4 dei due bilanci -
1992 e 1993 - notiamo un aumento delle spese correnti ed una
conseguente diminuzione di quelle di investimento, che tra l'altro
per oltre un terzo dovrebbero essere finanziate dall'accensione del
mutuo di 255 miliardi, che serve per finanziare i capitoli 20520
(comuni), 33665 (Aosta), 35380 (azioni autostrada RAV), 46940 (beni
patrimoniali industriali), 65200 (sviluppo iniziative economiche) e
69020 fondi globali.
Il nostro Gruppo ha attentamente esaminato il massimo documento
politico ed economico, cioè il bilancio di previsione per l'anno
1993, e non ha ravvisato in esso la presenza di strumenti
sufficienti a garantire lo sviluppo economico della Valle d'Aosta,
né ha ravvisato in esso una minima volontà di voler proseguire
sulla strada indicata dal nostro Gruppo, condivisa fino allo scorso
maggio da una parte dell'attuale maggioranza e tendente a
soddisfare gli interessi della nostra Regione.
Non sono in grado di affermare, se non con animo preconcetto,
che le entrate previste in bilancio sono sovrastimate o
sottostimate; nessuno di noi possiede i dati definitivi del 1992,
ma mi sento di dover dire che le entrate previste per il mutuo di
lire 255 miliardi sono eccessive, volutamente sovrastimate e quindi
false.
Quella somma così elevata serve per poter pareggiare le uscite,
tra le quali figurano spese di investimento che non si faranno e
che servono solo da specchietto per le allodole in tempi molto
vicini ad un clima di carattere elettorale.
Affermo questo ricordando a noi tutti l'incapacità della nostra
macchina politico-burocratica, che riesce ogni anno a fare
aumentare l'importo complessivo dei residui passivi.
Se fino all'anno scorso, nella mia veste di relatore al bilancio
o di membro della maggioranza, non risparmiavo alcune critiche alla
Giunta e all'Assessore alle finanze, credo che questo mi sia
maggiormente concesso oggi nella mia nuova veste di oppositore.
Già l'anno scorso ricordavo al sempre eterno ed amico mio
Assessore alle finanze che il 1993 si stava avvicinando a grandi
passi e che con l'abolizione delle frontiere doganali ci saremmo
trovati ad affrontare il problema finanziario dell'IVA da
importazione. Suggerivo da allora la costituzione di un gruppo di
lavoro, comprendente esperti in bilancio statale, capace di poter
individuare altre tasse ed imposte da poter includere nella nuova
legge di riparto fiscale, imposte nuove in grado di sostituire
buona parte degli importi dell'IVA da importazione.
Richiedevo di potenziare i servizi dell'Assessorato alle finanze
per aiutare a definire il problema ormai decennale delle entrate
previste dall'articolo 6 della legge 690 del 1981, entrate che
porterebbero nelle nostre casse regionali alcune centinaia di
miliardi, utili - ritengo - in questo periodo di incipiente crisi
economica e finanziaria generale.
In sintesi, non sono mai stati messi in bilancio, dal 1982 in
poi, le imposte pagate dai cittadini valdostani sulle pensioni,
sugli stipendi dei pubblici dipendenti, sugli stipendi dei
dipendenti delle ditte che hanno la sede fiscale fuori dalla Valle
d'Aosta.
A queste imposte, non conteggiate nel riparto fiscale e non
incluse nei bilanci regionali, c'è ancora da aggiungere l'imposta
del 30 per cento sugli interessi bancari relativi ai depositi
presso le banche non valdostane e quelli dei depositi postali.
Suggerivo anche di chiedere al Governo centrale, attraverso un
articolo unico, la modifica del sistema di riscossione delle
entrate erariali in Valle d'Aosta, che attualmente vengono versate
presso la Sezione di Tesoreria dello Stato. In sostanza, suggerivo
di richiedere, come avviene già in Sicilia, anch'essa Regione a
statuto speciale, che le imposte dirette ed indirette vengano
versate nelle casse della nostra Tesoreria regionale.
Questo porterebbe un notevole beneficio alle nostre finanze,
perché incasseremmo subito annualmente almeno 200 miliardi in più
che, anche se fossimo incapaci di spenderli, ci lucrerebbero decine
e decine di miliardi di interessi attivi bancari e conseguenti
aumenti di imposte spettanti alla Valle d'Aosta, sempreché quei
miliardi venissero depositati presso banche valdostane.
Non voglio sottacere quanto previsto infine dall'articolo 12
della suddetta legge di riparto. Questo articolo, se correttamente
applicato, contribuirebbe a combattere la piaga dell'evasione
fiscale, certamente esistente anche in Valle d'Aosta. In questi
giorni un politico ha detto: "Una maggiore equità fiscale è la
premessa indispensabile per qualsiasi azione di risanamento della
nostra economia. Una rivolta fiscale sarebbe una strana rivolta,
perché sarebbe contro noi stessi".
Cari consiglieri, sarebbe opportuno che la iniziassimo noi
questa battaglia, noi che siamo alla fine della nostra legislatura,
in modo da poterla lasciare già avviata in eredità al nuovo
Consiglio regionale che avrà cinque anni per perfezionarla ed
applicarla.
In conclusione, per noi questo non è un bilancio serio, non è
aderente alla vita economica e sociale della nostra Valle.
Comprendiamo benissimo che la maggioranza non può prendere in
considerazione nessuna proposta, specialmente se giusta.
Presidente
Ha chiesto la parola il Consigliere
Maquignaz.
Maquignaz (GM)
Desidero innanzitutto esprimere la mia
soddisfazione per il fatto che la Valle d'Aosta avrà i 430 miliardi
in sostituzione della quota di IVA da importazione che scomparirà
dal 1° gennaio 1993 con l'abbattimento delle barriere doganali. Il
provvedimento sancisce in modo consistente l'autonomia finanziaria
della nostra Regione e riconosce le prerogative della comunità
valdostana.
Certo, molti hanno contribuito con il loro interessamento al
conseguimento di tale risultato. Tra i rappresentanti delle forze
politiche presenti in questo Consiglio, ricordo il Consigliere
Milanesio, che è intervenuto direttamente presso la Presidenza del
Consiglio dei Ministri, ed i colleghi della Democrazia Cristiana
che sono intervenuti presso il loro Segretario nazionale. Credo che
lo stesso abbiano fatto anche i rappresentanti degli altri
partiti.
Oggi intendo però sottolineare che questo risultato è stato
ottenuto soprattutto grazie al lavoro dei nostri due parlamentari
Dujany e Caveri, che oltre ad essere bravi e capaci - non
dimentichiamolo mai - sono anche i rappresentanti di una coalizione
autonomistica, ampia, larga ed articolata, che è stata uno
strumento di forte persuasione nei confronti del Governo
italiano.
Ieri ho ascoltato con attenzione la relazione dell'Assessore
Lavoyer, che però mi è parsa piuttosto normale e quasi scontata,
tanto che nella sostanza ricopia i bilanci precedenti, fatta
eccezione per le questioni relative alla Cogne e all'Autoporto e
per la novità rappresentata dalle due nuove proposte su "Valle
d'Aosta Sviluppo" e sul "Centro di monitoraggio
socio-economico".
La prima proposta è presentata come "arena di crescita della
cultura di governo dei soggetti locali e come luogo ideale di
sperimentazione di un nuovo sistema di responsabilità", mentre la
seconda dovrebbe essere uno "strumento che deve consentire di
monitorare le dinamiche e l'evoluzione della struttura
socioeconomica".
Ho apprezzato lo sforzo dell'Assessore per elaborare tali
proposte, ma con estrema sincerità devo far notare che esse non
guardano al futuro, anzi ricordano vecchi metodi di programmazione
ed una ormai superata concezione dello sviluppo che paiono
appositamente studiati per creare nuovi carrozzoni burocratici,
gestiti e lottizzati dal potere politico in nome della cultura e
della programmazione.
Se me lo consentite, vorrei passare ad un esame più dettagliato
del bilancio regionale.
La mia prima preoccupazione è che stanno crescendo a dismisura
le spese correnti, come è stato rilevato anche da altri
consiglieri, al punto che fra poco il 50 per cento del bilancio non
basterà più coprirle. Ciò è esagerato e quindi condivido l'opinione
di chi sostiene che il numero dei dipendenti regionali è
esorbitante. Oggi si parla tanto di privatizzare, invece qui stiamo
marciando verso l'assistenzialismo ed un eccessivo rigonfiamento
della spesa pubblica.
La riflessione sul pubblico impiego potrebbe poi passare
attraverso altri aspetti. Prendiamo, ad esempio, l'Agenzia del
Lavoro, che ci costa 1,2 miliardi. Si tratta di un servizio utile e
necessario, ma mi chiedo come sia possibile che a quella forma di
pubblico impiego si acceda, anche per le carriere direttive, senza
concorso. Io credo nell'intervento divino, ma dubito che il buon
Dio si scomodi per designare gli eletti per l'Agenzia del
lavoro.
La Fondazione Natalino Sapegno ha invece solo degli spiccioli:
200 milioni di lire. Anche l'accesso a questa fondazione,
all'Istituto storico della Resistenza, all'Alliance Française...,
che vivono di contributi e finanziamenti regionali, dovrebbe essere
disciplinato da un concorso e la Regione dovrebbe imporre una
clausola in tal senso.
Vorrei poi avere conferma sui futuri finanziamenti all'Istituto
storico della resistenza, al CMIEB e all'Alliance Française, perché
nel bilancio non ho trovato dai certi per il 1994 ed il 1995.
In Valle d'Aosta stanno fiorendo meritorie iniziative di
cooperazione in favore dei portatori di handicap, della prevenzione
e cura delle tossicodipendenze, del disagio sociale... A quanto mi
è dato sapere, pare che la scelta del personale utilizzato in tali
iniziative sia spesso effettuata in modo arbitrario dai
coordinatori responsabili delle varie attività sulla base di
criteri che poco o nulla hanno a che fare con titoli di studio,
graduatorie, corsi, concorsi ed esperienze. Termino questa
riflessione chiedendo maggiore trasparenza sul pubblico
impiego.
L'Autoporto chiude e già si pensa di assumere i dipendenti alla
Regione. C'è la crisi della Cogne ed ancora una volta si parla di
nuove soluzioni connesse ad un impiego di carattere occasionale. Ma
se ci deve essere un intervento regionale, magari gravoso, che
valgano allora anche per il lavoro delle regole chiare, perché non
sono accettabili sacche di lavoro con assunzioni di tipo
privatistico, laddove tutto viene fatto con denaro pubblico.
Sottolineo altri aspetti, ma restando sempre nell'argomento. Per
il personale straordinario a tempo indeterminato ci sono ancora 2
miliardi di spese, che sono addirittura in aumento nella previsione
triennale. Io ero stato fra i primi ad andare in giro per la Valle
d'Aosta a raccontare che la Giunta Bondaz aveva assunto 400 persone
senza concorso, grazie ad una interpretazione del tutto anomala del
famoso articolo 7. Ma qui, ancora una volta, teniamo le porte
aperte per prepararci a fare la stessa cosa.
Non mi si dica che il personale straordinario serve per le
mostre o per cose del genere, perché in questa sede avevamo già
stabilito di sanare il precariato e a tale scopo abbiamo stanziato
spese notevoli per i musei che così avranno del personale fisso,
anche se non abbiamo ancora stabilito se dobbiamo continuare o meno
a fare le attività espositive e se dare seguito, come ed in quale
misura - ma credo che dovremo farlo - alle proposte del sindacato
artisti.
Non vorrei passare per un "ammazza-dipendenti", ma vorrei che i
cittadini che intendono diventare dipendenti dell'Amministrazione
lo possano fare sulla base di norme chiare, così lavorerebbero
anche con soddisfazione e non solo per attendere la fine del mese o
la pensione.
Cito un altro piccolo esempio. I dipendenti devono sapere che mi
sembra ridicolo che il bilancio tolga 30 milioni al CRER, cui
invece, a mio avviso, bisognerebbe darne 300, per i servizi, le
mense ed i corsi in sostegno delle famiglie dei dipendenti, perché
taluni servizi possono essere addirittura più importanti di un
aumento salariale.
A questo proposito vorrei dire che la lettura dei capitoli 30500
e seguenti del bilancio triennale mi fa sospettare che il bilancio
non preveda nulla per il nuovo contratto di lavoro dei dipendenti
regionali che è ormai in fase di scadenza.
Vorrei altresì una spiegazione sugli incarichi professionali nel
bilancio del 1993: 300 milioni per consulenze in campo economico, 1
miliardo per la sanità, 100 milioni per consulenze ambientali, 2
miliardi per studi e consulenze per la Presidenza della Giunta; e
su quelli presenti nel bilancio triennale: 1,5 miliardi per
consulenze turistiche, 3,8 per consulenze sui beni culturali, 2 per
la pianificazione territoriale...
Tutto ciò ci costringe a consultare avvocati esterni,
professionisti e dipendenti. Secondo noi questo è inaccettabile ed
è stato anche fatto per ragioni elettorali, tant'è che - ripeto -
se fosse stata fatta dal Parlamento italiano, sarebbe stata fatta
sicuramente meglio, con minori spese e minori perdite di tempo.
A questo punto vorrei toccare un problema delicato, il
finanziamento del funzionamento del Consiglio (14,5 miliardi).
L'autonomia del Consiglio è preziosa e condivido tale stanziamento.
Tuttavia vorrei sottolineare che la Presidenza ha bisogno di uffici
adeguati, di servizi per i consiglieri - non tanto per me, che
frequento poco gli uffici del Consiglio, ma - ha bisogno di una
struttura di rappresentanza adeguata all'autonomia speciale. Oggi
gli uffici della Presidenza sono sparsi un po' dappertutto e
questo, a prescindere dal disagio, non è certamente degno della
Regione autonoma Valle d'Aosta.
Se mi consentite una battuta, devo dire che sono piuttosto
perplesso su quegli 80 milioni alla Consulta femminile. Abbiamo
fatto una legge sulla Consulta e l'ho approvata anch'io -
conoscendo le donne, non mi permetterei mai di mettermi contro di
loro - tuttavia, mi pare un po' una forzatura quel volere
quantificare lo studio delle pari opportunità. Detto questo,
ribadisco ch'io sono favorevole a che le donne abbiano tutte le
possibilità, anzi mi auguro che in questo Consiglio regionale
vengano altre donne e ti assicuro, cara Cristina Monami, ch'io sarò
il primo a votarle, così come posso garantire all'amico Bajocco che
sarò disponibile a patteggiare anche con il PDS l'istituzione di
una Consulta maschile.
Al di là di queste battute, rilevo poi alcune incongruenze. 1
miliardo per l'adeguamento tecnologico: è necessario e mi sta bene.
Non mi stanno bene, invece, i 5 miliardi per l'informatizzazione
privatizzata dei beni culturali realizzata attraverso società di
vario genere. Abbiamo 282 milioni per contributi a periodici
locali, 380 per iniziative a favore della stampa...
Anch'io considero molto importante la politica regionale nel
campo dell'informazione e convengo che bisogna spendere di più e
meglio, però senza privilegiare nessuno. Colgo perciò l'occasione
per chiedere dove sono i fondi speciali per il settore edile, di
cui ha parlato una parte della stampa.
Consentitemi anche due parole sui giovani. Si accordano 800
milioni agli enti locali per i giovani e sono possibili anche altri
interventi. Speriamo che diano buoni risultati. Abbiamo anche 1
miliardo per il Progetto Arianna, che però non mi pare abbia dato
grandi risultati fino ad oggi, anzi si sono visti studi su studi,
pubblicazioni varie e voluminose, ma non mi sembra che ci siano
stati risultati soddisfacenti.
Il problema giovanile e quello culturale sono funzionali l'uno
all'altro, però nel bilancio ci sono gravi ed inaccettabili tagli
proprio sulla cultura. Mi spiace che non ci sia l'Assessore Faval,
al quale vorrei dire che mi stupisce che abbia accettato di
diminuire le spese per il sistema bibliotecario e per la
biblioteca. Il decentramento culturale passa o dovrebbe passare
anche attraverso quella rete di biblioteche o di centri culturali
sparsi sul territorio. Inoltre ritengo che sia da rilanciare la
nuova biblioteca regionale.
Credo invece - e lo denuncio pubblicamente - che a poco a poco
si voglia mortificare il decentramento culturale e non si vogliano
fare delle vere biblioteche aperte alla cultura ed ai giovani. È
ingiusto che con il Progetto Giovani ci si preoccupi solo di Aosta
e non si pensi di estendere le stesse iniziative anche ai paesi,
dove tra l'altro non si è voluta neppure assicurare la stabilità
lavorativa agli operatori delle biblioteche, tant'è che qualcuno di
loro è in condizione di instabilità da ben dieci anni. E poi si
gioca con le cifre: 1 miliardo in meno per le attività culturali e
scientifiche... Tutto ciò, secondo noi, è ingiusto.
Allo stesso modo è ingiusto spendere tanti soldi in una Saison
culturelle che è soltanto cittadina. Alla prima occasione chiederò
un progetto che preveda l'articolazione della Saison culturelle su
tutto il territorio regionale. Non è accettabile l'opulenza di un
bilancio che, per fingere austerità, taglia fondi alla cultura.
Viviamo in un'epoca di crisi, che globalmente può essere definita
crisi culturale, per cui è un gravissimo errore tagliare le spese
culturali.
Torno ad alcune incongruenze.
Questo benedetto metano ci costerà ancora 2,8 miliardi. Anziché
risparmiare, utilizzando meglio l'olio combustibile e sfruttando i
generi contingentati, spendiamo miliardi per una metanizzazione che
ci era stata presentata come il toccasana per l'industria della
Bassa Valle e per la Cogne. Invece, le industrie della Bassa Valle
sono state chiuse, la Cogne sta chiudendo, per cui il metano arriva
tardi, non copre neppure tutta la città e - ancora una volta - non
raggiunge le valli laterali dove ci sono le comunità montane.
Ci sono ancora 2,5 miliardi per il Mauriziano. Io mi chiedo
quando riusciremo a risolvere questo problema. Proprio ieri ho
letto la lettera che i primari ospedalieri hanno inviato a tutti i
consiglieri regionali ed in cui muovono pesanti rimproveri alla
Giunta regionale e al Consiglio regionale. Eccone una parte: "È
stato considerato altresì che gli studi di fattibilità
sull'ampliamento dell'ospedale o, meglio, sulla costruzione di un
nuovo ospedale adeguato alle necessità attuali, ripetutamente
eseguiti dalle Amministrazioni regionali susseguitesi negli ultimi
anni ed in applicazione della legge regionale, sono costati alle
casse regionali molte centinaia di milioni di lire, ma fino ad oggi
il Consiglio regionale non è stato capace di deliberare nel
concreto alcuna decisione". Essi hanno ragione, perché il problema
del Mauriziano non è stato ancora risolto.
Non ho capito poi perché nel bilancio non c'è neanche una lira
per le terme di Pré-Saint-Didier.
Previsioni per il 1995. Credo che il Consigliere Agnesod
scherzasse quando, accennando ad una certa immagine o visione,
riusciva ad intravedere aureole e Assessori santi. Chissà, forse è
proprio per una di queste visioni che il bilancio triennale fino al
1995 prevede eventi che solo in minima parte possono essere
determinati da scadenze prevedibili, perché predisposte per
leggi.
Ciò significa che nel 1995 ci saranno moltissimi acquisti di
beni immobili, ci sarà uno strepitoso aumento della redditività
della Casa da Gioco, raddoppieranno le spese per prevenire e
ridurre il rischio di valanghe, crescerà l'impegno per il
miglioramento fondiario, aumenteranno i contributi per
l'agricoltura e l'incremento dei prodotti tipici. Attraverso i
cantieri di lavoro si spenderanno 8 miliardi in opere stradali, 4
in più dell'anno precedente, con un aumento del 100 per cento.
Raddoppieranno le spese per la sistemazione straordinaria dei
pubblici edifici. Queste previsioni non sono credibili.
Non sono prevedibili le entrate di questo bilancio, che è
ingiusto, a mio parere, anche nelle spese, che non corrispondono
alle reali necessità di intervento sui gravi problemi della
comunità valdostana.
Sarei voluto intervenire in modo più puntuale anche su altri
temi, come il turismo, l'agricoltura, i lavori pubblici..., ma devo
riconoscere che alla base di questo bilancio non c'è alcuna
motivazione politica.
Assessore Voyat non se ne abbia a male, ma sul turismo devo dire
intanto che lo sky pass regionale purtroppo non funziona. Ne sono
dispiaciuto, però proprio l'altro ieri, discutendone con alcuni
amici, ho avuto l'ulteriore conferma che non va, quindi bisogna
trovare una soluzione.
A parte questa piccola considerazione, desidero far notare che
non sono stati risolti neanche i grandi problemi legati alla
viabilità ed ai parcheggi. La Valle d'Aosta, specie durante le
feste, sta diventando caotica ed invivibile: manca una corretta
regolamentazione dei flussi di traffico e si continuano, come a
Breuil-Cervinia, a finanziare studi e progetti, ma non si conclude
nulla, salvo richiedere nuovi studi e nuove consulenze ad ogni
cambio di maggioranza. Noi vogliamo passare dalle consulenze e
dagli studi ai fatti, cioè vogliamo realizzare i parcheggi e i
piazzali, perché siamo stufi di studi e consulenze.
In agricoltura si parla di risanamento del bestiame,
forestazione, qualità dei prodotti tipici, con particolare
riferimento alla fontina... Sono tutti argomenti che meriterebbero
un serio approfondimento, ma, come ho già detto, il bilancio non ha
alla base una motivazione politica e quindi, in definitiva, fa solo
un'analisi dei problemi e tenta di indicare come risolverli. Vi
sono cifre barattate: un po' di lire qua ed un po' meno là, ma
manca una filosofia, non c'è una logica e, soprattutto, non c'è una
linea politica e non c'è una vera trasparenza.
Secondo me, questo bilancio è il risultato di una politica che
negli ultimi anni è stata caratterizzata dalla confusione e
dall'incoerenza dei due ribaltoni, che sono stati il riflesso di
feroci battaglie personali ed intestine a causa della più totale
assenza di una autentica politica amministrativa.
È per tutto questo che ora stiamo raggiungendo una forma di
immobilismo pericoloso e negativo. L'attuale maggioranza è incapace
di decidere e quando decide, come nel caso della riforma
elettorale, non cambia niente o, perlomeno, cambia solo quanto
basta per penalizzare i piccoli: non per realizzare una vera
riforma, ma per togliere loro i voti. Punto e basta.
I problemi sanitari, come abbiamo già evidenziato, diventano
gravissimi. Il nuovo ospedale non è stato iniziato, si discute
ancora se costruirne uno nuovo o ampliare quello vecchio.
Non mi voglio soffermare sulla Cogne, ma condivido quanto è
stato affermato dal collega Trione, cioè che nessuno pensa
seriamente ad un recupero di questa attività industriale e ci si
limita a prospettare l'acquisto dell'area industriale, senza sapere
o fingendo di non sapere come la stessa verrà utilizzata. Devo
confessare che nessuno ha capito i reali obiettivi di quel piano,
pomposamente definito "strategico", per le aree dell'Autoporto e
della Cogne.
Desidero leggere quanto si dice nella relazione a proposito
dell'acquisto di tali aree: "L'iniziativa della Giunta a questo
riguardo non ha perciò il solo obiettivo di risolvere la crisi di
due aziende, ma, al contrario, ha lo scopo di creare le condizioni
per esercitare un ruolo di reale indirizzo economico ed urbanistico
che trascenda la realtà specifica delle due strutture, per
affrontare invece le problematiche più generali dell'economia della
nostra Regione e dei suoi equilibri di lungo periodo".
Io non ho capito quello che si vuole dire. Se si vuole cambiare
il modo di fare politica, si deve parlare in modo chiaro, semplice
e comprensibile, e dalle teorie bisogna scendere ai fatti ed alle
cose concrete, così come hanno fatto molto bene ieri, in occasione
della discussione generale sulla Cogne, alcuni consiglieri, tra cui
Rollandin, che hanno difeso le determinazioni proposte dalla Giunta
regionale. Probabilmente questi consiglieri dispongono di maggiori
informazioni e conoscenze, ma almeno hanno cercato di passare dalla
parte teorica a quella pratica, tant'è che hanno cercato di
spiegare in concreto perché si deve acquistare l'area della Cogne.
Non avendo noi quelle conoscenze o informazioni, manteniamo le
nostre preoccupazioni sulla soluzione del problema della Cogne.
Per cambiare argomento e prima di concludere, vorrei ancora dire
che il rinvio del rinnovo della concessione della Casa da gioco è
emblematico. Come già più volte ho avuto modo di ribadire anche in
sede di Commissione e come è anche stato evidenziato da più parti,
si poteva cogliere l'occasione per rompere il cosiddetto
accerchiamento da parte della Sitav. Nessuno però si è voluto
muovere in questa direzione e la questione Casinò assume ancora una
volta contorni scuri che non promettono nulla di buono. Che Dio ci
benedica!
Tanto nella nostra piccola comunità quanto in quella più vasta
nazionale, appare sempre più evidente il notevole scollamento fra
Consiglio regionale e realtà civile, fra partiti e società. A parte
i Verdi, che interpretano, sia pure a volte in modo strumentale, un
movimento d'opinione e sentimenti diffusi nella comunità, ed a
parte anche l'Union Valdôtaine che ha dei reali legami con la
realtà valdostana e con quella base che, per la verità, dopo le
ultime vicende è rimasta piuttosto perplessa, gli altri partiti
politici sembrano incapaci di recepire le trasformazioni in atto
nella comunità. Di questa situazione siamo un po' tutti
responsabili, compreso il sottoscritto, anche se in misura diversa,
tant'è che la gente non vuol più sentire parlare di politica e di
partiti. Dobbiamo cambiare e presto, altrimenti saremo travolti
dalle forze xenofobe e fasciste e da quelle legate alla
conservazione.
Non è questa, però, la sede per affrontare un dibattito di
questo genere, per cui io concludo il mio intervento annunciando
che voterò contro il bilancio.
Presidente
Ha chiesto la parola il Consigliere
Riccarand.
Riccarand (VA)
Più che un discorso sul bilancio, farò
una riflessione sull'autonomia valdostana e svolgerò anche dei
ragionamenti che so essere tabù all'interno di questo Consiglio,
che è molto abile a mentire a se stesso ed a trasformare quest'aula
in una sede di recitazione.
L'Assessore alle finanze è fra coloro che in questa legislatura
hanno maturato maggiore esperienza di governo. Egli è sopravvissuto
al cambiamento di maggioranze, però devo dire che l'esperienza,
invece di fargli migliorare ed affinare le analisi, gliele ha fatte
progressivamente decadere.
Ricordo che nel 1990, al suo primo bilancio, l'Assessore alle
finanze era stato brillante. Era venuto con alle spalle studi ed
indagini del Censis, dello Studio Gamma, ricerche varie, ed aveva
introdotto nella relazione di presentazione del bilancio di
previsione indubbi elementi di novità.
Non si trattava di novità assolute, perché erano già
riecheggiate in Consiglio, ma era una novità che fossero dette
dalla Giunta e da un Assessore alle finanze. Egli fu quasi
convincente, tant'è che in quell'occasione io gli diedi atto di
aver condiviso molte delle cose da lui dette.
Poi si presentò al bilancio di previsione del 1992, quello
discusso alla fine dell'anno scorso. Anche lì c'era il Censis 2, ma
il livello era già sceso notevolmente più in basso. Il tentativo di
volare alto dell'anno prima si era già notevolmente abbassato.
Ieri siamo arrivati al suo terzo bilancio e siamo arrivati alla
dimenticanza totale del Censis e di tutto quanto era stato detto o
riflettuto in passato e siamo scesi allo zero assoluto. A mio
avviso, la relazione dell'Assessore alle finanze può essere
riassunta con il seguente titolo: "Come riempire sessanta pagine di
banalità, retorica e notizie false e tendenziose".
Di ben altra relazione c'era bisogno in occasione di un bilancio
che chiude un ciclo finanziario e ne apre uno nuovo, estremamente
incerto; ma soprattutto ci sarebbero voluti una ben altra
discussione ed un ben altro approfondimento e confronto di idee e
di opzioni: andavano individuate le scelte da fare in una fase di
passaggio così importante.
Non è vero che c'era una scelta unica da fare, una scelta
obbligata. C'erano due opzioni di fronte alla scadenza del 1°
gennaio 1993, che sta arrivando come del resto noi avevamo
sostenuto da parecchi anni, fin dal 1985, cioè dall'epoca del Libro
bianco della CEE, ma che per gran parte delle forze politiche di
questo Consiglio non esisteva, perché non sarebbe mai arrivata.
Invece è arrivata e torno a ripetere che la nuova scadenza del
Mercato Comune Europeo e le conseguenze che essa avrebbe avuto sul
bilancio della Regione avrebbero potuto essere affrontate con due
opzioni od in due modi.
La prima opzione era quella di ridurre e selezionare la spesa,
riattivare la facoltà impositiva locale, ridurre il livello di
dipendenza finanziaria della Valle d'Aosta dallo Stato. Questo
evidentemente avrebbe comportato un bilancio più magro, certamente
inferiore ai 1.800 miliardi che oggi ci sono stati presentati, ma
più autonomo, più basato sulle energie interne, sulla ricchezza
locale, sulla capacità produttiva locale.
L'altra opzione era quella di fare un bilancio in linea col
passato, con un'entrata dello Stato compensativa dell'IVA da
importazione che scompariva. Si trattava quindi di fare un bilancio
grasso, che avrebbe però accentuato la dipendenza finanziaria delle
casse della Regione dallo Stato italiano. Questa scelta doveva
essere fatta e discussa anzitutto in Consiglio regionale, invece la
Giunta regionale - e qui la responsabilità va ben al di là
dell'Assessore alle finanze - ha espropriato il Consiglio della
possibilità di discutere tale scelta. Altro che negoziato
improntato a chiarezza e trasparenza, come si dice a pagina 24
della relazione! Quando mai c'è stata trasparenza! Avete scelto una
linea e l'avete portata avanti in gran segreto, salvo qualche fuoco
d'artificio nell'ultima fase, quando la cosa vi è sfuggita di mano
e comunque quando ormai in sostanza tutto era già stato deciso.
Noi non condividiamo nel modo più assoluto la scelta che è stata
fatta e diciamo che non è assolutamente vero che essa sia un
successo per l'autonomia valdostana, anzi è esattamente il
contrario.
Dopo aver sprecato l'occasione degli anni '80 ed aver
considerato come entrata ordinaria quella dell'IVA da importazione
che invece doveva essere considerata straordinaria e come tale
doveva essere gestita nel bilancio, dopo aver costruito nel corso
di un decennio una macchina regionale onnipresente ed oltremodo
dispendiosa, che genera assistenzialismo e cultura della dipendenza
a tutti i livelli, voi ora decidete di rendere strutturale la
dipendenza del bilancio regionale da fattori esterni, cioè dai
contributi dello Stato, che si collocano totalmente al di fuori del
riparto fiscale.
Questa è una rinuncia non solo all'autonomia finanziaria, da cui
siamo distanti anni luce, ma è una rinuncia anche al doveroso
tentativo o alla doverosa ricerca, che pure si sarebbe potuta
esperire, di ridurre almeno un po' la nostra dipendenza.
Quest'ultima occasione ce l'avrebbe consentita. Invece: autonomi
sì, ma con i soldi dello Stato; autonomi sì, ma mantenuti da
qualcun altro. Questo è il principio che ha guidato le scelte della
Giunta.
Il nostro bilancio di previsione contiene la grande novità del
capitolo 1305, un capitolo tutto nuovo della parte entrata: 430
miliardi in un capitolo destinato a caratterizzare un ciclo nuovo,
che non so quanto durerà, ma finirà, e che nasce comunque
all'insegna di un'accentuata dipendenza; 430 miliardi che, secondo
le illuminate tesi che ho sentito, non servirebbero neanche a
coprire tutte le spese per quelle cosiddette "funzioni non
regionali" che la Regione Autonoma Valle d'Aosta sosterrebbe.
Ma quali sono mai queste "funzioni non regionali"? Io ho letto
l'allegato alla relazione, l'ho letto. Non so se quelle cose
possano servire ad ingannare qualche Ministro, ma credo che non
servano certo ad ingannare un Consigliere regionale, perché come si
fa a dire che non sono competenze regionali quelle sulla viabilità,
sull'agricoltura, sull'ambiente, sulla scuola? Ma se non sono della
Regione, di chi sono allora?
Certo si dice "funzioni non regionali" tra virgolette - in
realtà sono regionali - perché altre Regioni a statuto ordinario
non le hanno. Ma che bella scoperta! Ma come mai abbiamo un
ordinamento finanziario che ci attribuisce i nove decimi delle
imposte e delle tasse? Proprio perché abbiamo delle competenze
accresciute rispetto alle regioni a statuto ordinario, che infatti
non hanno un riparto fiscale di nove decimi, anzi non hanno alcun
riparto fiscale. E allora, come si fa a definire queste competenze
come "funzioni non regionali"?
Ora, dire e affermare che sono queste "funzioni non regionali" a
giustificare un'entrata compensativa dello Stato dell'IVA da
im-portazione è ridicolo. Sicuramente non è questo l'elemento che
ha pesato nelle decisioni che sono state assunte a livello di
Governo e di Parlamento. Questo elenco non ha avuto nessuna
influenza.
Il Governo ha invece deciso di assegnare soldi cospicui alla
Regione Valle d'Aosta per un altro motivo, perché c'è stato uno
scambio di favori fra i Parlamentari valdostani - e non solo
valdostani, perché la partita si gioca tra Valle d'Aosta, Sud
Tirolo e Governo - ed il Governo Amato. Lo sappiamo tutti che c'è
stato un voto di scambio: il voto ed il sostegno al Governo da
parte dei Parlamentari della Valle d'Aosta ed altri Parlamentari
del Gruppo Misto in cambio di soldi alla Valle d'Aosta.
Un Governo della Repubblica che fa questo è, a mio avviso, un
Governo irresponsabile. Eppure è quello che è successo. Il Governo
Amato, per avere qualche possibilità in più di sopravvivenza, ha
preso degli impegni che, fra l'altro, non impegnano solo questo
Governo, ma anche quelli successivi.
Io credo che questa sia una piccola vicenda numericamente
insi-gnificante nel grande calderone del bilancio dello Stato, ma
che in realtà permette di capire i metodi ed i comportamenti che
hanno portato all'attuale sfascio ed il perché di uno Stato così
mal messo.
Lo scorso 3 dicembre sui principali quotidiani sono usciti degli
articoli che hanno presentato una ricerca della Fondazione Agnelli,
nella quale si lanciava la proposta di ridurre le Regioni da venti
a dodici. Poiché in quegli articoli ed in quella ricerca ci sono
delle cose molto interessanti, credo che varrebbe la pena
acquisirne gli atti e consiglio vivamente all'Assessore alle
finanze di farne oggetto di attenta lettura.
Voglio solo citare, con una lettura un poco abbondante, quello
che ha scritto Andrea Casalegno su "Il Sole-24 Ore" del 3 dicembre,
dove in sostanza riassume il risultato della ricerca. Egli dice:
"La Fondazione Agnelli è partita da un assunto semplice quanto
inconfutabile: non esiste autonomia politica senza autonomia, cioè
copertura, finanziaria. Non sarà mai realmente autonoma la Regione
che, anziché mantenersi, viene mantenuta dall'esterno, cioè dallo
Stato e dal suo indebitamento.
Per verificare lo stato attuale della copertura finanziaria
regionale, la Fondazione ha analizzato il rapporto tra le somme
versate dalle Regioni allo Stato con ogni forma di tassazione
diretta o indiretta e le somme ricevute dallo Stato sotto forma di
servizi, trasferimenti, sussidi e così via. Il risultato è di
grande interesse, perché permette di verificare, cifre alla mano,
una serie di luoghi comuni, accettati di solito senza beneficio
d'inventario.
Risulta, in particolare, del tutto improponibile ogni analisi
regionale rozzamente basata sulla contrapposizione Nord-Sud. Solo
alcune Regioni del Nord, infatti, versano alla collettività
nazionale più di quanto ricevano. Il rapporto dare-avere è bensì
del 148 per cento per la Lombardia, 120 per il Piemonte, 120 per
l'Emilia Romagna e 116 per cento per il Veneto, ma tutte le altre
Regioni, Nord compreso, ricevono più di quanto diano. La media
italiana dare-avere è dell'81,6 per cento, il che ovviamente
significa che gli Italiani ricevono dallo Stato più di quanto
versino allo Stato, il quale perciò è costretto a fare debiti.
In dettaglio, se tutte le Regioni meridionali sono mantenute - e
ci sono le varie percentuali - le Regioni settentrionali, come la
Valle d'Aosta, il Trentino ed il Friuli, non sono da meno.
Ne emerge che ogni Lombardo versa al resto d'Italia 2.385.000
lire ed ogni Emiliano 1.180.000, mentre ogni Calabrese riceve
mediamente 5.886.000 lire ed ogni Campano 3.195.000. Che
ingiustizia! Allora ha ragione Bossi? Mica tanto, perché ogni
Valdostano riceve 8.317.000 lire, ogni Trentino 4.500.000
lire.".
Questo lo dice una ricerca della Fondazione Agnelli, ma non c'è
mica bisogno delle ricerche della Fondazione Agnelli per rendersi
conto di questa situazione, che possiamo benissimo verificare
analizzando il nostro bilancio, da cui, facendo quattro conti, si
capisce molto bene qual è il rapporto finanziario tra lo Stato e la
comunità valdostana.
Noi tutti sappiamo che lo Stato vive essenzialmente di tributi
erariali. Ebbene, dal bilancio di previsione del 1993 noi possiamo
ricavare con molta precisione quali saranno le entrate tributarie
dello Stato nel 1993 provenienti dalla Valle d'Aosta. Il calcolo è
presto fatto: noi abbiamo messo in bilancio i nove decimi di quello
che prevediamo di incassare. In sostanza, dal bilancio emerge che
nel 1993 i tributi erariali pagati in Valle d'Aosta saranno pari a
680 miliardi, fra Irpef, Irpeg, Ilor, Iva, Lotto, imposte varie...,
cioè mettendo tutto insieme arriviamo a 680 miliardi di lire.
Sappiamo che questi 680 miliardi vengono così ripartiti: nove
decimi alla Regione ed un decimo allo Stato. Quindi alla Regione
vanno 611 miliardi ed allo Stato 69 miliardi. In sostanza, il
bilancio di previsione ci dice che i contribuenti valdostani
verseranno allo Stato italiano nel corso del 1993: 69 miliardi.
A questa cifra, in realtà, noi dobbiamo aggiungere altre cifre,
che non compaiono nel bilancio, perché non sono oggetto di riparto
fiscale; tali cifre sono essenzialmente due. Sappiamo tutti che i
lavoratori dipendenti pagano il servizio sanitario nazionale e
pagano la Gescal. Basta fare un calcolo, ma probabilmente
l'Assessore, con tutte le consulenze che ha dato ed ha fatto, saprà
esattamente al milionesimo quali sono queste entrate del servizio
sanitario nazionale e della Gescal. Io non lo so, però faccio delle
proiezioni: sicuramente in un anno le quote del servizio sanitario
sono inferiori ai 20 miliardi e le quote Gescal sono inferiori ai
10 miliardi. Accettiamo, però, queste due cifre.
A questo punto basta fare la somma: 69 miliardi di contributi
sui tributi erariali, più i 20 del servizio sanitario nazionale ed
i 10 della Gescal, fanno in totale 99 miliardi. Questa è la cifra
che i Valdostani daranno allo Stato nel corso del 1993.
Andiamo ora a vedere il Titolo II del bilancio: "Entrate
derivanti da contributi e assegnazioni dello Stato". Qui siamo al
di fuori del riparto fiscale, perché si tratta di trasferimenti che
lo Stato fa dal suo bilancio alla Regione, per spese di settore:
sanità, enti locali... In questo Titolo ci sono in bilancio 138
miliardi. Ciò significa che nel 1993 lo Stato riceverà 99 miliardi,
ma ce ne darà 138. Stando ai dati di questo bilancio lo Stato ci
darà 39 miliardi in più di quelli che incasserà dai contribuenti
valdostani.
Ma questa cifra di 39 miliardi non sarebbe nulla, anzi sarebbe
del tutto ridicola, perché in realtà lo squilibrio è ben più
alto.
Noi tutti sappiamo che lo Stato interviene in Valle d'Aosta
direttamente, cioè con delle spese dirette, per pagare servizi,
funzioni e persone che lavorano nella nostra Regione per necessità
locali, per esigenze nostre e della nostra collettività. Chi paga
tutto il servizio di riscossione delle imposte? Lo paga lo Stato.
Chi paga l'amministrazione della giustizia, le forze dell'ordine,
le poste, l'Anas, i dipendenti del Ministero del lavoro, il Parco
del Gran Paradiso, la ferrovia, il deficit della Previdenza
sociale, i contributi vari ad associazioni, enti? L'elenco potrebbe
essere lunghissimo.
I lavoratori pagati direttamente dallo Stato in Valle d'Aosta
sono circa 2.000: 1.000 ministeriali, 300 nel parastato (Inps), 600
nelle aziende autonome (Poste, Anas). Fate il calcolo. Ma quanto
costa tutto questo? Certamente costa più di 100 miliardi all'anno.
Non so quanto di più, ma certamente più di 100 miliardi
all'anno.
Allora basta fare la somma: abbiamo qui 138 miliardi di spesa
dello Stato, cioè trasferimenti che alla fine dell'anno, a
consuntivo, saranno molti di più; abbiamo oltre 100 miliardi di
spesa diretta dello Stato e poi ancora 430 miliardi di fondo
compensativo, per un totale di 668 miliardi. Ne consegue che nel
1993 i contribuenti della comunità valdostana danno 99 miliardi, ma
ricevono in cambio 668 miliardi, ovviamente senza parlare dei nove
decimi.
Ora, che una comunità come la nostra abbia bisogno di un aiuto
esterno è probabilmente inevitabile ed anche giusto. Noi siamo
pochi, la nostra Regione è piccola e quindi costa di più, viviamo -
come al Presidente della Giunta piace sempre ricordare - in una
regione la cui altezza media è pari a 2000 metri, dove i costi sono
tanti e le risorse sono poche. Ben venga quindi il contributo
esterno.
Tutto questo è vero, ma allora intanto bisogna avere l'umiltà di
chiamare le cose con il loro nome e non definire un diritto quello
che invece è un meccanismo di solidarietà che è quantomai opportuno
e necessario.
Ma quello che io metto in discussione è l'ammontare di questo
aiuto, è la cifra che viene richiesta. È proprio vero che da soli
non siamo in grado di fare niente di più? Abbiamo raschiato proprio
il fondo del barile noi in Valle d'Aosta? Siamo sicuri di aver
fatto tutto il necessario per risparmiare dove era possibile e per
non sprecare le risorse? Siamo sicuri che certe scelte, tipo la
proliferazione delle APT, vadano in questa direzione? Siamo così
poveri e mal messi? A me non sembra. I due terzi degli abitanti
della Valle d'Aosta sono pieni di quattrini, altro che poveri!
Su La Stampa di martedì 15 dicembre 1992 ho letto un trafiletto
molto significativo, che parlava del bilancio di previsione per il
1993 della Regione Piemonte, cioè della regione a noi più vicina.
In quel trafiletto si leggeva: "La Giunta piemontese ha approvato
il bilancio di previsione per il 1993, che pareggia sui 12.000
miliardi...- ripartendo tale cifra per i 4,5 milioni di abitanti,
si ottiene un rapporto di 2,5 milioni per abitante. Ripartendo,
invece, i nostri 1.800 miliardi per i 115.000 abitanti della Valle,
otteniamo un rapporto di 15,5 milioni per abitante. Non è questo
però il dato che volevo mettere in luce -. .. impegnando solo le
spese obbligatorie e facendo confluire sotto un unico capitolo i
107 miliardi di spesa libera dei diversi settori assessorili". In
tutto il bilancio della Regione Piemonte solo 107 sono i miliardi
di spesa non sono vincolati fin dall'inizio dai trasferimenti dello
Stato. Pensate un po': 107 miliardi! Noi, invece, abbiamo quasi
tutto il bilancio a spesa libera.
Non è neanche questo che volevo sottolineare, ma un altro dato,
che qui è molto significativo. Scorrendo il trafiletto, si legge:
"Entro marzo la maggioranza deciderà se applicare nuove tasse su
benzina e metano, decisione che verrà presa nel momento in cui il
Governo piemontese individuerà i progetti per lo sviluppo da
finanziare. Sul loro costo, in base alle risorse che abbiamo
rispar-miato, calibreremo le nuove tasse. Secondo uno studio
presentato dal Presidente Brizio, e sul quale l'esecutivo
piemontese discute da settimane, con i 160 miliardi provenienti
dalle nuove tasse su benzina e metano - ogni famiglia piemontese
pagherebbe 6.700 lire al mese - si attiverebbero altri 240 miliardi
di investimento con i quali finanziare interventi capaci di creare
6.400 posti di lavoro". Credo che noi dovremmo spendere un po' più
di 240 miliardi per creare 6.400 posti di lavoro, ma io voglio
sottolineare che in Piemonte si mettono delle tasse aggiuntive a
quelle che gli utenti normalmente pagano sulla benzina - e la
pagano a prezzo pieno - affinché la Regione possa avere qualche
decina di miliardi in più per poter fare una sia pur minima
politica del lavoro.
La conclusione è molto semplice: ogni contribuente piemontese,
che già dà allo Stato 1.100.000 lire in più di quello che riceve -
i Piemontesi sono fra coloro che pagano allo Stato -, non solo si
paga tutta l'imposta di fabbricazione sulla benzina, ma si deve
anche pagare una tassa regionale.
Il contribuente valdostano, che già riceve dallo Stato 8.317.000
lire in più di quello che gli dà, non solo non paga l'imposta di
fabbricazione, ma credo che consideri la tassa sulla benzina come
un qualcosa che appartiene ad un altro mondo.
Non credo che ci siano molti ed ulteriori commenti da fare sulla
nostra situazione. Credo che ci troviamo di fronte ad una realtà
mistificata, che ormai è arrivata a livelli paurosi.
Credo anche che sia inutile dire queste cose in questo
Consiglio, perché chi negli anni scorsi ha voluto capire aveva
tutti gli elementi ed i dati per capire; ma evidentemente fa comodo
diffondere una ideologia che non ha niente a che vedere con la
realtà dei fatti.
Nel merito complessivo del bilancio, l'aspetto più negativo è
che, nonostante una nuova maggioranza ed una nuova Giunta, il
bilancio di previsione del 1993 riproduce quelli del passato, con
minimi correttivi e con pochissimi segni di cambiamento. Le uniche
novità significative, come abbiamo già detto, sono due:
- i 430 miliardi, capitolo nuovo dell'entrata, che sono il
frutto di una trattativa condotta espropriando il Consiglio
regionale delle scelte e sono il risultato di una richiesta che, a
mio avviso, nelle sue dimensioni non è giustificata ed è anzi
negativa;
- e poi nella parte spesa c'è la novità rappresentata dai 60
miliardi per intervento sull'area Cogne nei fondi globali, di cui
abbiamo parlato ieri e su cui noi diamo un giudizio positivo.
A parte questi due aspetti, uno positivo e l'altro molto più
discutibile, tutto il resto rimane nel solco della tradizione
classica.
Inoltre, non è affatto vero che questo è un bilancio austero.
Qui si parla di austerità e di sobrietà, ma come si fa a dire che
questo è un bilancio austero, quando ha un incremento superiore al
tasso di inflazione. Come si fa a definire austero un bilancio di
1.800 miliardi?
È un bilancio in cui l'entrata cresce più dell'indice di
inflazione - abbiamo 150 miliardi in più - e la spesa galoppa, in
particolare quella corrente. Qui, col solito giochino, si dice:
"Ah, ma in percentuale la previsione è che ci sia una spesa
corrente dello 0,5 per cento in meno sulla previsione di spesa
complessiva...". Già, ma sulla spesa reale ci sono 60 miliardi di
spesa corrente in più, naturalmente con tutti i limiti che queste
valutazioni hanno su un bilancio di previsione, perché poi i dati
dovrebbero essere fatti a consuntivo ed abbiamo ben visto a
primavera com'era il consuntivo rispetto alla spesa corrente.
In questo bilancio di previsione non c'è alcuna selezione della
spesa, non c'è neanche una scelta di concentrare la spesa in alcuni
settori, che magari hanno maggiori necessità, come ad esempio
quello della sanità; oppure, escludendo il discorso sulla Cogne, di
concentrarla su alcuni progetti di rilevanza strategica. Mi
riferisco, ad esempio, ad un massiccio sforzo per un possibile
recupero edilizio: abbiamo un sacco di soldi, perché non lo
facciamo? Beni culturali: abbiamo un sacco di soldi, perché non
investiamo lì? Eh no, perché i soldi devono essere usati
nell'ordinaria amministrazione. Questa è la logica.
La dimostrazione più evidente di questa logica di ordinaria
amministrazione, che percorre tutto questo bilancio, ce l'abbiamo
nei fondi globali. Basta guardare l'elenco dei fondi globali:
l'anno scorso avevano una percentuale del 14-15 per cento del
bilancio complessivo, mentre quest'anno hanno una percentuale
dell'11 per cento, con un'incidenza notevolmente superiore. Se
togliamo quei due o tre fondi globali minimamente significativi,
per il resto non c'è niente, non c'è nessun progetto, non c'è
nessuna idea o prospettiva. Tutta la spesa è sostanzialmente basata
sulla legislazione vigente e non emerge alcuna grande volontà
innovativa.
C'è poi da rilevare un altro fatto. In questo bilancio, che è
già ricchissimo, si prevede un mutuo di 255 miliardi. Ma come?
Abbiamo i nove decimi del riparto fiscale, abbiamo dei
trasferimenti dello Stato - per quest'anno ci sono ancora - per 138
miliardi, abbiamo in più un'entrata compensativa di 430 miliardi,
che è maggiore di tutte le nostre entrate tributarie ed in più ci
mettiamo ancora un mutuo? Andiamo ancora ad indebitarci in una
situazione di questo genere, in cui siamo pieni di soldi? Non so
che senso di responsabilità ci sia in questo tipo di scelte o
nell'impostazione di questo bilancio.
A mio parere, questo bilancio ha una sua logica molto chiara:
andare tranquilli alle elezioni. Solo questa è la logica del
bilancio, che è stato fatto per cambiare il meno possibile, proprio
per non mettere minimamente in discussione la politica di spesa
folle costruita nel corso degli anni. Di tale politica non è
responsabile solo questa Giunta, ma tutte le forze politiche.
Questo bilancio serve a garantire e ad accentuare la pioggia di
contributi, serve a distribuire soldi a cascata a comuni, Consorzi
vari, seminando alti indici d'irresponsabilità a tutti i livelli
rispetto alla politica dell'entrata. È tutto un sistema sbagliato,
che qui non viene minimamente corretto: si lascia andare avanti la
macchina per la sua strada. Proseguendo di questo passo,
sicuramente lo schianto è garantito per dopodomani. Però, siccome
l'orizzonte del politico è il presente, è il mese prossimo, è
l'elezione prossima ventura, va bene così.
Noi voteremo contro questo bilancio di previsione, anzi io dico
che voterò contro questo bilancio di previsione con una convinzione
che forse in passato non ho mai avuto così netta, forte e precisa,
perché ritengo che qui abbiamo fatto una specie di "summa" delle
cose che non si devono fare. Il mio no è doppiamente convinto, sia
per la parte dell'entrata, sia per la parte della spesa.
Questo è un bilancio in cui il principio di autonomia ha alzato,
bene in alto, entrambe le mani, cioè si è arreso di fronte
all'opportunismo di un ceto politico che si rifiuta, come le tre
famose scimmiette, di guardare, di sentire e di capire.
Si dà atto che, dalle ore 11,16, presiede il Vicepresidente
Silvio Trione.
Presidente
Ha chiesto la parola il Consigliere
Milanesio.
Milanesio (PSI)
Indubbiamente il Consigliere Riccarand
ha il pregio d'essere stato duro ed impietoso con se stesso, con la
classe politica regionale e con il sistema politico in generale.
Egli si è assunto l'arduo compito di rappresentare la coscienza
critica di questo Consiglio: spesso gli riesce bene, spesso va al
di là delle righe.
Devo dire però che oggi mi riconosco in una serie di critiche
fatte dal Consigliere Riccarand, anche se non mi riconosco nelle
sue conclusioni.
Il suo discorso dovrebbe far riflettere il Consiglio regionale,
al di là delle posizioni politiche o di quelle assunte per partito
preso, per cui qualcuno è automaticamente indotto a votare a favore
o contro il bilancio o ad astenersi. Credo che le cose dette dal
Consigliere Riccarand non possano essere sottovalutate e debbano
anzi essere oggetto di una grande riflessione in questa Regione,
sperando che non ne superino i confini.
Cari amici, noi tutti vogliamo bene alla nostra Regione e penso
che gliene voglia anche il Consigliere Riccarand, benché in questo
momento in lui prevalgono la stizza e quella visione un po'
pauperistica dell'esistenza, che lo ha già caratterizzato in altre
prese di posizione da lui assunte in Consiglio, pur restando sempre
coerente con le tesi da lui sempre sostenute. Io credo di
rappresentare un altro modo di vedere questa realtà, anche se non
posso prescindere dalle sue considerazioni, così come mi auguro che
neppure la classe politica valdostana prescinda dalle
considerazioni del Consigliere Riccarand, altrimenti un bel giorno
potrebbe trovarsi a sbattere la faccia contro un muro, come abbiamo
rischiato di fare qualche giorno fa, per effetto della caduta del
regime dell'IVA da importazione.
Le persone più attente e responsabili di questo Consiglio, al di
là delle cose che possiamo aver detto in passato, hanno sicuramente
avvertito che in quel momento era in gioco la vera autonomia della
nostra Regione: noi ci siamo ormai abituati ad una dimensione di
spesa che non può essere contratta da un giorno all'altro, pena la
più bieca e devastante recessione, ma ci siamo anche accorti che
questa Regione - ed in merito condivido l'analisi del Consigliere
Riccarand - è totalmente dipendente dal bilancio dello Stato. Non
credo di essere il primo a proclamare questa verità, né di esserne
il depositario, perché si tratta di riflessioni o considerazioni di
illustri studiosi ai quali noi ci siamo rivolti per essere aiutati
ad esaminare il funzionamento della nostra Regione, per ricevere
qualche consiglio e per far tesoro delle loro esperienze.
Ad analoghe conclusioni e considerazioni era giunto il rapporto
del Censis, che ha avuto una fugace diffusione ed è stato subito
rimosso dalla coscienza collettiva, come una cosa fastidiosa, come
se dietro la mela rubizza un baco attentasse alla nostra autonomia
o alle nostre possibilità di autogoverno. Ecco allora che la nostra
Regione e la coscienza della sua classe politica hanno subito
rimosso e continuano a rimuovere la realtà di fatto.
Tuttavia, poiché io credo che questo sarebbe l'errore più
grosso, ecco che sotto questo profilo ringrazio il Consigliere
Riccarand, che è venuto qui a dirci delle cose sgradevoli, che
molti di noi pensano, anche se giungono a conclusioni diverse dalle
sue, ma che non hanno il coraggio di dire, pena il linciaggio che
solitamente avviene in questi casi.
Consigliere Riccarand, tu sei il più piccolo, forse sei anche il
più coraggioso, forse del coraggio delle tue idee ed opinioni hai
dovuto fare la tua bandiera. Molti di noi sono invece chiusi nelle
logiche dei loro partiti, del sistema politico che abbiamo
contribuito a creare e del quale stiamo raccogliendo anche le amare
conseguenze. Riconosco l'opportunità di cominciare a fare un
discorso-verità qui in questo Consiglio e tu ce lo hai messo
all'ordine del giorno. Ebbene, mi auguro che in merito si sviluppi
un dibattito costruttivo, non una rissa e non un gioco delle parti,
che sarebbe la soluzione peggiore, perché sprecheremmo un'altra
occasione per dirci ciò che dovremmo.
La nostra autonomia è quindi completamente dipendente dalle
finanze dello Stato o, almeno, è dipendente in fortissima misura
dalle finanze dello Stato. Ben venga, quindi, questa legge che in
qualche modo ha bloccato il delicatissimo discorso dell'IVA da
importazione su livelli molto interessanti per la nostra
Regione.
Però, a differenza del Consigliere Riccarand, io mi complimento
con quelli che sono riusciti a portare a casa questo risultato. Li
faccio al Presidente della Giunta regionale, che so che si è mosso,
li faccio all'Assessore alle finanze ed ai Parlamentari della
nostra Regione che si sono battuti con grande abilità e con grande
determinazione e li faccio a quelle forze politiche che hanno
portato avanti questo discorso.
Certo, la mia è una dichiarazione di egoismo, ma questa nostra
autonomia non ha mai avuto e non avrà mai le dimensioni
territoriali, umane ed economiche per esistere se non come entità
politica, come entità che ha avuto una nascita ed una
legittimazione politica, nonché un riconoscimento politico.
Quindi, tutte le aspirazioni di questa nostra Regione ad
esistere come
"pays d'état"
sono legittime e radicate nel
sentire della nostra gente e di chi ci ha preceduto, ma si
scontrano con una terribile realtà che dobbiamo avere il coraggio
di riconoscere, perché - scusate la battuta - è un po' come l'Aids,
del quale si può dire: "Se lo conosci, non ti uccide". Se noi
abbiamo piena coscienza della scarsità della nostra scarsa
dimensione umana, territoriale ed economica, forse riusciremo a
difendere meglio la nostra autonomia; e dobbiamo trarre argomenti
nuovi e non stantii per difenderla, argomenti - facciamo attenzione
- che non siano quelli del conto della serva, perché questo conto
ci frega.
Non è avvilente il discorso che intendo fare io, invece il
Consigliere Riccarand questa mattina ha fatto proprio il conto
della serva, lo stesso conto che hanno fatto i Ministri finanziari
della nostra Repubblica.
Poi, però, qualche volta, vuoi perché c'è un Governo debole che
ha bisogno di tutti, vuoi perché c'è un Presidente del Consiglio
intelligente ed esperto in problemi costituzionali, le forze
politiche capiscono, come hanno capito oggi che un eventuale
braccio di ferro con la Valle d'Aosta avrebbe creato dei problemi
sul piano politico e governativo e poi sarebbe stato interpretato
come una violazione delle prerogative che lo stesso Stato aveva
concesso in altre circostanze alla nostra Regione. Per fortuna non
siamo entrati nel merito, altrimenti avremmo corso un grosso
rischio.
Tale rischio è stato superato con molta difficoltà, anche
perché, cari amici e colleghi consiglieri, ci siamo accorti di
essere riusciti in questi ultimi anni, per effetto dei nostri
comportamenti a farci dipingere come ricchi ed antipatici.
Della nostra immagine esterna siamo noi responsabili e non
possiamo prendercela con la stampa o con i "mass media". Nel
momento in cui si taglia e si riduce da tutte le parti, potete voi
pensare che non sia venuta un po' a tutti la voglia di fare un bel
servizio a questa nostra Regione?
Siamo sinceri: ce la saremmo sentita fino in fondo di dire che
ci trattavano proprio male se ci tagliavano dei fondi? Io non so
fino a che punto avremmo potuto sostenere una simile affermazione.
Certo è che ci avrebbero trattato malissimo rispetto a quello che
ci avevano concesso e che in qualche modo è stato sancito ed è ora
diventato un nostro diritto, perché questa Regione ha avuto e mi
auguro che avrà ancora. Solo se la nostra classe politica non sarà
sempre e solo litigiosa e pronta a spartirsi il bilancio regionale,
ma saprà muoversi in modo più costruttivo e creativo all'interno
del concetto di autonomia, noi avremo quella dignità e quella
capacità di contrattazione con lo Stato che possono spettare anche
alle piccole realtà.
A questo punto vorrei aprire una parentesi non polemica, ma
costruttiva e rispettosa di quella verità che dobbiamo cercare di
instaurare in questo Consiglio ed anche, com'io mi auguro, nei
rapporti con gli elettori ed i cittadini.
Vi rendete conto che noi abbiamo sostenuto delle posizioni che
possono anche essere legittime sul piano politico generale, ma che,
verificate alla luce della realtà nella quale viviamo ed operiamo e
di cui siamo espressione, hanno un significato velleitario e quindi
anche demagogico di agitazione politica?
Non intendo criminalizzare nessuno, ma alcuni di noi hanno
sostenuto che per la nostra Regione fossero ormai maturi i tempi
per l'indipendenza, che la stessa avrebbe potuto comportarsi come
un piccolo Stato e che presto si sarebbe dovuti arrivare ad una
federazione di regioni. Io invito gli amici e colleghi dell'Union
Valdôtaine a riflettere su tutto questo.
Quando noi abbiamo contestato questa affermazione, l'abbiamo
fatto da una visione profondamente automistica, da una visione che
considera l'autonomia come la migliore risorsa della nostra
Regione, anche nella prospettiva dei prossimi cinque o dieci anni,
del resto sarebbe del tutto inutile andare oltre perché non siamo
in grado di ipotizzare o di avere concreti riscontri su prospettive
di più lungo periodo.
Ebbene, vi rendete conto che, per esempio, la ricerca della
Fondazione Agnelli, che io ho letto con attenzione e che non è per
niente superficiale, nelle sue pur aberranti conclusioni dice: "Lo
Stato italiano per essere suddiviso in regioni produttive che
abbiano un senso e siano capaci di ripartire il reddito in un certo
modo, dovrebbe articolarsi in non più di dodici macroregioni", e
poi le delinea per accorpamenti o scorpori.
Secondo me, le considerazioni economiche e scientifiche che
stanno alla base di quello studio sono attendibili, però, come
rifiuto la conclusione politica delle tre Repubbliche di Bossi,
allo stesso modo rifiuto la conclusione tecnocratica della
Fondazione Agnelli e dico che, comunque possano andare a finire gli
assetti di questa nostra disastrata Repubblica, la nostra Regione
troverà nel suo statuto di autonomia speciale e nella difesa
intransigente del concetto di autonomia speciale nei confronti
dello Stato, cosa che del resto ha già fatto, la forza per essere
se stessa e per potersi rappresentare al meglio. Tutto il resto è
avventura.
Infatti, se noi dovessimo accettare il principio federale,
dovremmo trovare le nostre risorse in loco, ma, secondo tutti gli
studi che sono stati fatti e le cose che ci sono state dette questa
mattina dal Consigliere Riccarand, noi in quello Stato federale
faremmo i mendicanti, mentre oggi, proprio in forza della nostra
autonomia speciale e particolare per una regione così piccola (110
mila abitanti) e così caratterizzata da questa natura bella e
drammatica, ma ostile, noi abbiamo uno spazio, una dignità e la
possibilità di farci sentire.
Amici che professate altri orientamenti costituzionali e
legittimi - sia ben chiaro che non sto demonizzando il principio
del federalismo, me ne guardo bene; anzi sono un po' critico su un
discorso di indipendenza fatto in quei termini - vi invito a fare
attenzione, perché noi abbiamo il nostro spazio ed il nostro ruolo
in questa Repubblica.
Semmai dobbiamo preoccuparci di riempire la nostra autonomia di
quei contenuti di creatività e di operatività che, bene o male, per
colpa complessiva di questa classe politica non siamo riusciti a
fare o abbiamo fatto in modo insufficiente, al punto che oggi la
nostra autonomia, di cui questo bilancio viene presentato come
innovatore, ma non lo è - in merito farò poi qualche considerazione
-, è lo specchio fedele del grado di socialismo reale presente
nella nostra Regione.
Certamente voi conoscete le battutacce dell'ex Presidente
Cossiga, a cui peraltro va tutta la mia simpatia, sulle sacche di
socialismo reale presenti in Italia. Ebbene, mi auguro solo che in
certi suoi riferimenti non abbia pensato a noi, visto che la nostra
economia regionale sta diventando sempre di più dipendente dalla
mano pubblica. Il difetto di fondo della nostra classe politica sta
proprio in questo suo modo di concepire l'attività politica.
Ovviamente non assolvo nessuno e ci mettiamo anche noi tra quelli
che hanno sbagliato.
Ma vi rendete conto che, in un momento in cui lo Stato, un po'
per necessità e un po' per virtù, sta cercando di privatizzare
l'economia, noi stiamo andando ad un ritmo frenetico e stiamo
accelerando al massimo verso la pubblicizzazione della nostra
economia, cercando di comperare tutto?
Forse nel nostro modo di concepire l'amministrazione c'è un
equivoco di fondo. Io credo che nella nostra Regione, che ha
rispettabilissime radici contadine, stiamo facendo lo stesso errore
che Verga faceva compiere ai personaggi del suo romanzo "La roba".
Noi abbiamo
"lo bien"
, il terreno o la casa, e così pensiamo
di risolvere i problemi comprando i terreni, la casa, l'area, anche
quando dietro questa pur nobile iniziativa o comportamento
istintivo non c'è alcun progetto.
Le regole che reggono l'economia di un paese, di una regione o
di uno stato non sono le stesse che reggono l'economia di una
famiglia, anche se - beninteso - non sono in completo contrasto.
Ora, voi capite che questa concezione patrimoniale
dell'amministrazione e del potere ci ha condotti a fare degli
errori che, però, proprio perché di minima entità, non abbiamo
neanche avvertito o perlomeno li abbiamo percepiti in modo del
tutto marginale.
Mi riferisco, ad esempio, alla decisione di acquistare la
maggioranza azionaria della Società Traforo del Gran San Bernardo.
Quel provvedimento l'abbiamo votato anche noi, così ne posso
parlare male liberamente.
Voglio ricordare che in quella decisione come in altre che
l'hanno seguita o preceduta, il Consiglio regionale ha compiuto la
cosa più stupida di questo mondo, perché ha acquistato la
maggioranza di una società che esisteva già e nella quale la
Regione era intervenuta a scopo promozionale, di una società che
svolgeva la sua funzione, perché il traforo c'è e non ce lo porta
via nessuno...
(...Interruzione...)
... no, ha patrimonializzato. Io ricordo le espressioni
dell'amico Andrione, a cui va sempre la mia simpatia, ma che quella
volta non potei certamente condividere. In una conversazione da
caffè egli mi disse: "Ma sai, è un po' come avere le chiavi di
casa...". Io però non credo che questo sia il modo di gestire
l'economia della nostra Regione...
(...Interruzione...)
... No, non sto confondendo e poi non penso di avergli
attribuito un'espressione villana o che possa men che meno
caratterizzare negativamente il personaggio.
Voi capite che noi, che siamo abituati ad utilizzare in questo
modo ed in misura crescente i cospicui fondi che lo Stato ci dà e
che appartengono al bilancio regionale che non è certamente povero
- ha ragione il Consigliere Riccarand, quando dice: "Non è un
bilancio di austerità, perché è una finta austerità quella che noi
indichiamo" - possiamo correre il rischio di entrare in crisi
quando ci vengono a dire: "Attenzione, perché qui dobbiamo valutare
la corrispondenza tra quello che si spende e quello che si fa o si
ottiene".
Naturalmente mi rendo conto che non si può capovolgere una
mentalità largamente diffusa e condivisa, che non si può
capovolgere un'impostazione che ha permeato questa Amministrazione
per anni, però è proprio per questo che io faccio riferimento al
grido del Consigliere Riccarand almeno per invitare il Consiglio a
riflettere su queste cose. In caso contrario, non credo che alla
lunga faremmo il bene della Regione. Noi ora stiamo continuando a
dare risposte finanziarie a problemi che sono di natura diversa.
Noi continuiamo a regalare il pesce, ma non insegniamo a pescare a
nessuno. Questa è l'altra grande verità. In questa Regione sono
diminuiti i pescatori, mentre sono aumentati quelli che
distribuiscono i pesci e quelli che li ricevono.
Dicendo questo non voglio far torto all'Assessore Lavoyer o a
questa Giunta. Ciò sarebbe ridicolo, proprio perché questo bilancio
non è dissimile da quello che io ho votato l'anno scorso o da
quelli contro cui ho votato negli anni precedenti. Questa è la
verità e perciò non posso dire che dal momento che questo bilancio
mi fa schifo, gli voterò contro. Anzi dico subito che noi ci
asterremo, non perché siamo all'opposizione, ma perché non
condividiamo alcune scelte concrete fatte da questa
Amministrazione.
Quando si usa un linguaggio eufemistico non capisco bene dove si
voglia andare. Intanto - ripeto - la patrimonializzazione continua:
la via al socialismo di questa Regione è quella di comprare; non è
quella di coniugare il merito con i bisogni, ma è quella di
comprare, perché, bene o male poi si dice: "È dell'ente pubblico e
quindi non si faranno speculazioni".
Eh no, attenzione, perché qualche volta le speculazioni si
fanno! Quando uno vende un bene non più in grado di fruttare
alcunché, perché è già stato utilizzato e sfruttato, non glielo si
può comperare per nuovo. Io non posso comperare per nuova una
macchina che ha percorso oltre 100.000 chilometri. La stessa cosa
dicasi per l'Autoporto: quella macchina per far accumulare soldi
alla Regione ed ai privati, prima della caduta delle barriere
doganali aveva solo bisogno di una minima partecipazione regionale,
mentre adesso è in vendita e noi siamo disposti a comprarlo, anche
se non so a che cifra, perché qui si parla di acquisizione della
maggioranza.
Forse sarebbe meglio dire che ce lo dobbiamo comperare tutto,
perché, fino a prova contraria, la maggioranza privata non cederà
la sua quota alla Regione per non contare più nulla all'interno
della struttura autoportuale, per cui sarebbe bene quantomeno
indicare le cose con il loro nome, dicendo: "La Regione intende
acquistare tutto l'Autoporto", che poi è l'unica cosa che si può
dire, proprio perché non credo, nonostante tutte le sue buone
intenzioni, che gliela venderanno.
C'è poi quella indeterminatezza sulle aree che vengono definite
strategiche e per le quali si accenna ad un piano. Anche in questo
caso si dicono solo parole. Io penso che anche delle aree
strategiche possano essere utilizzate senza dover essere costretti
a comperarle. Se diventiamo proponitori, finanziatori, realizzatori
e consumatori di tutto, allora a questo punto mi dovete anche dire
che tipo di autonomia volete, dove volete andare a finire, come
farete ad incentivare l'iniziativa privata e a far venire dei
privati che non siano solo dei bidonisti che vengono qui per
utilizzare le risorse regionali, come è successo in Irpinia o
altrove con i soldi dello Stato.
Se vogliamo che la pianta-imprenditore cresca robusta, non
possiamo sostituirci in tutto e per tutto agli imprenditori e non
possiamo varare una forma di economia pubblica che assiste tutti
dalla culla alla bara: facciamo nascere certe iniziative; quando
prosperano e danno dei soldi le diamo ai privati; quando stanno
morendo, perché sono arrivate alla fine del loro ciclo vitale, le
ricomperiamo noi. Osteria! Credo proprio che questa Regione non
abbia capito niente dell'attività capitalistica e che la sua
attività imprenditoriale faccia veramente discutere.
Amici, la riflessione da fare su questo bilancio è che noi
vorremmo che il Consiglio regionale prendesse almeno coscienza
della situazione in cui ci troviamo. Non possiamo pretendere
capovolgimenti repentini, però gradirei che il discorso del
Consigliere Riccarand, che ha il senso di una provocazione, non
venga tacciato come quello di chi prova gusto a cantare fuori dal
coro, ma che neppure venga trascurato in tutte le sue implicazioni
ed inviterei le forze politiche a dire qualcosa di meno banale
rispetto alle solite tiritere che siamo abituati ad ascoltare.
Siamo ad una svolta, il sistema politico nazionale sta crollando
e non crediate che non crolli anche il sistema politico locale. Le
situazioni qui si verificano sempre in ritardo, ma la crisi che
atta-naglia il sistema politico nazionale attanaglia anche questa
Re-gione e ne sono la prova gli ultimi due ribaltoni o giri di
walzer, la conflittualità interna ai partiti e quella esterna, così
come quello che il Consigliere Rusci definisce "il nuovo che si
vuole affacciare".
Per la verità io non ho ancora capito cosa possa essere questo
"nuovo che si vuole affacciare", perché se si tratta di
Rifondazione comunista, della Lega o del Movimento Sociale, che
pure sono andati avanti altrove, io non so se questo sia un granché
di nuovo. Però, se non c'è una riflessione critica ed autocritica
da parte di ciascuno di noi sulle proprie collocazioni, sul tipo di
politica economica che abbiamo fatto, su come vogliamo rapportarci
con i duri problemi che ci stanno di fronte, ebbene, allora sì che
qui facciamo solo dei discorsi consolatori e che ci prendiamo in
giro. Io non credo che dobbiamo prenderci in giro.
Ho già detto che noi ci asterremo dal votare questo bilancio,
perché non ne condividiamo alcune indicazioni concrete. La
relazione sul bilancio risente un po' meno di quella tensione che
aveva animato l'Assessore Lavoyer al momento della prima
ridefinizione del bilancio regionale. A lui riconosco il merito di
avere allora presentato il bilancio come momento di valutazione
complessiva e non solo come una lunga e arida elencazione di dati e
cifre, un bilancio quindi condito da una relazione programmatica,
politica ed econometrica. Mi pare che questi caratteri siano in
parte ancora presenti in questo bilancio, anche se è un po' caduta
la tensione.
Forse tutto dipende dal senso di precarietà o dal travaglio che
ha dovuto subire questa legge di bilancio, però io non sento questo
bilancio così pregnante come avevo sentito il primo che ci era
stato presentato dall'Assessore Lavoyer.
Amici, questo però non vuole dire niente. Torno a ripetere che
noi ci asteniamo dal votare il bilancio, ma vorremmo che scaturisse
una nuova consapevolezza e che le forze politiche cominciassero a
parlare chiaro, perché ci sono delle cose che possiamo e dobbiamo
dirci qui, oggi, dopo che abbiamo scampato il pericolo.
Non ce le siamo dette prima, anzi ce ne siamo ben guardati,
perché non volevamo dare esca al fuoco che in qualche modo voleva
già mettere in discussione il nostro riparto fiscale. Oggi ho
sentito il bisogno di riprendere queste cose e - vi confesso - ho
detto proprio quello che penso, forse con un po' di enfasi o con un
po' di confusione perché non mi sono scritto il discorso, però sono
le cose che effettivamente penso di questo bilancio e dell'attuale
situazione della nostra Regione.
Presidente
Ha chiesto la parola il Consigliere
Lanièce.
Lanièce (DC)
Credo che la prima cosa che va detta in
riferimento al bilancio preventivo della Regione per l'anno 1993
sia l'espressione della soddisfazione per aver ottenuto da Roma,
seppure parzialmente, il riconoscimento del nostro diritto ad avere
una compensazione per il prossimo mancato introito del riparto
dell'IVA da importazione. Una soddisfazione che è nostra, che è di
tutti i Valdostani.
So che c'è già la corsa alla rivendicazione di questo successo.
È una cosa fatale, soprattutto in questa antivigilia di campagna
elettorale. Da parte mia vorrei sottolineare due cose. Dapprima che
vi è stata l'unanimità, con una sola eccezione che conferma la
regola, di tutte le forze politiche, senza distinzioni di
schieramento, per ottenere da Roma il riconoscimento dei nostri
diritti. Dovremmo trarne un insegnamento per il futuro.
In secondo luogo, dobbiamo tutti ammettere che, una volta tanto,
le nostre ragioni sono state ascoltate.
Mutamento di politica ai bordi del Tevere? Fine del cosiddetto
"neo centralismo"? Non credo; però esiste almeno la buona volontà o
una corretta e persino buona disposizione nei confronti della
piccola Valle d'Aosta. Ciò è tanto più significativo se teniamo
conto dell'attuale difficile situazione di crisi del nostro
Paese.
Forse, in considerazione della felice conclusione della vicenda
del nostro riparto fiscale - che ripete quella prima, del 1981, di
cui fu principale artefice Sergio Ramera, che mi sembra opportuno
ricordare in questo momento - qualcuno dovrebbe cambiare, anche se
fa politicamente comodo, un certo facile atteggiamento vittimistico
nei confronti del potere centrale.
Non bisogna genuflettersi, ma nemmeno battere i pugni sul tavolo
né tantomeno piangere se non ve ne è motivo. Una ferma e dignitosa
rivendicazione dei nostri diritti, come mi pare si sia fatto in
questa occasione, questo è il migliore atteggiamento da tenere nei
confronti di Roma. Un'azione unitaria di tutte le forze politiche
regionali, il concorso dei nostri parlamentari e, mi si conceda,
opportuni interventi da parte dei cosiddetti "partiti nazionali"
per sensibilizzare le loro rispettive rappresentanze
parlamentari.
Vengo al bilancio preventivo. Tutti riconoscono a questo
documento un grande valore politico per la determinazione di tutta
l'attività dell'Amministrazione regionale durante l'anno a venire.
La sua discussione è anche occasione di importanti interventi
oratori da parte di quasi tutti i consiglieri. Insomma, anno dopo
anno si va ormai compiendo un rito che tende a trasformarsi in vera
e propria liturgia.
C'è stata una bella, lunga e dotta relazione dell'Assessore alle
finanze e probabilmente ce ne sarà una del Presidente della Giunta.
È però sempre un documento confezionato in parte, se non "in toto",
con il ricorso a collaborazioni esterne e non mi pare che quello di
quest'anno sfugga alla regola. I consiglieri intervengono,
disquisiscono, sottolineano, lodano o criticano a seconda della
loro posizione di schieramento, si replica ed infine si vota. Poi
tutto rimane come prima e per dodici mesi si procede
burocraticamente come sempre, al piccolo trotto, con la politica
del giorno per giorno, dei compromessi grandi e piccoli,
eccetera.
Con tutto ciò - lo dico con amarezza - non c'è poi tanto da
stupirsi se la gente prende sempre più le distanze dalle cose
politiche, se gli elettori voltano le spalle ai pubblici
amministratori.
Il bilancio preventivo della nostra Regione quest'anno arriva in
un momento particolare, per via delle elezioni regionali della
prossima primavera. Ecco, io vorrei esprimere una raccomandazione
dettata da un timore che mi sento nascere dentro: bisogna
assolutamente evitare che dopo la semina di oggi la maggioranza
pensi solo alla mietitura che le sarebbe possibile fare fra quattro
o cinque mesi. Fare un buon bilancio preventivo, e soprattutto
gestirlo bene, significa saper guardare ben al di là del proprio
naso o del proprio immediato tornaconto.
In questo senso, riservandomi di intervenire ulteriormente su
singoli punti, vorrei accennare ad alcune esigenze che devono
essere tenute in debito conto.
Quei benedetti 430 miliardi che ci sono stati riconosciuti hanno
evitato un pauroso vuoto nelle casse regionali. Tiriamo pure un
sospiro di sollievo, ma rimbocchiamoci le maniche. Quei soldi
dobbiamo saperli far fruttare come i buoni talenti di cui parla il
Vangelo. Dobbiamo adoperarli, insomma, non solo per soddisfare
esigenze immediate, ma, con opportuni investimenti, anche per
soddisfare quelle future. La disponibilità di oggi potrebbe venire
meno domani e forse neppure per cattiva volontà del governo
centrale: tutti crediamo nella bontà della soluzione europea, ma è
sempre bene mettere le mani avanti...
Le necessità ed i problemi dell'agricoltura sono tanti
(
"fontina docet"
). Il nostro sforzo in favore del nostro
mondo agricolo deve essere generoso, perché è il settore che
rappresenta il fondamento stesso della nostra comunità
regionale.
Non bisogna fare del semplice assistenzialismo, ma occorre uno
sforzo per garantire, per quanto è possibile, l'autosufficienza
alla nostra agricoltura che opera in così difficili condizioni di
ambiente e di clima. Risanamento del bestiame, sviluppo
dell'allevamento, valorizzazione dei prodotti tipici, ricerca di
nuovi prodotti di qualità: queste sono le linee di indirizzo.
Bisogna poi aggiungere un po' di coraggio e a volte anche un po' di
audacia e di fantasia.
Settore industriale. È inutile piangere sul latte versato e
sarebbe dispersivo palleggiarsi le responsabilità. Non possiamo
però esimerci dal rimpiangere che sia andato a monte l'accordo con
la SDS. Era un mezzo per passare dall'attuale fase di tamponamento
delle falle nel settore industriale ad una fase costruttiva, di
ricerca di nuove "chances". A parte qualche eccezione nella bassa
Valle, è ormai da anni che giochiamo in difesa. Ora dobbiamo saper
passare all'attacco e nelle disponibilità del bilancio regionale
dobbiamo sapere individuare i mezzi per poter operare in questo
senso.
Turismo e terziario in generale. È vero che buona parte
dell'economia regionale poggia ormai sul turismo, ma è anche vero
che si tratta di un settore che più di ogni altro è soggetto ai
condizionamenti della congiuntura economica nazionale o
internazionale. Al primo sintomo di crisi, gli indici della
frequentazione turistica puntano vertiginosamente verso il basso.
Inoltre è forse finito il tempo del turismo facile, quello dei
flussi spontanei, facili da accontentare.
Oggi ci vogliono capacità ricettive di ottimo livello,
impeccabile professionalità, attrezzature adeguate per il tempo
libero e soprattutto prezzi concorrenziali. In questo senso
l'azione di indirizzo dell'Amministrazione ed il controllo
sull'andamento di questo settore, esercitato con una sapiente
gestione delle disponibilità di bilancio, devono essere sapienti
oltre che mirati con assoluta precisione.
La politica verso i giovani. Come i colleghi ricorderanno, la
discussione del bilancio preventivo dell'anno scorso fu fortemente
condizionata dall'indagine del Censis di cui tanto si è parlato.
Ebbene, il punto più negativo evidenziato da quel rapporto fu la
modestia e la mediocrità dell'azione dell'Amministrazione regionale
nei confronti della formazione professionale. Questa carenza è
ormai inammissibile. Non potremo mai costruire nulla di valido in
nessun settore di attività se non metteremo i nostri giovani in
grado di presentarsi sul mercato del lavoro con un'adeguata
capacità professionale. È soprattutto a questo che mi riferisco
quando invito a "lavorare per il domani".
Problema degli anziani. La popolazione invecchia sempre di più e
l'assistenza della famiglia tradizionale agli anziani troppe volte
viene a mancare anche per le mutate condizioni imposte dalla vita
moderna. Nel mondo isolato della montagna si aggiungono poi altri
pesanti condizionamenti. Al problema degli anziani, che per noi è
di grande impegno, dobbiamo saper dare le migliori soluzioni
possibili.
Settore della sanità. Non possiamo accontentarci di sapere che
in Valle la sanità funziona meglio, anzi meno peggio che in altre
parti della Penisola. Dobbiamo invece essere in grado di dare a chi
soffre una pronta, sollecita ed efficace assistenza, con mezzi e
personale all'altezza della scienza e dei tempi.
Insomma, gli impegni che tutti noi abbiamo di fronte per operare
concretamente in favore della comunità valdostana sono tanti. Il
bilancio preventivo è uno strumento operativo, che deve essere
impeccabile e soprattutto ben gestito.
Questo compito è affidato alla maggioranza. Dai banchi
dell'opposizione noi ci proponiamo di esercitare un'adeguata azione
di critica costruttiva. Vogliamo servire da pungolo per sollecitare
l'azione dell'esecutivo regionale in caso di rilassamento. Se sarà
il caso interverremo con qualche "cicchetto" per rendere più
corroborante la "camomilla" del Presidente della Giunta.
Infine cercheremo di segnalare ogni eventuale deviazione dalle
linee tracciate, onde evitare scantonamenti o, peggio, cantonate,
ma sempre con spirito di servizio ed in vista dell'obiettivo comune
a tutti noi: il benessere, il progresso materiale, sociale e
spirituale della comunità valdostana.
Presidente
Ha chiesto la parola il Presidente del
Consiglio, Bich.
Bich (GM)
Il mio intervento sarà molto modesto, senza
alcuna pretesa di voler entrare in quella magica atmosfera che si
crea nelle grandi occasioni. Di solito, quando si esamina il
bilancio preventivo, verso quest'ora si svolgono gli interventi più
paludati. Il mio non vuole essere un intervento paludato, forse non
sa neppure esserlo, ma vuole dire qualcosa di molto pratico e
pertanto non me ne voglia nessuno se resterò in una logica molto
pragmatica, legata alle cose che si possono fare o che bisogna
fare.
Nelle circostanze politiche in cui ci troviamo, considerati i
temi e gli interventi di indubbio pregio e forza espressiva di
alcuni consiglieri, come quello del Consigliere Riccarand, che
continua a ripetere un suo particolare concetto pur sempre nel
rispetto di una sua logica e di una sua coerenza, noi vediamo che
la realtà cambia, continua a muoversi e ad articolarsi in un modo
quasi supersonico. Non entro nelle grandi logiche finanziarie e
nelle nuove tecniche concernenti l'amministrazione, il nuovo
ordinamento finanziario ed amministrativo dello Stato e degli enti
locali, ma si capisce benissimo che in questa rapida trasformazione
si sta andando da un sistema di prelievo alla periferia, seguito da
una concentrazione negli organi centrali dello Stato e quindi da
una ridistribuzione, si sta andando, sia pure in modo ancora
abbastanza confuso, verso un sistema di autogestione, cioè verso un
nuovo ordinamento finanziario che prevede l'autonomia
impositiva.
Questa è la parola magica che si sentiva già negli anni '80.
Allora, quando si partecipava ai convegni degli enti locali o della
riforma della finanza statale, regionale, provinciale e degli enti
locali, il punto cardine e centrale della riforma della pubblica
amministrazione era quello del reperimento "in loco" delle risorse
per autogestirsi.
Questo obiettivo, che non è lontano, rimetterà fatalmente in
discussione quanto veniva detto questa mattina da altri colleghi
che hanno centrato il loro intervento, anche con una certa
concatenazione logica nella quale non voglio neppure entrare, sulla
necessità di tener conto di questi fatti e quindi della direzione
in cui si sta muovendo la dinamica della riforma.
Tutto è molto accelerato. Infatti, solo quindici giorni fa
eravamo in questa sala e prendevamo atto di certe situazioni. C'era
gente che si alzava e sosteneva la bontà di alcuni sistemi
elettorali dicendo: "Ma siamo matti! La proporzionale è il sistema
migliore!" Non stiamo qui a ripetere le belle parole o i discorsi
fortemente farciti di un lessico shakespeariano
("Finalmente...diamo alla riforma possibile le gambe per
trasformare questa società!").
Cosa è successo a distanza di soli quindici giorni? Un partito
importante come la Democrazia Cristiana a livello centrale sta già
mettendo in discussione il sistema elettorale generale e sta
approdando alla legge uninominale o maggioritaria cui avevamo
inneggiato l'altro giorno.
Allora, se i tempi di trasformazione sono questi, fa un po'
ridere metterci qui oggi a parlare dei massimi sistemi. Ecco
perché, signor Presidente della Giunta, io dico che il mio voto è
favorevole al bilancio ed è accompagnato dalla radicata intenzione
di appoggiare la maggioranza e la Giunta e di sostenere quegli
intenti del bilancio che sono stati esemplarmente esposti
dall'Assessore.
È un voto anche a scatola chiusa, nel senso che non mi importa
assolutamente nulla di quello che c'è nel bilancio. C'è molta
novità, ci sono cose interessanti che vanno sviluppate, però il mio
voto è a scatola chiusa. Non voglio neanche andare a leggere tutte
le virgole o tutti i puntini.
Tuttavia, per quel pragmatismo che ci deve distinguere e dal
momento che non siamo sempre e solo legati ai dibattiti sui massimi
sistemi, che ci impongono di riprendere sempre le argomentazioni
che in queste circostanze paludate ci competono sulle radici e
sull'essenza dell'autonomia, non dobbiamo dimenticare che oltre ad
essere noi un organo legislativo, cioè la massima assemblea
legislativa che è il vero cardine dell'autonomia, capace di
impostare ed implementare e scegliere attraverso la legge un nuovo
"corpus juris"
, abbiamo però anche un problema di
gestione.
Ecco quindi che la mia raccomandazione scende nella gestione e
nel pragmatico. In questo bilancio ci sono investimenti ed aspetti
un po' scuri che vanno chiariti.
Ad esempio, vorrei sapere con una certa credibilità come
verranno spesi i 15 miliardi assegnati alla città di Aosta, perché
non sono accompagnati neanche da un "progettino". Questa città
diventa sempre meno vivibile. Per carità! Non voglio dire che ai
miei tempi si faceva chissà cosa. Non dico questo. Dico solo che la
città di Aosta ha bisogno di investimenti e di infrastrutture. Si
può concordare almeno un coordinamento, così come si era stabilito,
con la città di Aosta, per poter cominciare a spendere, anche se
sarà difficile, perché sappiamo benissimo che le procedure sono
quello che sono: approvazione dei progetti di massima, poi di
quelli esecutivi, poi degli appalti... Sicuramente non vedremo le
prime pietre, ma certamente è possibile avviare un'impostazione
coraggiosa e conseguente per l'impiego di queste risorse. Questa
non è grande politica, ma è gestione fatta giorno per giorno.
Sono stati accantonati 40 miliardi per la casa, quando sappiamo
che la domanda supera le 500 unità abitative. Cerchiamo almeno ad
indicare le aree. Questo compito non è prettamente regionale, ma è
anche regionale per quel necessario coordinamento che sappia uscire
un po' da quei contrasti dialettici che spesso si instaurano tra
l'ente locale e la Regione. Le risorse ci sono e allora diciamo più
che altro come è possibile utilizzarle.
Veniamo ora alle grandi infrastrutture.
Sempre se ne sono fatte e anche in questo caso ci sono delle
aree strategiche. Io apprezzo moltissimo quello che è stato detto
dal Consigliere Riccarand. Si tratta in fondo del padre che sta
morendo, come nella favola di La Fontaine, e che al figlio che gli
chiede cosa deve fare risponde: "Coltiva il tuo prato, semina e fa
crescere il raccolto".
Ecco, le aree strategiche, soprattutto a quelle a vocazione
turistica, hanno bisogno delle infrastrutture come del pane - non
mi riferisco solo alla mia zona, che ha già fatto le sue scelte -
cerchiamo almeno di dotarle di un numero sufficiente di
infrastrutture. Vedo infatti con preoccupazione come - sempre nella
mia zona, che però non è diversa da altre - delle belle strade
interpoderali molto costose e fortemente lesive dell'integrità del
paesaggio e dell'ambiente, ma non vedo quelle infrastrutture che
oggi sono necessarie, logiche ed imperative per garantire almeno la
vivibilità e l'accesso a quel turismo che ci è sempre più
necessario per autogestirci. Se non riusciamo a stare al passo con
la tecnologia del turismo, corriamo il rischio di restare indietro
anche in questo settore e quindi ci verranno meno i cespiti, le
entrate ed i guadagni.
È indispensabile compiere questo salto di qualità. Non dico di
non fare più strade interpoderali, ma invito a investire un po' di
più in un settore produttivo. Questo salto di qualità sta nella
gestione del giorno per giorno e non aleggia nelle filosofie
generali né sulla testa di questo Consiglio.
Possiamo dare un po' di più a questo nucleo produttivo della
nostra Regione, oggi rappresentato sostanzialmente dagli ambiti del
terziario avanzato legati al turismo e dalla sua ricaduta su altri
settori? Ecco, se riusciamo a fare questa scelta, possiamo
invertire la marcia non dico della recessione, ma del ristagno,
perché adesso siamo proprio in un momento di ristagno: lo si legge
nelle relazioni della sede regionale della Banca d'Italia, aleggia
nell'aria, lo si sente anche nella domanda d'impiego...
Per uscire dal ristagno, questi soldi vanno impegnati in
maggiore percentuale nei nuclei o nei gangli operativi e
produttivi. Penso che la Giunta lo saprà fare. Certamente ci sono
delle difficoltà, chiaramente quel che è da estrapolare da questo
maledetto guazzabuglio che impedisce alle amministrazioni pubbliche
in Italia di funzionare è la logica che lega la politica
all'apparato burocratico e al prodotto. Questa fase è veramente
"caina", nel senso che non si riesce proprio a capire come mai
spesso si blocchino lì anche le più lodevoli iniziative.
Bisognerebbe riuscire a fluidificare quella strozzatura o
quell'imbuto attraverso il quale immettiamo delle risorse, ma da
sotto il quale esce poco. Il punto della produttività degli
apparati burocratici pubblici è importantissimo.
Concludo questo mio breve intervento con un atto di fede, con la
sostanziale sicurezza che questa fase di "impasse" non può essere
certamente superata né con il pessimismo né con una revisione
continuamente critica di quel che si è detto o fatto ("Ha ragione
Tizio... Ha ragione Caio...").
Secondo me ci vuole coraggio, ma non credo che manchi, perché in
questo consesso ci sono diversi colleghi coraggiosi. Qualche volta
alcuni di noi sono stati persino temerari.
Questo è il momento in cui il coraggio deve essere messo al
servizio dell'atto positivo, cioè della riconversione e del
ricompattamento - che bruttissima parola! - di un senso generale,
mutuo e concorde dell'istituzione.
Se riusciamo a sentire che l'istituzione c'è e concorriamo per
essa, oggi dobbiamo sfoderare un patriottismo di regione, per
concorrere, ciascuno secondo le proprie competenze e
responsabilità, all'attuazione di un programma o di un intervento
pubblico, che però oggi deve essere veramente razionalizzato e
completato.
Do quindi il mio sostegno al bilancio ed alla maggioranza,
accompagnandolo con le raccomandazioni cui prima ho fatto
cenno.
Rinnovo i miei complimenti all'Assessore per aver svolto una
relazione ch'io considero interessante e che mi ha fatto senz'altro
piacere, perché mi ha fatto pensare che ci sia del nuovo.
Grazie.
Presidente
Ha chiesto la parola il Vicepresidente
Stévenin.
Stévenin (UV)
Ero un po' incerto se prendere la parola
adesso o nel pomeriggio, ma poi ho deciso di parlare
subito.
In questi giorni ho partecipato ad una riunione della Cotrao,
nel corso della quale è stata esaminata la convenzione per la
protezione delle Alpi, la cui ratifica da parte degli alti
funzionari dei Ministeri incontra ancora qualche difficoltà, tant'è
che, riunitisi a Chambéry, essi hanno espresso delle riserve sulla
sua sottoscrizione.
Voglio qui ricordare alcuni temi della convenzione che
riguardano le popolazioni di montagna.
Si dice che per salvaguardare le popolazioni di montagna,
occorre mantenere e promuovere il rispetto dell'identità culturale
e sociale della popolazione ed occorre garantire e assicurare alla
popolazione le risorse fondamentali per il suo sviluppo economico,
sempre nel rispetto dell'ambiente, e incoraggiare le relazioni
transfrontaliere. Naturalmente si tiene conto anche della
protezione della qualità del suolo e dell'aria e di tutta una serie
di altri problemi che riguardano il territorio e la tutela
dell'ambiente.
Esaminando questi problemi, che potrei elencare ad uno ad uno -
forse sarebbe bene distribuire il testo del documento della
protezione delle Alpi a tutti i consiglieri - a me pare di tornare
indietro, perché questi stessi problemi venivano già enunciati e
denunciati cinquant'anni fa, ai tempi della riunione di Chivasso,
dove i convenuti enumeravano già allora i problemi di alcune
vallate di montagna che dovevano trovare una loro specifica
soluzione.
Ciò vuol dire che se realtà come la Valle d'Aosta non avessero
avuto l'autonomia, probabilmente non avrebbero conosciuto lo
sviluppo come quello che c'è stato nella nostra Regione. Del resto,
per rendersene conto, basta fare un paragone con altre realtà di
montagna, come la Valle dell'Ossola o altre valli piemontesi che
molti di noi conoscono.
Questo vale per dire che, quando in questo Consiglio regionale
si tranciano giudizi con troppa faciloneria, come hanno fatto molti
consiglieri, senza ripercorrere la storia dell'evoluzione o dello
sviluppo della nostra realtà, si compie un esercizio un po'
sterile, perché si prende in esame solo la situazione odierna.
Fino a vent'anni fa, qui in Valle d'Aosta oltre il 55 per cento
dei lavoratori dipendenti operava nel settore industriale e non si
poteva immaginare uno sviluppo diverso della Regione. Se non
partiamo da questo presupposto, se non diciamo che le industrie
installatesi in Valle d'Aosta a Pont-Saint-Martin, Verrès,
Châtillon e Aosta, erano di un certo tipo perché legate alle
materie prime, ma soprattutto alla presenza dell'energia
idroelettrica, che era fondamentale per lo sviluppo di qualsiasi
attività imprenditoriale tra la fine del diciannovesimo secolo e
l'inizio del ventesimo, evidentemente non teniamo presente la
specificità dello sviluppo industriale di quasi tutte le zone di
montagna.
Tale sviluppo era positivo, ma ha comportato altresì tutta una
serie di conseguenze negative. Infatti, verso la metà e la fine
degli anni '70, proprio nel momento in cui quelle realtà
industriali iniziavano a subire i contraccolpi della crisi ed a
manifestarne i primi sintomi, è iniziata anche la trasformazione
del terziario nella nostra Regione. È in quel momento che il
turismo ha incominciato a crescere e quello invernale a diventare
una vera e propria industria, mentre in passato aveva conosciuto un
certo sviluppo solo quello estivo, che però interessava solo poche
località della nostra Regione.
I tentativi per creare delle alternative o delle integrazioni
nel settore industriale hanno dato i risultati che tutti
conosciamo, perché basterebbe analizzare le industrie nate allora e
tuttora presenti per dire che si può anche parlare di un parziale
fallimento. Con la chiusura di quelle attività industriali -
ricordo la Brambilla, l'Ilssa-Viola, la Montefibre - e con la crisi
della Cogne, in pratica veniva a mancare una presenza industriale
importante per una realtà come la nostra.
Il vero problema è però che questa industria, che potremmo
definire di base, non ha mai creato i presupposti per favorire la
nascita di attività industriali indotte, sia pure di piccole
dimensioni, ma comunque capaci di utilizzare a valle le loro
produzioni. Bisognerebbe esaminare le cause di questa mancata
evoluzione, anche perché, di solito, a valle di una grande azienda
nasce tutta una serie di attività con interessanti occasioni di
lavoro.
Una delle cause potrebbe essere che il personale preparato dalle
piccole aziende - ad esempio, la Metalmeccanica - aspirava ad
essere assorbito dalla Cogne, la cui presenza, forse proprio in
questo senso, non ha favorito lo sviluppo di molte piccole attività
che peraltro si sono poi installate nel Canavese o in altre
località del Piemonte.
In questi ultimi dieci anni la Regione ha tentato di trasformare
l'economia della Valle d'Aosta, prima legata in gran parte
all'industria, favorendo lo sviluppo del terziario ed in
particolare del turismo. Non è questo il momento per verificare se
ci sia riuscita o meno: forse si sarebbe potuto sviluppare un
turismo più qualificato, forse non sono sufficienti i quattro mesi
invernali più i due mesi estivi perché lo sviluppo del terziario e
del turismo possa validamente competere con quello di altre realtà
vicine a noi, in particolare dell'Austria o della Svizzera,
riuscendo a sostenere lo sviluppo armonico della Valle d'Aosta in
tutti e tre i settori dell'economia: primario, secondario e
terziario.
Comunque sia, gli interventi dell'Amministrazione regionale in
questi ultimi anni hanno permesso di far fronte ad una certa crisi,
caratterizzata dalla perdita di molti posti di lavoro
nell'industria, con la creazione delle altre attività che tutti
conosciamo e che speriamo possano continuare con la presenza di
alcune grandi aziende del gruppo Olivetti o con delle
joint
venture
con aziende internazionali come la Seiko.
Questa è la strada che è stata seguita ed ora non possiamo
fingere che non ci sia stata né affermare che non si sia trattato
di iniziative valide e positive. Dobbiamo altresì riconoscere
qualche merito anche alle Giunte passate, perché questa strada ha
permesso di raggiungere risultati che, se non possono essere
definiti ottimi, sicuramente possono considerati discreti, quando
non addirittura positivi per lo sviluppo della nostra Regione. È
sufficiente tutto ciò? Probabilmente non è sufficiente.
È un dato di fatto che non esiste un'imprenditoria locale. Però
questo aspetto rappresenta una parte molto piccola rispetto alle
effettive esigenze. Infatti, non dobbiamo certamente pensare che
tutte le attività sviluppatesi lungo l'Arve, tra Chamonix ed
Annemasse, siano nate lì perché sorrette da una valida
imprenditoria savoiarda capace di far fronte alle varie esigenze di
quello sviluppo industriale. Chi conosce un po' la situazione, sa
che anche lì le presenze industriali sono arrivate dall'esterno,
anche se erano comunque legate alle esigenze di un'economia che
pretendeva un certo tipo di produzioni e che ha permesso lo
sviluppo di quelle attività.
La Regione poteva attrezzare aree o creare gli strumenti per
favorire lo sviluppo di attività. Credo che questo sia stato
tentato, sia pure con difficoltà, ma, a mio modo di vedere, qualche
risultato positivo è stato raggiunto.
Ora abbiamo la possibilità di continuare in questa direzione,
cercando di mantenere un certo equilibrio nello sviluppo
dell'economia della nostra Regione.
È chiaro che, quando si parla di equilibrio, non è pensabile
immaginare un equilibrio tra i tre settori principali, perché, pur
prendendo atto che l'agricoltura ha incrementato il numero degli
occupati e resta un settore importante della nostra realtà, essa ha
poche possibilità di incrementare considerevolmente la propria
presenza all'interno dell'economia valdostana.
Una presenza più qualificata dell'industria, nel caso di
eventuali crisi nel terziario ed in particolare nel turismo,
potrebbe in qualche modo garantire uno sviluppo più equilibrato
nella nostra Regione.
A me pare che, malgrado le difficoltà conseguenti alle crisi
internazionali e a quelle d'altro genere che aumenteranno nei mesi
a venire e nel prossimo anno, gli interventi previsti nel bilancio
dimostrino la chiara volontà politica di affrontare i nodi
principali della nostra economia.
Tra i vari nodi emerge la politica della difesa del territorio.
Possiamo dire che in questi pochi mesi di governo questa
maggioranza abbia posto una particolare attenzione alla politica
del territorio e alla difesa dell'ambiente, che si è manifestata
attraverso le numerose iniziative avviate e che faranno conseguire
importanti risultati nel breve periodo. Oltre alla protezione del
territorio, è stata riposta molta attenzione alle iniziative
concernenti la sicurezza sociale. Tutto ciò è stato reso possibile
grazie ai finanziamenti sostitutivi dell'ex IVA da importazione,
rispetto alla quale è inutile dire altre cose, visto che molti
consiglieri hanno già espresso le loro quasi unanimi considerazioni
in merito. Anch'io poi ritengo opportuno tenere nella massima
considerazione le riflessioni del Consigliere Riccarand sulla
necessità di limitare gli sprechi.
Dicevo prima che nel bilancio è prevista tutta una serie di
interventi che, oltre a considerare i problemi sociali, affrontano
anche il tema dello sviluppo economico, perché sono incrementati i
finanziamenti che tendono a favorire lo sviluppo armonico dei tre
settori principali dell'attività economica.
Per queste ragioni, sono convinto di poter affermare che questo
bilancio sia in grado di dare alla nostra Regione la possibilità di
fronteggiare le obiettive difficoltà in cui ci troviamo in questo
contesto economico difficile.
Dal momento che il bilancio del 1993 era stato discusso nelle
riunioni di maggioranza, il nostro voto favorevole era già
assicurato, ma credo che ora possa trovare l'appoggio di noi
tutti.
Si dà atto che, dalle ore 12,28 presiede il Presidente
Bich.
Presidente Colleghi consiglieri, sono le 12,42. Poiché non credo
che ci sia tempo per altri interventi, sospendo la seduta e vi
invito a tornare puntuali alle ore 16,00 per la ripresa dei nostri
lavori.
La seduta è tolta.
