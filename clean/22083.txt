Classificazione
AMBIENTE
Flora e fauna
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1764 del 8 febbraio 2006 - Resoconto
OGGETTO N. 1764/XII - Servizio relativo alla cura e
riabilitazione di animali selvatici feriti o malati sul territorio
regionale. (Interrogazione)
Interrogazione
Appreso che la valutazione, da parte dell'Amministrazione,
delle offerte per il "Servizio relativo alla cura e alla
riabilitazione degli animali selvatici ritrovati feriti o malati
sull'intero territorio regionale", avrebbe suscitato perplessità
per il mancato accoglimento di indicazioni date dal Consiglio
dell'Ordine dei Medici Veterinari in materia di deontologia
professionale;
Ritenuto opportuno sapere in base a quali elementi
l'Amministrazione ha eluso tali indicazioni, fissando ed applicando
altresì requisiti di partecipazione all'offerta contrattuale
asseritamente discutibili;
i sottoscritti Consiglieri regionali
Interrogano
l'Assessore competente per sapere:
1) perché, in riferimento all'assegnazione del Servizio in
oggetto, l'Amministrazione ha eluso le indicazioni di carattere
deontologico date dall'Ordine dei Medici Veterinari;
2) se ritiene che i requisiti richiesti fossero equi e che
siano stati correttamente interpretati e applicati;
3) se, nel futuro, verranno utilizzati gli stessi criteri e
le stesse modalità per l'assegnazione del Servizio di cura e
riabilitazione degli animali selvatici.
F.to: Curtaz - Riccarand - Squarzino Secondina
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Ai sensi della legge n. 64/1994, la Regione
provvede, con strutture proprie o mediante apposite convenzioni con
veterinari, alla cura, detenzione temporanea, successiva
liberazione degli esemplari vivi di fauna selvatica rinvenuti per
caso fortuito o forza maggiore. Dal mese di luglio dello scorso
anno l'acquisizione di beni e servizi necessari alla gestione e
alla cura della fauna selvatica è disciplinata dalla legge
regionale n. 13/2005. Avendo intenzione di procedere
all'affidamento ad un veterinario di specifico incarico per la cura
e la riabilitazione di animali selvatici, l'Amministrazione
trasmise, in data 19 settembre 2005, all'Ordine dei medici
veterinari della Valle d'Aosta la bozza di svolgimento del servizio
al fine di ottenere le eventuali osservazioni in merito,
specificando che l'affido sarebbe avvenuto mediante un appalto di
servizi in economia, ai sensi della legge regionale n. 13/2005
sopra richiamata. L'Ordine dei medici veterinari espresse un parere
nel complesso favorevole, con alcune precisazioni, fra cui quella
che al compenso proposto dall'Amministrazione per lo svolgimento
del servizio non dovesse essere applicato un ribasso, ritenuto
deontologicamente inaccettabile. A tal proposito l'Amministrazione,
in data 9 novembre 2005, fece presente all'Ordine che la legge
regionale n. 13/2005 prevede che l'affidamento delle forniture di
beni e servizi può essere effettuato o sulla base del prezzo più
basso, o per particolari beni o servizi dell'offerta economicamente
più vantaggiosa, avuto riguardo in tale ultimo caso al prezzo, ai
requisiti tecnico-qualitativi, alle modalità e tempi di esecuzione
e ad ogni altro elemento ritenuto utile alla valutazione
dell'offerta. Non sarebbe stato pertanto richiesto ai veterinari
interessati all'espletamento del servizio un ribasso sul compenso,
ma si sarebbe proceduto alla valutazione delle offerte in base ai
requisiti tecnico-qualitativi, alle modalità e ai tempi di
esecuzione e ad ogni altro elemento ritenuto utile alla valutazione
dell'offerta. D'altra parte, però, a termini di legge,
l'Amministrazione non avrebbe potuto non considerare, a parità di
prestazioni, un'eventuale offerta contenente una proposta di
ribasso. Tale infatti è l'attuale indirizzo giurisprudenziale in
materia, come risulta anche da una recente sentenza del Consiglio
di Stato. L'Amministrazione pertanto suggerì all'Ordine di fornire
direttamente ai propri iscritti le corrette indicazioni, al fine di
rendere deontologicamente accettabili le offerte.
In merito alla seconda domanda, in data 18 novembre 2005
l'Amministrazione approvò, con deliberazione della Giunta n. 3839,
i criteri per l'affidamento del servizio per la cura e la
riabilitazione degli animali selvatici ritrovati feriti o malati. I
requisiti richiesti per l'espletamento del servizio sono stati
indicati in una specifica formazione nella cura e nella
manipolazione degli animali selvatici, la disponibilità di una
struttura veterinaria sufficientemente attrezzata per
l'effettuazione degli interventi più delicati, che non è possibile
effettuare presso il Centro di recupero degli animali selvatici
dell'Amministrazione. Le proposte pervenute sono state valutate da
un'apposita commissione interdisciplinare, composta dal
Responsabile della Direzione flora, fauna, caccia e pesca, dal
Responsabile del Servizio igiene e sanità pubblica veterinaria e
degli ambienti di lavoro e dal Responsabile dell'Ufficio per la
fauna selvatica, che hanno attribuito un punteggio a ognuna delle
diverse voci costituenti l'offerta. Nessun professionista ha
proposto un ribasso sul compenso. Vi sono state invece proposte di
sconti sul prezzo dei farmaci, che sono stati oggetto di
valutazione, unitamente ai requisiti che avevo elencato prima e
alle eventuali proposte migliorative sullo svolgimento del
servizio. Alla luce di quanto sopra, si ritiene che le procedure
seguite e il lavoro della Commissione siano stati improntati alla
massima trasparenza ed equità.
In merito al terzo punto, su richiesta dell'Ordine dei medici
veterinari, il servizio così come è strutturato è stato previsto
per il periodo di un anno, al termine del quale si faranno le
opportune valutazioni e proposte migliorative del caso.
Président - La parole au Conseiller Curtaz.
Curtaz (Arc-VA) - Ringrazio l'Assessore per la risposta
sufficientemente esauriente, anche se questo tipo di risposta di
carattere burocratico non mi soddisfa pienamente e cercherò di
esporre almeno due ragioni. Mi sembra che il comportamento
dell'Amministrazione - a prescindere dalle persone interessate
perché è un fatto del tutto irrilevante - non sia stato totalmente
corretto nel garantire pari condizioni ai partecipanti. Si è fatta
una discussione anche in questa sede sulla necessità o meno di
seguire regole deontologiche in riferimento all'applicazione dei
tariffari. Non conosco la giurisprudenza che l'Assessore ha citato,
può darsi che vi sia questa sentenza, che andrebbe poi esaminata e
collegata al caso specifico, però invito a fare una riflessione i
competenti organi amministrativi: attenzione, l'applicazione delle
tariffe professionali non è solo un problema deontologico, è anche
un problema di applicazione della norma, perché le tariffe
professionali non sono elaborate dagli ordini professionali e poi
applicate secondo delle prassi, ma sono delle tariffe che vengono
rese vigenti attraverso dei decreti ministeriali, con atti
normativi! Accettare dei meccanismi che eludono l'applicazione
tariffaria minimale secondo me non è solo una violazione
deontologica, che potrebbe essere un "profilo" riguardante i
singoli veterinari, non l'Amministrazione in sé, ma può essere
anche una violazione della normativa. Visto che qualsiasi atto
amministrativo deve conformarsi alle norme di legge e alle norme
regolamentari aventi rilevanza generale, come in questo caso, mi
sembra che su tale punto sia necessario un approfondimento, perché
la questione non mi sembra così pacifica e quindi invito
l'Amministrazione ad un esame attento di tale disciplina, anche
perché è un meccanismo che, se subisse poi continue deroghe,
potrebbe sfociare in ricorsi e quant'altro.
Riguardo alla seconda osservazione che intendo svolgere, mi
sembra che in questo caso vi sia stata una sottovalutazione di
alcune caratteristiche proposte da qualche concorrente piuttosto
che da qualche altro e mi riferisco in concreto - perché sono a
conoscenza della documentazione che è intercorsa fra gli
interessati e l'Amministrazione - alla possibilità da parte di un
concorrente escluso di mettere a disposizione una struttura di
intervento più completa che prevedeva il ricovero di animali feriti
anche di notte e nei giorni festivi. Questa "cosa", che mi sembra
molto rilevante rispetto alla materia che si sta trattando, non è
stata presa in considerazione nei criteri che sono stati elaborati.
Credo che, anche in riferimento a tale specifico problema,
abbastanza rilevante rispetto alla materia che stiamo trattando...
nel futuro vi sia un'indicazione diversa, nel senso di premiare
maggiormente chi riesce a dare un servizio migliore. Mi sembra che
avere un servizio migliore sia lo scopo che abbiamo tutti:
l'Amministrazione, gli utenti, coloro che sono interessati alla
salute degli animali selvatici. Credo per il futuro - perché ormai,
per quanto riguarda questa offerta, le anomalie si sono
verificate... ci debba essere un approfondimento di questi temi,
per fare un'offerta che tenga conto delle osservazioni che noi
proponiamo all'attenzione della Giunta.
