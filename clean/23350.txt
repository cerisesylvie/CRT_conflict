Classificazione
CASA DA GIOCO



Oggetto del Consiglio n. 2501 del 21 febbraio 2007 - Resoconto
OGGETTO N. 2501/XII - Ricorso ad incarichi di consulenza
legale da parte della Casinò S.p.a. (Interrogazione)
Interrogazione
Constatato che la G.S. del Casinò de la Vallée, negli anni
2004 e 2005, si è avvalsa della collaborazione di alcuni studi
legali e avvocati per un importo complessivo di € 1.030.673 nel 1°
anno e di € 1.049.211 nel 2°;
Rilevato come tra i diversi soggetti incaricati, solo uno
studio legale, lo Studio Hammonds Rossotto, riscuote una piena ed
incontrastata fiducia riuscendo a percepire nel 2004 l'85% degli
onorari e nel 2005, addirittura, il 96% dell'intera somma impegnata
dalla G.S. per prestazioni legali;
Ritenuto importante conoscere nel dettaglio quali importanti
incarichi di consulenza, di patrocinio o rappresentanza legale sono
stati affidati all'Hammonds Rossotto;
il sottoscritto Consigliere regionale
Interroga
il Presidente della Regione per sapere:
1) se nel 2006 lo Studio Hammonds Rossotto abbia ricevuto
incarichi di consulenza da parte della Casinò S.p.a.;
2) in caso affermativo a quanto ammonterebbe la somma
destinata;
3) quali attività professionali sono state svolte dallo
studio legale durante l'ultimo triennio per giustificare tali
corrispettivi.
F.to: Venturella
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Consigliere Venturella, lei mi pone 3
domande precise:
"se nel 2006 lo Studio Hammonds Rossotto abbia
ricevuto incarichi di consulenza da parte della Casinò S.p.a.; in
caso affermativo a quanto ammonterebbe la somma destinata; quali
attività professionali sono state svolte dallo studio legale
durante l'ultimo triennio..."
.
Nel 2006 sono stati affidati allo studio degli incarichi che
complessivamente sono stati di 119mila euro e riguardano sia
attività di consulenza, sia di difesa in giudizio, in particolare
questi sono stati gli incarichi: una causa relativa al ricalcolo
del TFR degli impiegati tecnici, 4 ricorsi per 77 dipendenti, un
impianto contrattuale con "Cogetec" per la partecipazione alla gara
dei monopoli di Stato, un accordo per la costituzione di... lo
statuto, patti parasociali, una causa promossa dall'ex Direttore
del personale, assistenza e consulenza per l'erogazione di sanzioni
disciplinari ai dipendenti, contenzioso con impiegato tecnico
licenziato, pareri in materia di diritto commerciale, del lavoro e
sindacale, "privacy" e appalti pubblici. Questo per rispondere alle
prime 2 domande.
Rispondo alla terza domanda, triennio 2003-2004-2005: 100.000
nel 2003, 89.000 nel 2004, 355.000 nel 2005 e le attività sono
state queste: nel 2003 trattativa e impianto contrattuale per
affitto e subaffitto azienda "SAAV" e opzione di acquisto, accordo
transattivo con la liquidazione di un compenso che comprendeva
anche il contenzioso con "SAAV" di 100.000 euro; nel 2004
pareristica varia in materia di diritto del lavoro e sindacale,
commerciale e appalti pubblici: 89.000 euro; nel 2005 causa
relativa al ricalcolo del TFR degli impiegati tecnici, 46 ricorsi
per 291 lavoratori, pareristica varia in materia di diritto del
lavoro, sindacale, commerciale e appalti pubblici. Questo è lo
"stato dell'arte"del rapporto professionale fra la "Casinò" e lo
studio "Hammonds Rossotto".
Président
- La parole au Conseiller Venturella.
Venturella (Arc-VA)
- Rinnoviamo la richiesta
all'Assessore Marguerettaz di fornirci i dati relativi ad incarichi
e importi. Quello che resta nella documentazione, guardando i
bilanci di Gestione straordinaria, è che tale studio legale negli
anni 2004-2005 (nel 2006 non avevamo i dati, per questo abbiamo
chiesto le cifre) ha, rispetto alle consulenze legali, totalizzato
nel 2004 1.030.000 euro, nel 2005 1.049.000 euro, risultando il
primo studio legale in assoluto nel 2004 incamerando - volevo
utilizzare un altro verbo, ma non ho osato - l'84% degli onorari e
ben il 96% dell'intera somma spesa in onorari e consulenze legali
nel 2005. È evidente che una spesa complessiva di quasi 2 miliardi
di lire in un anno del vecchio conio e 2,1 miliardi di lire
nell'anno successivo rappresenta forse un "record". Mi sono tolto
lo "sfizio" di andare a controllare il bilancio della gestione
della società "Autostrade S.p.a.", che gestisce una rete molto
elevata di km. di autostrade - credo che il contenzioso di una
società come questa sia importante - e quindi anche il ricorso a
consulenze legali di tale società, una società a livello
internazionale e anche con partecipate internazionali. Potrò anche
fornire i dati scritti, ma non esiste dal 2000 al 2005 nessun
studio legale che per la società "Autostrade S.p.a." abbia avuto
così grandi compensi. Mettiamo sul tavolo questa riflessione,
allora o la GS e dopo "Casinò S.p.a." si è riequilibrata, oppure le
cause erano infinitamente, per limite che tende ad infinito, cause
su cause quasi ogni giorno per giustificare tali importi, oppure
forse c'è stato qualcosa che non ha funzionato, soprattutto se
attraverso un mezzo potente quale la rete - invito i colleghi a
digitare il sito "Hammonds Rossotto" - si scopre chi sono i soci
dello studio.
