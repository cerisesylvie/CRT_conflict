Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1419 del 26 settembre 1990 - Resoconto
OGGETTO N. 1419/IX - Istituzione di un servizio di sostegno
psicologico rivolto alle donne operate di tumore al seno
(Interpellanza).
Presidente - Do lettura dell’interpellanza
presentata dai Consiglieri Monami Cristina e Bajocco:
lNTERPELLANZA
Considerato che l"Arcidonna", la "Lega per la Lotta contro i
Tumori" e la "Consulta Regionale Femminile", evidenziano la
necessità dell’istituzione di un servizio di
sostegno psicologico rivolto alle donne operate di tumore al
seno;
Ritenuto che tale tipo di sostegno sarebbe necessario anche ad
altre categorie di ammalati e pertanto, con probabilità, esteso a
tutti coloro che ne necessitino;
Constatato che lì dove (in Italia e all’estero)
questa istituzione ha luogo ne sono conseguiti risultati
particolarmente significativi;
i sottoscritti Consiglieri regionali del Gruppo comunista
interpellano
l’Assessore regionale competente per
conoscere:
- quali siano gli intendimenti della Giunta in merito alle
richieste delle associazioni predette e ad una estensione del
servizio proposto.
Presidente
- Ha chiesto di illustrare
l’interpellanza la Consigliera Cristina Monami, ne
ha facoltà.
Monami Cristina (PCI)
- Ho creduto di fare mia una
richiesta che viene da tre associazioni aostane, riguardante
l’istituzione di un servizio psicologico di supporto
alle donne mastectomizzate.
Tutti i Capigruppo hanno ricevuto documentazione da parte di
queste tre associazioni, ciò nonostante mi sembrava opportuno
sentire quali fossero gli intendimenti della Giunta a questo
proposito ed anche parlarne in quest’aula.
Il cancro induce l’idea della morte, induce paura
e disperazione; credo proprio che l’istituzione di
un servizio psicologico a sostegno di questi ammalati vada in una
direzione che è quella di uscire da un modo parziale di vedere la
medicina che cura, ma che sia appunto quello di vedere la medicina
come prevenzione e come riabilitazione poi. Ecco che un sostegno
psicologico ha significato come riabilitazione totale ed anche
preventivo rispetto a malattie psichiche o mentali che possono
seguire al cancro stesso, che sappiamo fortemente drammatico.
Per quanto riguarda lo specifico e quindi perchè
l’idea di questo supporto alle donne
mastectomizzate, vorrei chiarire due o tre punti.
Perchè alle donne e perchè a questo tipo di patologia: in primo
luogo questo deriva dal fatto che due delle tre associazioni che si
fanno avanti con questa proposta sono associazioni femminili; in
secondo luogo credo che si debba imputare al fatto che
effettivamente il cancro al seno è una delle patologie cancerose
più diffuse nella popolazione femminile.
Un altro dei motivi per cui merita fermare
l’attenzione su questo ambito è il fatto che
comunque il cancro al seno è anche uno di quei pochi cancri che per
fortuna presentano una notevole guaribilità.
Ci auguriamo che questa istituzione diventi un nuovo modo di
curare, di prevenire e di riabilitare. Insieme a questa richiesta
le associazioni ne hanno fatte altre che si riferiscono al
trasporto e alla istituzione di un reparto di radioterapia, e
intorno a questo vorrei sentire l’Assessore.
Presidente
- Ha chiesto di parlare
l’Assessore alla Sanità e
all’Assistenza Sociale Beneforti, ne ha facoltà.
Beneforti (DC)
- Alla domanda posta con questa
interpellanza dalla Consigliera Monami non si può che rispondere
favorevolmente, perchè credo che se vogliamo portare avanti un
discorso vero di politica sanitaria nella nostra Regione, dobbiamo
affrontarlo a partire dalle basi su cui poggia una politica
sanitaria, che sono quelle della prevenzione, della cura e della
riabilitazione. Nel discorso di riabilitazione può rientrare
benissimo questo sostegno psicologico da dare agli ammalati, in
particolare alle donne operate di tumore al seno.
Di questa mia inclinazione favorevole a realizzare questo
obiettivo nell’ambito della riabilitazione che deve
essere portata avanti a livello regionale, che a breve scadenza
affronteremo e di cui discuteremo anche in questo Consiglio, avevo
già parlato anche con le associazioni che avevano fatto pervenire,
come ha ricordato la Consigliera, una lettera al sottoscritto a
fine luglio. Ci eravamo incontrati nel mese di agosto per esaminare
questo aspetto ed anche allora ai rappresentanti
dell’Arcidonna e della Consulta Femminile e agli
altri amici della Lega Antitumore avevo detto che questa Giunta
avrebbe affrontato tutto il discorso della riabilitazione e
all’interno di questa anche il sostegno psicologico
per le donne operate al seno.
In quella occasione abbiamo parlato anche del problema relativo
alla divisione del reparto di radioterapia ad Aosta, ho ricordato
loro che da parte nostra è già stato dato al Prof. Sanazzari il
mandato di realizzare un progetto di massima per realizzare una
divisione di radioterapia ad Aosta e che nell’attesa
stiamo vedendo con l’USL, con la quale avremo un
incontro definitivo ai primi di ottobre, di migliorare il trasporto
degli ammalati che devono recarsi fuori Valle per avere queste
cure.
Nel concludere voglio dire che siamo d’accordo di
vedere come realizzare l’obiettivo che queste
associazioni si sono date perchè rientra in una politica sanitaria
che vogliamo portare avanti, e nello stesso tempo voglio confermare
che portiamo avanti un discorso di istituzione della divisione di
radioterapia ad Aosta, perchè le malattie di cancro sono in
aumento, non sono stati ancora ritrovati mezzi di cura di queste
malattie e pertanto l’unico mezzo di cura
attualmente sono le radioterapie, le cobaltoterapie.
Per cui dobbiamo cercare di realizzare nel nostro ospedale
regionale un reparto che possa portare avanti un discorso di cura
di queste malattie, anche perchè avevamo preso contatti con la
Regione Piemonte per potenziare eventualmente le strutture di
Ivrea, dove molti dei nostri ammalati vanno a curarsi, sembra però
che la Regione Piemonte abbia deciso di non potenziare le strutture
di Ivrea ma quelle di Biella. Se i nostri ammalati da Aosta
dovessero andare a Biella, sarebbe ancora maggiore sacrificio. Per
cui bisogna cercare di realizzare questa struttura localmente.
Intanto vedremo di migliorare, in accordo con la USL con la
quale ci incontreremo nei prossimi giorni, questi mezzi di
trasporto in attesa di fare tutto il resto.
Ritengo che da parte nostra si debba procedere in questo senso e
a breve scadenza ci incontreremo per decidere come fare.
Presidente
- Ha chiesto di parlare la Consigliere Monami
Cristina, ne ha facoltà.
Monami Cristina (PCI)
- Ringrazio
l’Assessore, mi ritengo soddisfatta della risposta
che mi ha dato anche a nome di queste Associazioni. Mi auguro che
se non domani, addirittura dopo domani parta questo servizio di
sostegno psicologico alle donne mastectomizzate e fra 4 giorni al
massimo parta un servizio allargato a tutti gli ammalati di cancro
e a tutti quegli ammalati che necessitano di questo servizio.
***
