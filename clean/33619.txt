Classificazione
AMBIENTE
Inquinamento
EDILIZIA



Oggetto del Consiglio n. 1732 del 7 aprile 2011 - Resoconto
OGGETTO N. 1732/XIII - Interpellanza: "Rilevamenti
termografici effettuati dall'ARPA per verificare lo stato di salute
degli edifici esistenti nella Regione".
Interpellanza
Constatato che il consumo del settore relativo alla
climatizzazione degli edifici ammonta all'incirca al 40% del
fabbisogno energetico complessivo;
Sottolineato che il contenimento del fabbisogno energetico
per la climatizzazione degli edifici, oltre ad attuare un risparmio
di energia e quindi di combustibili, permette di ridurre le
emissioni in atmosfera di gas climalteranti, responsabili del
surriscaldamento del pianeta;
Ricordata la campagna di rilevamenti termografici effettuata
dall'ARPA nell'anno 2006 al fine di valutare lo stato di salute
degli edifici esistenti in Valle d'Aosta;
i sottoscritti Consiglieri regionali
Interpellano
l'Assessore competente per conoscere:
1) quanti immobili sono stati oggetto della campagna di
rilevamenti citata in premessa e quanti di questi edifici
appartengono al patrimonio pubblico regionale e a quello degli enti
locali;
2) se, collegata alla sopracitata iniziativa dell'ARPA, ha
fatto seguito una campagna per informare correttamente i cittadini
e i tecnici del settore edilizio sulle potenzialità e i vantaggi
dell'applicazione delle tecniche di riduzione delle
dispersioni;
3) il costo complessivo dei rilevamenti effettuati dall'ARPA
e se è intenzione della Giunta regionale ripetere l'iniziativa,
promuovendo uno studio mirato alle dispersioni termiche degli
edifici pubblici.
F.to: Bertin - Patrizia Morelli - Giuseppe Cerise
Président
- La parole au Conseiller Bertin.
Bertin (ALPE)
- Per una regione come la nostra, che
durante una parte importante dell'anno ha delle temperature medie
decisamente basse, il consumo del settore relativo alla
climatizzazione degli edifici rappresenta una quota importante del
fabbisogno energetico complessivo: da questo punto di vista il
contenimento del fabbisogno per la climatizzazione degli edifici
può rappresentare un importante risparmio in termini di energia,
oltre che ridurre le emissioni in atmosfera di gas climalteranti,
ricordandoci anche gli obiettivi 20-20-20 fissati dall'Unione
europea su questi argomenti...argomenti che avevamo già introdotto
in un'interpellanza molto tempo fa. Da questo punto di vista c'è
stata, qualche anno fa, una campagna di rilevamenti termografici
degli immobili effettuata da ARPA - nel 2006, credo - che, a mio
avviso, è stata piuttosto interessante e che può avere degli
sviluppi interessanti se gestita in modo corretto, anche perché
questo consumo negli edifici è comunque una parte significativa del
consumo energetico complessivo.
Pertanto ci chiedevamo quanti immobili sono stati oggetto di
rilevamento e quanti di questi appartenevano in generale al
patrimonio pubblico regionale o degli enti locali, anche perché è
importante che l'Amministrazione regionale dia l'esempio in questo
settore, cercando, lei per prima, di minimizzare la spesa o
comunque il fabbisogno energetico dei propri edifici. Volevamo poi
sapere se collegata a questa iniziativa vi era stata una campagna
d'informazione presso i cittadini, che poi dovrebbero effettuare
questi interventi, e i tecnici del settore, che possono dare
diffusione e dare un senso a questa campagna di rilevamenti in
generale per il contenimento di questo fabbisogno energetico. Poi
ci interessa anche sapere quanto era costata e se è intenzione
dell'Amministrazione rinnovare l'iniziativa.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie Presidente.
L'interpellanza riguarda il tema del risparmio energetico che è
particolarmente sentito dall'Amministrazione impegnata in una serie
di iniziative anche di incentivazione per favorire sia il risparmio
energetico, sia l'uso di fonti rinnovabili, con tutte le ricadute
in termini di risparmio di risorse naturali e di riduzione degli
impatti sull'ambiente.
Venendo al primo punto: "quanti immobili sono stati oggetto
della campagna di termografia svolta da ARPA", nell'ambito delle
attività di sensibilizzazione e informazione sul risparmio
energetico l'ARPA ha condotto, nell'inverno 2006-2007, una campagna
di rilevamenti termografici su edifici privati distribuiti in vari
comuni della Valle, per valutare le dispersioni di calore dei
fabbricati. Sono stati effettuati in quell'occasione più di 100
rilevamenti in edifici distribuiti un po' su tutto il territorio
regionale. L'insieme delle rilevazioni ha così permesso di avere un
quadro complessivo dello stato di salute degli edifici dal punto di
vista del risparmio energetico, andando a valutare la capacità di
isolamento e, ancora, le dispersioni termiche. Nell'inverno
2007-2008 è proseguita l'attività di rilevazione termografica
attraverso un lavoro inserito in un più ampio progetto di ricerca
finanziato dal Fondo sociale europeo, progetto nato dalla
collaborazione fra il Politecnico di Milano, ARPA Valle d'Aosta ed
il Comune di Ayas. Questo lavoro è consistito nell'effettuazione di
26 termografie su edifici in quel Comune, sempre di privati che
avevano aderito all'iniziativa. Successivamente sono stati
effettuati rilevamenti termografici su edifici pubblici su
richiesta di alcuni Comuni per valutare alcune situazioni
specifiche, casi quindi molto puntuali. Non sono invece stati
eseguiti da parte di ARPA rilevamenti sugli edifici regionali per i
quali l'Amministrazione si è attivata in modo diverso; su questo
punto il collega Pastoret ha già avuto modo di illustrare
l'attività svolta in occasione dell'interpellanza sull'argomento
che era stata discussa nella seduta del 9 febbraio scorso.
Sul secondo punto, le attività di informazione dei cittadini,
tutti i risultati delle campagne di analisi termografiche svolte da
ARPA sono stati utilizzati per azioni di informazione e
sensibilizzazione dei cittadini principalmente attraverso relazioni
dirette ai singoli richiedenti, ma anche attraverso una serie di
pubblicazioni che sono state rese disponibili sul sito Web. Inoltre
l'insieme delle informazioni acquisite ha permesso di predisporre
il progetto europeo AlpHouse, che ha come obiettivo il recupero in
chiave energetica dei fabbricati tipici dell'architettura rurale
delle nostre montagne. Successivamente all'approvazione del
progetto è l'Assessorato delle attività produttive che è subentrato
ad ARPA nell'implementazione e realizzazione del progetto
stesso.
Sull'ultimo quesito, i costi dell'attività e le attività future,
per l'effettuazione delle attività di rilievo termografico ARPA ha
impiegato le risorse umane già presenti nell'organico della propria
area operativa Energia, senza dover ricorrere a risorse ulteriori e
senza nuovi e maggiori oneri. Per la dotazione strumentale ARPA ha
speso la somma di circa 18.000.000 euro per l'acquisto della
termocamera, acquisto effettuato nel corso del 2006. Attualmente
l'Assessorato delle attività produttive ha incaricato ARPA dello
svolgimento delle istruttorie tecnico-amministrative delle pratiche
di richiesta di contributi, ai sensi dell'articolo 5 della legge n.
3/2006, mentre per le attività di formazione, informazione e
divulgazione ha incaricato il COA energia, che è il centro di
osservazione sulle energie, istituito ai sensi dell'articolo 3
della legge n. 3/2006, che attribuisce al COA il compito di
assicurare conoscenze ed analisi adeguate ad un'efficace
programmazione nel settore energia.
L'Assessorato delle attività produttive precisa poi in
particolare che, ai sensi della legge n. 21/2008 - quella sul
risparmio energetico degli edifici -, siano previsti interventi di
diagnosi e certificazione energetica degli edifici, nonché la
costituzione di un catasto energetico degli edifici che è in fase
di realizzazione. Inoltre l'Assessorato delle attività produttive
vuole ricordare che la Regione ha anche previsto il coinvolgimento
delle amministrazioni comunali e che, a tal fine, sono stati
previsti e finanziati appositi
audit
energetici degli
edifici comunali. Dopo una prima fase sperimentale, nei giorni
scorsi è stata approvata dalla Giunta regionale la graduatoria dei
progetti comunali ammessi a finanziamento con fondi POR sulla base
di una programmazione condivisa con il CPEL, che ha l'obiettivo di
portare ad un censimento capillare e ad un sostanziale
miglioramento dell'efficienza energetica degli edifici
pubblici.
Président
- La parole au Conseiller Bertin.
Bertin (ALPE)
- Ringrazio l'Assessore per la dettagliata
risposta. È vero, ci sono molte iniziative fatte
dall'Amministrazione regionale in questo senso, ma quello che mi
premeva sottolineare era che, al di là del numero di iniziative -
alcune interessanti e altre meno -, complessivamente l'impatto di
queste iniziative è, a volte, se non spesso, limitato negli
effetti. Come in questo caso si mette in azione un progetto
interessante com'è questo dei rilevamenti termografici degli
edifici, poi però da un punto di vista pratico tutta la parte
regionale non viene censita e, in generale, le ricadute rischiano
di essere poche per un progetto che, di per sé, avrebbe un certo
valore anche da un punto di vista del risparmio energetico
complessivo.
In generale l'invito è quello di utilizzare questi strumenti
appieno, e non solo di fare delle iniziative per aumentare l'elenco
un po' burocratico delle azioni svolte dall'Amministrazione,
soprattutto di avere un quadro complessivo di questa azione, non
tanto delle azioni, perché lei ce l'ha anche fatto questo quadro,
ma dei risultati che queste portano all'abbattimento energetico dei
consumi. Anche perché diventa sempre più un aspetto importante, al
di là della produzione, ridurre il più possibile il consumo
energetico, non solo per le indicazioni dell'Unione europea, ma in
generale è un fattore sempre più strategico nello sviluppo delle
nostre società. Grazie.
