Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 650 del 22 maggio 2019 - Resoconto
OGGETTO N. 650/XV - P.L. n. 25: "Rideterminazione, ai sensi
dei commi 965, 966 e 967 dell'articolo 1 della legge 30 dicembre
2018, n. 145 (Bilancio di previsione dello Stato per l'anno
finanziario 2019 e bilancio pluriennale per il triennio 2019/2021),
degli assegni vitalizi di cui alla legge regionale 21 agosto 1995,
n. 33 (Norme sulle indennità spettanti ai membri del Consiglio e
della Giunta e sulla previdenza dei Consiglieri
regionali)".
Farcoz (Presidente)
-
Proseguiamo con l'ordine del
giorno: punto n. 79.01. La parola alla relatrice Rini per
l'illustrazione.
Rini (GM) -
La presente proposta di legge è finalizzata a
dare attuazione alle disposizioni contenute nella legge n. 145 del
2018, ovvero il bilancio di previsione dello Stato per l'anno
finanziario 2019 e il bilancio pluriennale per il triennio
2019/2021, che impongono alle Regioni e alle Province autonome di
rideterminare, a decorrere dal 2019, la disciplina dei trattamenti
previdenziali e dei vitalizi già in essere a favore di coloro che
abbiano ricoperto la carica di Consigliere regionale "ai fini del
coordinamento della finanza pubblica e del contenimento della spesa
pubblica". Tale rideterminazione è effettuata con i criteri e i
parametri stabiliti con l'intesa del 3 aprile 2019 sancita in sede
di Conferenza permanente per i rapporti tra lo Stato, le Regioni e
le Province autonome di Trento e Bolzano. Al fine di giungere a
tale intesa, la Conferenza dei Presidenti dei Consigli regionali,
che allo scopo - e ringrazio tutti i colleghi che ne fanno parte -
si è riunita più e più volte, ha svolto un ruolo importante nella
definizione della stessa, ha avviato nei mesi scorsi un'istruttoria
tecnica richiedendo ad ogni Consiglio regionale di predisporre
simulazioni nella rideterminazione giungendo alla formulazione di
una proposta puntuale, condivisa da tutti i Consigli regionali, il
cui obiettivo è quello di contribuire al coordinamento della
finanza pubblica producendo risparmi di spesa e armonizzando la
legislazione regionale.
Colleghi, do per letto il resto della relazione che ho
depositato e che riassume brevemente le tappe di questo percorso.
Consentitemi però di fare qualche passaggio più politico e anche di
portare all'attenzione di quest'Aula ciò che è accaduto in seno
alla Conferenza dei Presidenti. Innanzitutto valuto in maniera
particolarmente positiva questo passaggio, perché armonizza una
materia delicata come quella dell'assegno vitalizio - poi torno su
questo termine - in tutto il nostro Paese, dove effettivamente
dall'analisi in seno alla Conferenza dei Presidenti era emersa e
sono emerse situazioni di disomogeneità molto forti. C'erano
Regioni, il Lazio per citarne una, ma anche tante altre, dove
c'erano effettivamente delle anomalie, delle disparità di
trattamento con altre Regioni ancora molto forti.
Detto questo, intanto inizio con un ringraziamento agli uffici,
ringrazio la dottoressa Perrin e con lei tutti coloro che hanno
lavorato davvero con tanta competenza, per produrre i dati per la
Conferenza; sono stati mesi di lavoro molto intenso per i nostri
uffici e li ringrazio. In seno alla Conferenza, dicevo, sono state
fatte delle panoramiche delle situazioni nelle Regioni e con
orgoglio, perché rappresentavo la Regione Valle d'Aosta, mi preme
portarvi a conoscenza del fatto che - poi basta andare a rileggersi
i verbali proprio della Conferenza dei Presidenti - la regione
Valle d'Aosta è stata portata come esempio virtuoso, anzi, il più
virtuoso all'interno del sistema regionale. Credo che questo sia
per la nostra comunità comunque un segnale positivo e lo dobbiamo
dire. Anche su questo permettetemi di fare un po' di chiarezza,
perché poi quando si parla di questa tematica, troppo spesso si
cade nel cercare di fare un unico calderone e di mettere situazioni
molto diverse, quindi in maniera molto schematica di riassumere
quelle che sono state le tappe per la nostra Regione importanti su
questo tema.
Innanzitutto nella Regione Valle d'Aosta non esiste più il
vitalizio così come concepito ancora in tante Regioni fino
all'approvazione di questa intesa, non esiste più dall'anno 2003.
Nell'anno 2003 è stato introdotto il sistema contributivo, un
sistema contributivo, però - e non ho nessun problema a dirlo,
perché abbiamo portato avanti battaglie molto forti nel 2012, che
poi sono sfociate con l'approvazione di un provvedimento -, che era
comunque ancora bilanciato in maniera non equa. Arriviamo al 2012,
anno in cui è stata approvata una legge molto importante, ed è lì
che la Regione Valle d'Aosta si è distinta rispetto alle altre
Regioni su questa tematica. Non credo poi che sia la tematica a
fare la differenza, ascoltavo giusto una trasmissione ieri dove
ricordavano che comunque la percentuale di risparmio è bassissima,
ma è un segnale, un segnale importante da dare in un momento di
difficoltà per la nostra realtà e, ovviamente, per tutto il
territorio nazionale. Questo segnale, dicevamo, l'abbiamo dato nel
2012, quando già non esisteva più il vitalizio, esisteva il sistema
contributivo, che però aveva proporzioni sbilanciate e siamo
passati dalla contribuzione dal 21 all'8 per il contribuente e dal
42 al 24, quindi è stato già un segnale fortissimo. Ma non basta:
nel 2018 una legge regionale ha abolito anche questo sistema.
Oggi nella Regione Valle d'Aosta c'è un altro sistema, ci si può
avvalere - io, per esempio, personalmente non l'ho fatto - di una
contribuzione previdenziale facoltativa. Credo quindi veramente che
su queste tematiche, tutti insieme, noi di questo Consiglio
regionale, al di là dell'appartenenza o del colore politico,
abbiamo dato prova di serietà nei confronti della nostra
comunità.
Detto questo, rimane quella piccolissima ormai parte gli assegni
vitalizi che sono ancora in erogazione. Su questo mi preme
chiarire, anche agli organi della stampa che seguono questa
tematica, che si è applicato qualche anno fa il contributo di
solidarietà, circa un anno fa o due anni fa. Il contributo di
solidarietà in tutte le Regioni italiane è stato stabilito nella
misura di tre anni e poi torna il vitalizio nella misura normale.
La Regione Valle d'Aosta, già allora, aveva stabilito un contributo
di solidarietà di sette anni, unica Regione peraltro in cui non c'è
stato nemmeno un ricorso da parte di chi percepiva il vitalizio,
altra oggettività che ha stupito un po' anche i colleghi delle
altre Regioni. Cosa cambia con l'introduzione di questa intesa? Per
la Regione Valle d'Aosta non cambia nulla, perché il contributo di
solidarietà era più o meno equivalente a quella che è l'intesa,
quindi non c'è una revisione dei vitalizi: i vitalizi in Valle
d'Aosta sono aboliti. Chi parla di vitalizi in Valle d'Aosta dice
una cosa non corretta. Ovviamente ci sono quelli ancora in
erogazione e la legge che li disciplina non li può abolire, ma sono
già stati investiti dal contributo di solidarietà che era uguale a
questa misura e protratto però nel tempo. È ovvio che alla scadenza
dei sette anni si sarebbe tornati alla misura piena. Con questo si
va a regolamentare.
La cosa veramente positiva - e di questo io devo ringraziare i
rappresentanti delle forze di Governo, i vari Ministri che hanno
collaborato e agevolato il percorso di questa intesa - è che
finalmente su questa tematica si porta un po' di omogeneità sul
nostro territorio, perché veramente c'erano condizioni di
disparità, di trattamenti veramente troppo diversi all'interno del
nostro Paese. Credo quindi che sia un passaggio importante. Così
come è stato fatto alla Camera e al Senato, giustamente anche le
Assemblee legislative regionali avranno un trattamento omogeneo su
tutto il territorio, e questo credo che sia un passo importante.
Come dicevo prima, ringrazio i Ministri della LEGA e del Movimento
5 Stelle che hanno agevolato questo percorso all'interno della
Conferenza dei Presidenti dei Consigli prima e che poi è stata
sottoposta ai Presidenti delle Regioni.
Ho ritenuto opportuno ricostruire brevemente questi passaggi
perché, come dicevo prima, su questo tema poi si rischia di
scivolare in preconcetti che non fanno onore anche al percorso di
chi ci ha preceduto all'interno di quest'Aula. A livello italiano
ci sono stati riconosciuti questi passaggi che abbiamo fatto negli
anni e mi sembrava corretto condividerli anche in quest'Aula.
Président
-
Nous sommes en discussion générale.
Qui souhaite intervenir? S'il n'y a pas d'interventions, nous
procédons.
La parola al collega Ferrero, sempre in discussione
generale.
Ferrero (MOUV')
-
Devo innanzitutto dare qualche
spiegazione perché all'interno della I Commissione c'è stata
un'astensione da parte mia, un'astensione sostanzialmente
personale, come personali saranno le considerazioni che farò
adesso. Si è cercato e si continua a cercare di spacciare questi
provvedimenti che vanno ad incidere sui cosiddetti "vitalizi" - che
io chiamo "doppie pensioni", mi piace chiamarle più così -, quando
in effetti poi si è fatto poco o nulla. Approfittando del fatto che
il nostro Presidente è un reputato medico, se si volesse fare un
approccio farmacologico della legge sui vitalizi che viene
approvata adesso, riguardo all'effetto sui cittadini è l'effetto
che ci sarebbe dal passaggio dal clistere alla supposta, vale a
dire che cambia il farmaco, ma la modalità di somministrazione è
sempre la stessa. Perché dico questo? Dico questo perché è inutile
che alcune forze politiche, e una in particolare, continui ad
agitare la bandiera dell'abolizione dei vitalizi quando non è stato
abolito un bel niente.
Dodici o tredici anni fa, quando non avevo ancora
un'appartenenza politica, io ero in piazza a distribuire dei
volantini riguardo alla necessità di abolire completamente la
doppia pensione dei politici. Oggi ho riportato alla luce la giacca
nera, che oggi significa lutto per quanto mi riguarda, e che
indossavo all'epoca. All'epoca ero convinto che i vitalizi
dovessero essere aboliti e "abolire" vuol dire eliminare, vuol dire
togliere definitivamente e completamente di mezzo. Vedo che però
con il tempo qualcuno ha ammorbidito la parola "abolizione"
chiamandola successivamente "taglio" e poi, successivamente,
"riduzione". Tutto questo è coinciso con l'occupazione da parte di
una forza politica di posti di governo a Roma e di posti di governo
nei vari Consigli regionali; per cui, nel momento in cui ci si
siede, si inizia ad ammorbidire e di conseguenza la parola
"abolizione" viene alleggerita e si passa alla riduzione.
Già nel 2013 tentammo più volte con il collega Cognetta di far
passare una norma che abolisse questa legge sui vitalizi in maniera
completa. Non ci riuscimmo. Nel 2015 allora decidemmo di portare un
articolo molto semplice in cui si diceva: "Chi vuole rinunciare al
vitalizio può rinunciare e chi non vuole rinunciare faccia quello
che gli pare". Io circa due mesi fa ho chiesto alla Presidenza del
Consiglio di sapere quanti Consiglieri regionali hanno rinunciato
ai vitalizi - "rinunciato" vuol dire che non prendono neanche un
centesimo - e ho constatato con tanto dispiacere che i nomi erano
solo dei due promotori dell'iniziativa, vale a dire: Ferrero e
Cognetta. Ci sentiamo soli, ci sentiamo veramente tanto soli, lo
dico ai colleghi del Movimento 5 Stelle, ma siete ancora in tempo a
mettere una firma sul modulo di rinuncia, non è una cosa così
difficile! Perché? Perché qualcuno, in un recente passato, ha
voluto darmi delle lezioni di coerenza, qualcuno che forse
dovrebbe, dato che ogni tanto la cita, andare a vedere su
Wikipedia
o sul vocabolario Devoto-Oli che cosa vuol dire
"coerenza", perché se la coerenza è mantenere sempre la stessa
camicia più o meno ordinata in stile militare e poi abdicare ai
principi, a quello che era stato detto e sostenuto... perché io con
certe persone ho fatto anche una parte di percorso politico, di
conseguenza adesso vedo che le cose sono cambiate.
Io capisco, invidio anche il piglio militaresco con cui alcune
persone... e mi rivolgo direttamente al collega Mossa, in maniera
che poi possa intervenire magari anche per fatto personale, quindi
lo invito... da Roma arriva l'ordine di cambiare il termine
"onestà" con "autonomia" perché in Valle d'Aosta... com'è che
diceva? Non ricordo bene, non vorrei sbagliarmi: "In Valle d'Aosta
tira di più l'autonomia che l'onestà", come se il discorso
dell'autonomia fosse divisibile da quello dell'onestà. Ma io
capisco che forse è la formazione militare che porta a dire:
"Signorsì, sono cambiate le cose? Cambiamo anche i principi". Ecco
che allora si assiste a questa specie di starnazzamento sul fatto
che si sia fatta una rivoluzione sui vitalizi o, meglio, sulle
doppie pensioni, quando di fatto semplicemente c'è stata una
riduzione che, per carità, è un qualcosetta, ma qui si va contro
quel principio sacrosanto che il politico non deve avere dei
privilegi rispetto al cittadino.
Guardate che anch'io e il collega Cognetta ci siamo fatti due
conti! Noi avremmo potuto avere tranquillamente una pensione a 65
anni, iniziare a percepire un assegno - lo dico riguardo a me, che
sono lavoratore dipendente - che corrispondeva a quello che
prenderei come pensione dopo 45 anni di lavoro per essere stato
pochi anni in Consiglio regionale! Ma secondo voi è giusto questo?
Io lo so già, qualcuno dirà: "C'è il sistema contributivo" e
qualcun'altro dirà: "Ma quando io interrompo il lavoro potrei avere
dei pregiudizi". Ma scusate, colleghi, la maggior parte di noi è
costituita da lavoratori dipendenti! Noi con i contributi
figurativi continuiamo a versare i contributi e non interrompiamo
la nostra carriera e quando riprendiamo - dato che siamo posti in
aspettativa - il gioco è fatto, ci conservano anche il posto di
lavoro! Quindi che cosa vogliamo di più? Un collega mi mormora: "E
cosa succede per gli altri che sono liberi professionisti?". Il
collega che mormorava è il collega Marquis, ma quanti di questi
altri che hanno il lavoro autonomo hanno restituito la partita IVA
il giorno in cui sono entrati in Consiglio e l'hanno riattivata il
giorno successivo di quando sono usciti? Va bene, benissimo, forse
ci sarà un'eccezione che conferma la regola o due eccezioni? Ma non
è la regola che è stata applicata a tutti! Ci saranno le eccezioni,
chapeau
alle eccezioni, ma io sto parlando della situazione
generale e la situazione generale è diversa: chi svolge un'attività
non l'ha interrotta! C'erano degli imprenditori anche nel
precedente Consiglio regionale che non hanno interrotto le loro
attività, ma giustamente, è una scelta! Pensano di poter fare
politica e di poter continuare la loro attività? Va benissimo, non
ci sono problemi! Il fatto però che un lavoratore dipendente - e io
lo vedo molto più grave nel lavoratore dipendente che non nel
lavoratore autonomo - si prenda una doppia pensione perché ha fatto
politica per alcuni anni, io la trovo una porcata. La trovavo una
porcata 13 anni fa e la trovo una porcata anche adesso, senza
andare a vedere poi tutti i problemi che ha portato una
legislazione che ha concesso a certe persone di ritirare dai 300
mila al milione e 80 mila euro di riscatto del vitalizio, persone
che in alcuni casi erano state condannate e hanno dovuto
abbandonare la politica per le condanne subite.
Arrivare ad oggi con una norma che consente di risparmiare 50
mila euro - i conti sono stati fatti -, quando io guardo su quella
pagina nascosta nel sito del Consiglio regionale e vedo che solo in
circa 2-3 anni, per ogni persona che ha rinunciato al vitalizio -
vale a dire per me e il collega Cognetta -, c'è stato un risparmio
di 37.400 euro a testa che superano i 50 mila, ma abbiate pazienza,
di che cosa stiamo parlando? Va bene la legge, va bene, però siamo
ben, ben lontani da quello che si aspetta il cittadino, da quello
che si aspettavano i valdostani, perché poi, non pensate, quei
milioni di euro riscattati da ex Presidenti della Regione, da ex
Consiglieri e da ex Assessori sono andati di traverso a tutti!
Invece dell'abolizione si è quindi optato per questa specie di
escamotage
.
Io penso che al di là di tutto, anche nell'ottica di
intravvedere la politica come uno spirito di servizio, bisognerebbe
qualche volta tenere distinto il portafoglio. Glielo dico, collega
Marquis: se effettivamente ha chiuso la partita IVA e quindi ha
cessato l'attività, per me va bene, perché quello è il
comportamento. Allora in quei casi si potrebbe fare un'eccezione,
perché in quei casi allora c'è una giustificazione. Però
attenzione, qui c'è una serie di lavoratori - anche lavoratori
dipendenti - che hanno già una copertura pensionistica e
assicurativa che va ad incidere direttamente sulla carriera futura.
Qualcuno perderà delle opportunità perché dice: "Mentre faccio
politica io perdo delle opportunità di carriera"? Non faccia
politica, perché sennò lo spirito di servizio si va a fare
benedire! Ecco perché alla fine della fiera, caro collega Mossa,
non conta tanto la camicia stirata o la camicia che è sempre dello
stesso colore, contano i principi, e quelli devono iniziare
all'inizio della carriera e devono finire all'inizio della
carriera. Certo, poi ci si siede e una doppia pensione fa comodo a
tutti!
Presidente
-
Prego, collega Mossa, per fatto
personale o per primo intervento?
Mossa (M5S)
-
Per fatto personale. Mi spiace che
magari qualche
post
dei giorni scorsi abbia suscitato così
tanta rabbia da parte del collega Ferrero, non era questa
l'intenzione; dire le cose come stanno a volte dà fastidio, è vero,
me ne rendo conto spessissimo; purtroppo, però, quando si tratta di
un dato di fatto bisogna anche accettarlo. Intanto vorrei ricordare
al collega Ferrero che quello che viene discusso a Roma non è
solamente frutto delle decisioni del solo Movimento 5 Stelle, ma di
decisioni che il Movimento 5 Stelle prende a seguito di un
contratto di governo proprio con quella forza politica che lei oggi
sembra abbracciare (parliamo della LEGA). Certo, si tratta quindi
di compromessi. Ovviamente vorremmo abolire interamente tutti i
vitalizi e tutti i privilegi della classe politica, ma oggi,
purtroppo, non avendo ancora il 51 percento dei seggi a Roma,
questo non è possibile, per cui si tenta di mediare su tutte le
nostre proposte di legge e su tutte le nostre attività.
Vorrei far presente un'altra cosa al collega che la volta scorsa
diceva che è facile chiedere voti con una divisa addosso. Intanto
gradirei da parte di quest'Aula che la Guardia di Finanza venisse
esclusa dalla mia attività politica, in quanto sono stato messo in
aspettativa. Esiste una circolare, vigente, che delibera che i
militari della Guardia di Finanza che si candidano a qualsiasi
livello per elezioni amministrative, regionali, politiche o
europee, vengano messi in aspettativa già nel momento in cui si
candidano. Caro collega Baccega, è impossibile che un militare
della Guardia di Finanza possa andare a chiedere i voti in divisa,
quindi la prego di aggiornarsi. Oggi io sono un Consigliere
regionale della Valle d'Aosta, non sono un militare della Guardia
di Finanza, pertanto vi pregherei di separare le due cose, le due
attività, e di rivolgersi a me in quanto Consigliere e non
finanziere.
Vorrei poi chiedere un'altra cosa a lei, collega Ferrero. Lei
inizialmente nel 2013 era entrato in Consiglio regionale
promettendo di restituire parte del suo stipendio, e adesso le
chiedo: oggi sta restituendo qualcosa ai cittadini valdostani o si
è dimenticato le promesse fatte nel 2013? Perché noi - vorrei
ricordarlo a questa Assise - teniamo solamente 2.700 euro al mese
delle nostre indennità e il resto lo restituiamo alla popolazione
valdostana attraverso delle donazioni: abbiamo donato un
defibrillatore, a breve doneremo un ecotomografo all'ospedale
Beauregard che permetterà di fare dei controlli specifici ai
bambini da 0 a 16 anni, successivamente faremo anche delle
donazioni alla scuola con i soldi nostri, con i soldi che ci
spettano di diritto. Sentir parlare quindi di tagli di pensioni e
di indennità proprio da lei, che ha smesso da un bel pezzo di
restituire anche un solo centesimo alla popolazione valdostana, mi
sembra un po' pretestuoso.
Concludo dicendo che comunque il Governo giallo - non quello
giallo-verde - vorrà sicuramente molto di più e un giorno speriamo
di poter ottenere molto di più.
Presidente
-
La parola al collega Ferrero per
fatto personale. Invito poi i colleghi a continuare sulla
discussione della legge.
Ferrero (MOUV')
-
Continuerò sulla discussione
della legge.
Riguardo alla questione, ovviamente c'è il tentativo maldestro
di fare una specie di miscela di tutto e di non rispondere a quello
che avevo chiesto al collega Mossa, vale a dire perché non
rinunciate anche voi al vitalizio, dato che c'è una legge regionale
che lo consente. Lei ha pasticciato inserendo tutta una serie di
questioni sulla LEGA o non LEGA. Scusate, ma con la LEGA ci siete
voi a braccetto a Roma! Lei millanta delle mie simpatie per la
LEGA, ma io semplicemente posso avere alcune simpatie per certi
atteggiamenti o certe considerazioni politiche che possono esser
fatte da chiunque, quindi non c'è nulla di che stupirsi.
Riguardo allo stipendio, io non apro la questione su tale
argomento, perché giustamente me lo farebbe anche rilevare il
Presidente del Consiglio, ma faremo due considerazioni su quello
che abbiamo dato io e il collega Cognetta all'epoca e su quello che
avete dato finora voi, su quello che percepite effettivamente
adesso voi, su quello che potete detrarre effettivamente voi e su
come andavano all'epoca le cose quando si limitava lo stipendio a
2.500 puliti. Mi avete invitato a nozze, la ringrazio collega
Mossa! Basta andare a vedere sul sito nazionale del Movimento 5
Stelle la voce "Tirendiconto", andate a vedere - c'è un sito
particolare - che cosa c'è riportato: sostanzialmente è riportato
tutto quanto è stato restituito dai Consiglieri che c'erano prima,
perché di vostro vedo poca roba, comunque questo lo vedremo
poi.
Io lo ribadisco, è un invito, non è per carità nessuna pretesa,
ma c'è questo articolo di legge e, se siete coerenti con quanto è
sempre stato sostenuto dal vostro Movimento di cui io ho fatto
parte, e prima che ne facessi parte ero in piazza a dire:
"Abolizione dei vitalizi", fornite alla Presidenza del Consiglio
regionale la vostra rinuncia totale come abbiamo fatto noi al
vitalizio. Questo vuol dire coerenza! In quanto alla rabbia che mi
sarebbe stata attribuita, si sbaglia, c'è una bella differenza tra
la rabbia e la compassione.
Presidente
-
La parola alla Presidente Rini.
Rini (GM)
-
Non entro in queste diatribe tra
Movimento 5 Stelle ed ex, ma mi preme fare due puntualizzazioni,
perché ho sentito fare dei ragionamenti, soprattutto su tutta
quella che è la sfera dei lavoratori privati, che mi fanno
accapponare la pelle, mi fa veramente accapponare la pelle.
Innanzitutto una piccolissima premessa su questa intesa, proprio
perché ho partecipato ai lavori, e per rispetto dei Ministri che
hanno portato avanti questo lavoro me lo deve consentire, collega
Ferrero, come l'intera Aula. Capisco la propaganda politica, ma non
si può dire: "Ma perché non avete proposto l'abolizione del
vitalizio?".
In Italia fortunatamente siamo ancora in uno stato di diritto
dove ci si deve attenere alle norme e si fa anche quel che è
lecito, proprio noi che siamo dei legislatori; non possiamo portare
avanti l'abolizione dei vitalizi in erogazione quando già si sono
espressi che questo non si può fare, tant'è che nelle altre Regioni
sono stati fatti e portati avanti dei ricorsi vinti, quindi si fa
tutto quello che si può fare per contenere questa spesa. Non voglio
fare l'avvocato di LEGA e Movimento 5 Stelle a livello statale, per
carità, ma è così.
Noi potevamo abolire il nostro e così abbiamo fatto. Io ho anche
cercato di ricostruire le tappe per riportare un po' di chiarezza e
di giustizia su questo tema, ma evidentemente è proprio
infattibile, perché si presta molto bene alla campagna elettorale;
lo capisco, ma spiace perché si fa disinformazione in questa
maniera.
Comunque, detto questo, lei ha detto solamente: "Io e il collega
Cognetta rinunciamo al vitalizio". Ha detto una cosa non esatta,
perché qui ho l'elenco di chi aderisce alla previdenza integrativa
e sono 22 colleghi su 35, quindi anche altri. Le porto il mio
esempio, io non ho aderito ad una previdenza integrativa e le dico
di più, collega: io provengo dal mondo delle partite IVA, provengo
- e sono fiera di provenire - dal cosiddetto "mondo dei privati".
Forse è proprio questo che ha allontanato anche quest'Aula e questo
Palazzo dalla nostra comunità. Torniamo a pensare che esiste anche
tutto un mondo di lavoratori che non sono dipendenti e che hanno
tutto il sacrosanto diritto di mettersi a disposizione della cosa
pubblica candidandosi e vedendosi eletti. Io capisco che sia facile
per un dipendente pubblico e, per carità, è giusto che sia così. Un
dipendente pubblico si candida, giustamente viene eletto, finisce
il suo percorso e chiama: "Mi prepara la scrivania?", e
immediatamente riprende servizio nel posto che aveva lasciato. È
giusto, è tutto normale, vivaddio che sia così, ma è questo! Un
lavoratore nel mondo privato - e non sto qui a disquisire, perché
non è questa la sede, ma ci torneremo perché è un tema che mi sta
particolarmente a cuore -, tutti i mesi, per arrivare alla fine del
mese, con tutto quello che sta dietro ad un lavoro privato - e chi
è in quest'Aula lo sa molto bene tanto quanto la sottoscritta -,
quando termina il suo mandato deve riprendere la sua attività. Non
condivido per niente il ragionamento, si vede che conosce poco il
mondo dei lavoratori privati, collega Ferrero, perché non è che uno
chiude la partita IVA. Ma come si permette di dire una cosa del
genere? Uno ha una un'attività portata avanti con fatica, lavoro,
impegno suo e della propria famiglia, chiude la partita IVA e poi,
quando conclude il suo percorso al servizio anche della comunità,
che cosa fa? Quella telefonata non la può fare, ma mantiene invece
un'attività, nel frattempo che svolge il suo servizio a favore
della comunità, senza percepire magari delle entrate, mettendo
delle persone che seguano l'attività privata, affinché possa poi,
alla fine del suo percorso politico e come è giusto che sia -
perché io credo profondamente che il percorso politico debba essere
una parentesi -, rientrare nel mondo del suo lavoro che si è
faticosamente conquistato lavorando ogni giorno. Bisogna farsi
carico di queste situazioni.
Io sogno una situazione in cui il lavoratore privato è messo
nella stessa condizione del lavoratore pubblico, dove la libertà di
candidarsi sia la medesima, e su questo dobbiamo lavorare. Su
questi temi non creiamo confusione, perché è facile poi nella
confusione ovviamente fare disinformazione e portare a casa magari
dei meri risultati elettorali, ma credo che tutti insieme su questo
dobbiamo davvero far sì che ci sia chiarezza.
Président
-
La parole au collègue Marquis.
Marquis (SA)
-
Anch'io su questo tema vorrei dire
due parole e fare alcune considerazioni. Generalmente sono
questioni che non mi appassionano, però mi spiace molto che questi
argomenti vengano strumentalizzati per fare della demagogia o per
creare del disorientamento nell'opinione pubblica. Io credo che
invece sia molto importante chiarire bene come stanno le cose.
Ha già evidenziato la collega Rini che esistono due tipologie,
due situazioni diverse dentro l'Aula per chi fa politica: c'è il
lavoratore dipendente e c'è chi opera nelle libere professioni o
nel mondo autonomo. Credo che la politica, a livello di principi
generali, debba garantire a tutti di poter esercitare lo stesso
diritto/dovere di poter essere rappresentante dei cittadini a tutti
i livelli ed in tutti i consessi. Ritengo quindi che il nostro
approccio debba essere improntato alla pari opportunità per tutti e
mi spiace sentire che ci si gioca un pochettino su questi
argomenti. Ha detto la collega Rini che chi si trova a fare il
dipendente pubblico, il giorno che non è più eletto alza il
telefono e dice: "Preparami la scrivania che avevo 5 anni fa", gli
tolgono la polvere e il giorno dopo riprende la sua attività nella
stessa posizione in cui si trovava.
Io posso spiegare qual è il mio caso: sono stato eletto nel
2013, ho scelto di fare politica per il piacere di farla, quindi
ero consapevole di quello che mi aspettava. Ho chiuso la partita
IVA, ma l'ho chiusa per togliere ogni velo di possibile opacità, e
soprattutto perché ci sono le opposizioni che vedono anche lo
sporco dove non c'è. Ho quindi fatto una scelta ben precisa e ho
detto: "Qui bisogna chiudere l'attività per essere tranquilli e per
poter esercitare un'attività". Però la mia posizione non è come
quella del dipendente pubblico, ma è quella per cui, una volta
finita l'attività politica, bisogna riaprire l'attività. Io ero un
artigiano nella mia professione, non avevo dipendenti, non ho
potuto mantenere l'ufficio e distaccarmi temporaneamente, quindi
dovrò riaprire un ufficio, spendere dei soldi, investire, portare
avanti e dare continuità al lavoro che avevo in precedenza. Sotto
questo profilo ritengo quindi che non ci sia un pari trattamento da
parte di tutto questo mondo rispetto a quello dei lavoratori
dipendenti. Pertanto, quando si parla di certi argomenti, questi a
mio avviso dovrebbero essere trattati in modo un po' più discreto,
senza fare dell'inutile demagogia qui, dentro quest'Aula. Le posso
garantire che chi fa questo lavoro l'ha fatto per scelta, ma ci
rimette l'autonomo che deve riaprirsi l'attività rispetto a quel
riconoscimento che c'è col sistema contributivo, perché noi non
abbiamo due pensioni, è già bello se ne arriverà una in questa
condizione! Qualcuno potrà dire: "Lo avete scelto"; sì, è stata
fatta una scelta, quindi non c'è niente da recriminare, però la
pari opportunità nel trattamento deve essere garantita a tutti
nello stesso modo.
Io credo che questi non siano argomenti da cavalcare in modo
così maldestro per catturare l'attenzione dell'opinione pubblica,
perché bisogna fare chiarezza fino in fondo, bisogna lavorare nelle
Commissioni, fare proposte costruttive che pongano chiarezza e
correttezza nell'approccio. Penso che questo tema non debba
appartenere a nessuno, perché nessuno credo possa darsi il titolo
di "difensore del risparmio della pubblica amministrazione". Quali
sono le tue idee che porti dentro il Consiglio regionale? "Io
difendo la corretta spesa pubblica nella remunerazione dei
Consiglieri". Io credo che questo non interessi alla nostra
comunità, alla nostra comunità interessa sapere di quali idee è
portatore ciascuno di noi per risolvere i problemi che bisogna
affrontare nella vita comune di tutti i giorni, credo sia questo il
tema principale.
Pertanto io non entro nel merito dei giudizi delle persone, ma
credo sia corretto fare un po' più di attenzione quando si parla di
tali questioni, perché devono soprattutto essere improntate alla
correttezza. Mi pare che la collega Rini abbia già sottolineato che
in ambito nazionale la Valle d'Aosta è stata presa come esempio di
virtuosità. Io penso che non sia un comportamento produttivo
continuare a vedere il male dove non c'è; credo che la verità vada
messa a galla, vada evidenziata così com'è in tutte le sue
componenti, ma che non si debba esagerare nell'approcciarsi a
questi argomenti, perché ciascuno deve fare la propria autocritica,
farsi una valutazione e, soprattutto, non andare poi a valutare
sotto il profilo dell'efficienza i comportamenti degli altri
colleghi.
Président
-
Nous sommes encore en discussion
générale. La parole au collègue Secrétaire Vesan.
Vesan (M5S)
-
Vorrei entrare nell'alveo della
discussione sulla proposta di legge. Come ha già evidentemente
spiegato bene la Presidente Rini, riguarda la definizione a livello
di legge regionale di quella che è un'intesa Stato-Regioni e quindi
è stata, sì, parte da un'intesa con il Governo, ma è stata
concordata anche con tutte le altre Regioni italiane.
Questa riduzione dei vitalizi - perché non è la loro abolizione
- permette di far rientrare il trattamento a fine lavoro in un
ambito ragionevole, ed è quello che di fatto questa legge permette
di assegnare: alla fine della propria carriera politica uno
percepisce una pensione compatibile con la sua attività lavorativa,
quello che peraltro è già previsto nell'attuale normativa
regionale. Non era così anche solo fino alla scorsa legislatura,
quando effettivamente la previdenza complementare prevista
prevedeva quote particolarmente elevate che consentivano di
accantonare cifre decisamente fuori dalla vita comune dei
cittadini, mentre adesso non fanno altro che sostituire un regime
pensionistico che per i Consiglieri regionali non esiste.
Noi non siamo dipendenti della pubblica amministrazione, siamo
amministratori, e quindi perdiamo la possibilità di vedere pagati
dal nostro datore di lavoro - se vogliamo, i cittadini - i
contributi legati all'INPS. Questi contributi figurativi di cui ha
parlato prima il collega sono contributi che ogni Consigliere si
deve versare di tasca propria. L'Amministrazione regionale ha
ribaltato la situazione normale, vale a dire la previdenza
complementare che ogni cittadino si paga viene pagata
dall'Amministrazione regionale, mentre la previdenza ordinaria,
quando si è all'interno di quest'Aula, non esiste più e quindi
quella viene sostenuta dal Consigliere con la propria retribuzione.
La situazione di "doppia pensione", così come è stata chiamata, è
la stessa identica doppia pensione che ha ogni cittadino che si fa
una pensione integrativa. È questo il motivo per cui il nostro
gruppo ha deciso di votare a favore di questa legge. Purtroppo è
tardiva, perché il Governo giallo-verde è arrivato tardi in questo
Paese, però permette di sanare almeno qualche situazione.
Con questa norma non siamo riusciti in nessuna maniera ad
incidere sui Consiglieri che nel passato, grazie al regime
retributivo, sono scappati con la cassa facendosi inseguire dalle
televisioni nazionali, perché quelle posizioni erano chiuse e
questa norma non incide in nessuna maniera nei loro confronti, però
in qualche modo siamo riusciti ad incidere su quelli chiamiamoli
più "virtuosi" o comunque che non avevano voluto il taglio
dell'epoca continuando a percepire vitalizi. Per costoro c'è questo
taglio che ammonta a circa 50 mila euro all'anno. È poco?
Probabilmente sì, però è già qualcosa, sono 50 mila euro in più
nelle casse dell'Amministrazione regionale tutti gli anni. In altre
Regioni, dove in realtà non si era arrivati al regime contributivo
in tempo utile, i tagli sono veramente molto grandi. Nel Lazio, per
esempio, l'Amministrazione regionale avrà a disposizione molti più
fondi grazie al taglio dei costi della politica fatto da questo
Governo.
Non sto ad entrare a livello personale sulle retribuzioni del
Movimento 5 Stelle o su altre questioni, però nel momento in cui
siamo chiamati a votare questa legge, ed è una legge che permette
di ridurre dei privilegi, il voto del Movimento 5 Stelle in
quest'Aula sarà convintamente favorevole.
Président
-
D'autres interventions en discussion
générale? La parole au collègue Ferrero.
Ferrero (MOUV')
-
È il mio secondo intervento. Qui
si continua comunque a lavorare con il fumo, è quello che avevo
semplicemente detto, poi ognuno è libero di pensare come la vuole.
Ma chi se ne frega, a me non importa quello che fanno gli altri! Io
volevo solo ribadire un concetto, quello della doppia pensione. Su
questo poi alla fine si svicola quando si va ad affrontare. Perché
il lavoratore dipendente deve avere la doppia pensione? Mistero.
Perché non si sottoscrive la rinuncia? Mistero.
Riguardo al fatto che ci debba essere una previdenza
integrativa, ma colleghi, abbiate pazienza, con uno stipendio netto
da 5 mila e rotti per un Consigliere normale e di 9-10 mila per un
Presidente del Consiglio non siamo in grado o non siete in grado di
farvi un'assicurazione con una parte di quello stipendio? Se questa
è demagogia, per carità, io continuo nella mia demagogia! Certe
retribuzioni che sono comunque fior di retribuzioni, consentono
anche di far fronte ad un'eventuale pensione integrativa; chi vuole
se la fa, chi non vuole non se la fa, ma trasformare quasi in
martire il povero Consigliere regionale a cui tolgono la seconda
pensione e chissà che cosa succede... insomma, anche da questo
punto di vista ci sono vari gradi e vari livelli.
Troviamo un livello intermedio, perché sennò poi rischiamo
veramente che la demagogia la faccia qualcun altro. Io di martiri
non ne vedo. Leggendo quella pagina Internet all'interno del sito
del Consiglio regionale non vedo dei martiri, ma persone che hanno
vinto al Lotto guardando quelle cifre: 300 mila, 400 mila, 800
mila, e avanti. Capite che era l'occasione per porre un parziale
rimedio ad uno scempio che si è manifestato in tutti questi
anni.
Comunque lo ribadisco, e poi stop, tanto ognuno si tiene le sue
idee e ognuno calcola con la sua calcolatrice la sua coerenza: c'è
un articolo di legge che consente la rinuncia volontaria ai
vitalizi. Ad oggi ci sono due persone che hanno rinunciato; prego,
accomodatevi, e per me il discorso è chiuso.
Président
-
La parole à la Présidente Rini.
Rini (GM)
-
Brevissimamente, e per fatto personale
della Presidenza, oserei dire, semplicemente per dare una corretta
informazione: collega Ferrero, non si può più, l'articolo 10bis non
esiste più, è stato abrogato, pertanto non si può rinunciare a
questo perché il vitalizio non c'è più. Non si può quindi invitare
i colleghi a rinunciare, non c'è la previsione. Si può non aderire
alla previdenza integrativa e, le ripeto, siamo in tanti a non
averlo fatto, perché anch'io, pur avendo una partita IVA, non l'ho
fatto. Non si può chiudere come dice lei, glielo ripeto per
l'ennesima volta. Non tutte le attività possono chiudere una
partita IVA. Non posso spendere per 10 anni per poi tornare nel
mercato del lavoro e riaprire una partita IVA, perché nel mio
settore, quello di cui mi occupo io, non si può fare. Questo
comporta tutte le spese di tenere in piedi una partita IVA, quindi
facciamo corretta informazione, ma smettiamola di invitare a
rinunciare al vitalizio perché il vitalizio non esiste più.
L'articolo 10bis a cui lei fa riferimento è stato abrogato.
Président
-
La parole au collègue Secrétaire
Restano.
Restano (GM)
-
Premetto che è un argomento che non
ho mai seguito con grande attenzione, perché non appartiene alla
mia formazione e quindi non sono così addentro come magari sono
altri colleghi, però mi sento in dovere di portare la mia
testimonianza, vale a dire quella di un dipendente pubblico in
aspettativa. Prima ancora voglio dire una cosa in più: parliamo di
persone che qua non ci sono più, parliamo di colleghi che hanno
partecipato ai lavori di questo Consiglio ma che non ci sono
più.
Quanto detto dal collega Vesan dei Cinquestelle evidenzia quanto
il Consiglio di cui io non facevo parte si è portato avanti
sull'argomento, perché credo che la Valle d'Aosta sul tema sia
stata la più virtuosa in Italia. Questo è dimostrato dalla cifra
per certi aspetti esigua rispetto ad altre Regioni che viene
decurtata sulle 50 mila euro all'anno, mi sembra; quindi bene ha
fatto rispetto alle altre Regioni chi, prima di noi, era seduto
qua. Forse si poteva fare di più, forse si poteva fare meglio.
Signori, permettetemi però di dirlo con tanta franchezza: qua
qualcuno ha detto "Di martiri non ne vedo, non ce ne sono", ma io
mi sento un martire per un voto che ho dato in questo Consiglio,
perché ho messo in discussione tutti i miei averi, tutto quello che
ho avuto come retribuzione all'interno e pregiudico il percorso
della mia famiglia. Sono un martire e lo dico ad alta voce, poiché
tutti i miei beni sono sequestrati, perché con il mandato di
rappresentanza che mi ha dato la popolazione valdostana ho espresso
il mio parere. Sono stato coraggioso, perché oggi sono un
perseguitato, e allora questa cifra che mi danno come retribuzione
è ben guadagnata, perché l'ho già spesa tutta per avvocati e per
consulenti! Per questo mi sento un martire.
Sono uscito dal tema, chiedo scusa, però mi sentivo in dovere di
farlo. Questi soldi sono stati ben recepiti, perché adesso non ho
più niente da spendere a fine mese; spendo tutto per avvocati per
aver portato la parola della popolazione valdostana esprimendo un
voto e questo non è corretto!
Président
-
La parole au collègue Bertin.
Bertin (RC-AC)
-
Ritorno sull'argomento in
discussione. Mi sono occupato della questione dei vitalizi ormai
molto tempo fa, in tempi non sospetti, diciamo così, quando non era
un argomento da prime pagine dei giornali e, soprattutto, di
propaganda elettorale. L'ho fatto partendo dal presupposto che la
politica non è un mestiere e quindi non deve beneficiare della
pensione
ad hoc
.
La soluzione trovata nel finire della scorsa legislatura a mio
avviso è equilibrata, perché permette appunto di avere un percorso
pensionistico unico per chi lo vuole, senza creare una doppia
pensione e, di fatto, abrogando il vitalizio. La Regione Valle
d'Aosta, la prima in Italia, fortunatamente aveva già in precedenza
adottato il metodo contributivo. Tutte le altre Regioni, per non
avere adottato il metodo contributivo e aver mantenuto il sistema
retributivo, in questi ultimi anni si sono poi trovate in una
situazione estremamente difficile, perché non avevano accantonato i
soldi per pagare i vitalizi e alcune di queste erano in una
situazione di quasi
default
dei bilanci del Consiglio
regionale, situazione estremamente complicata dal punto di vista
contabile. La nostra Regione, invece, avendo fortunatamente aderito
al metodo contributivo prima delle altre, non si è trovata mai in
questa situazione e bisogna comunque evidenziarlo, perché molte
Regioni - e porto l'esempio dell'Emilia Romagna - hanno cambiato di
metodo, anche perché si sono trovate in una situazione di rischio
default
del Consiglio regionale, non avendo negli anni
accantonato le risorse necessarie ormai maturate per il
vitalizio.
Questo intervento legislativo riguarda appunto i vitalizi
passati e ha un impatto minimo per quanto riguarda la nostra
Regione, anche in ragione dei ragionamenti che facevamo prima.
Purtroppo questo argomento è sempre stato affrontato come una
questione di campagna elettorale e di propaganda all'insegna del
taglio, dell'abolizione, un po' come aboliamo per decreto la
povertà, ma poi all'atto pratico purtroppo le cose sono molto più
complicate e ne vediamo il risultato. Tra l'altro bisogna pensare
che questo provvedimento è un atto dovuto, anche perché, se non
venisse approvato, ci troveremmo con una sanzione che comporterebbe
una penalizzazione dei trasferimenti dello Stato alle Regioni, che
è stato inserito, e anche un quadro della situazione nella quale si
trovano le altre Regioni per cui, per imporre l'adeguamento a
questo sistema, si è dovuta addirittura esercitare una sorta di
ricatto.
Per quanto ci riguarda l'impatto è minimo, i circa 50 mila euro
sono anche il frutto di tutti gli interventi fatti in precedenza.
Per quanto mi concerne, evidentemente non posso che votare questo
provvedimento, perché, seppur minimo, comporta una diminuzione dei
costi della politica e si inserisce nell'attività fatta in questi
anni.
Président
-
La parole au collègue Bianchi.
Bianchi (UV)
-
Un brevissimo intervento per
sottolineare come questo tema sia già stato
à la une
nella
scorsa legislatura, là dove chiaramente siamo stati tra le prime
Regioni a legiferare, e a dimostrazione che ancora oggi molti
credono che ci siano i vitalizi qui, in Consiglio regionale, benché
non ci siano più dalla scorsa legislatura. È bene quindi che se ne
parli, che venga evidenziato che siamo stati una delle Regioni più
virtuose in tal senso.
Permettetemi di ricollegarmi all'ottimo discorso che ha fatto il
collega Restano, vale a dire del perché ci sia un qualcosa di
riconoscimento in ogni caso per i Consiglieri: perché ormai stiamo
andando in una direzione in cui ad oggi non si può neanche più dire
quello che si pensa e votare quello a cui uno crede, chiaramente
con pareri tecnici, con pareri di legittimità, perché ti mettono in
condizioni... a questo punto anch'io sono uno tra quelli, perché da
due anni ho tutto sequestrato. Benissimo. Ho fatto questo inciso,
ma perché? Perché oggi ormai l'Aula del Consiglio regionale è
diventata un
atout
per mandare qualcosa in Procura, in tutti
i Consigli lo stiamo vivendo. La dimostrazione è che appena due
punti prima è stata richiesta una votazione nominale, ma perché? In
maniera da poter vedere quali erano i Consiglieri che votavano un
atto in cui ci sono dei pareri legittimi, pareri da parte di
tecnici. Poi politicamente uno può essere d'accordo e l'altro può
essere contrario, ma non è questo il tema, non è questo che noi
dobbiamo fare. Noi dobbiamo discutere, ognuno di noi in funzione
alle proprie sensibilità porta avanti i propri temi e le proprie
idee, ma non per far finire dei colleghi in Procura o segnalare dei
colleghi in Procura. Non è questo il mandato che ci hanno dato i
valdostani! Quindi è chiaro che, bene o male, da parte di tutta una
serie di persone si voglia... e in passato ci siamo tolti quello
che c'era, non lo abbiamo più, il vitalizio non esiste più, ma è
indubbio che ci debba essere una questione contributiva come
qualsiasi lavoratore di qualsiasi ambiente.
Questo era solamente per evidenziare che, benché il lavoro del
Consiglio regionale sia un lavoro forse dove tutti pensano che si
discuta parecchio - e molto probabilmente è anche colpa nostra,
perché passiamo magari delle giornate a discutere su temi che non
vengono reputati importanti dai valdostani - sta a noi a discutere
di problemi veri per cui la popolazione possa di nuovo valutare e
vedere che l'Amministrazione regionale è presente e che continua a
dare delle risposte ai valdostani. Sta a noi.
Presidente
-
Altri colleghi desiderano
intervenire? Se non ci sono altri interventi, chiudo la discussione
generale e, se non ci sono interventi in replica, procediamo
all'esame dell'articolato. Invito i colleghi a prendere posto.
Articolo 1. Dichiarazioni di voto? Metto in votazione l'articolo
1. La votazione è aperta. La votazione è chiusa.
Presenti: 35
Votanti: 32
Favorevoli: 32
Astenuti: 3 (Cognetta, Ferrero, Gerandin)
Il Consiglio approva.
Articolo 2. Possiamo dare lo stesso risultato? Stesso risultato.
Articoli 3, 4, 5, 6 e 7: stesso risultato.
Il Consiglio approva.
C'è ora l'emendamento all'articolo 7bis proposto da vari
colleghi che il collega Manfrin intende illustrare. Prego, a lei la
parola.
Manfrin (LEGA VDA) -
Con questo emendamento, che è stato
sottoscritto da numerosi colleghi, si vuole intervenire sia
sull'erogazione dell'assegno vitalizio previsto dalla legge
regionale n. 33/1995, sia sui trattamenti previdenziali previsti
dalla legge n. 28/1999 prevedendo la sospensione dell'erogazione
per coloro i quali siano condannati in via definitiva per i delitti
contro la pubblica amministrazione. Questo emendamento trae la sua
forza e spunto sia dalle molteplici previsioni normative che sono
state fatte da tutte le Regioni italiane - sostanzialmente 16
Regioni su 20 hanno applicato questo emendamento recependolo nella
propria normativa -, sia da una specifica delibera che c'è stata a
titolo di esempio presso la Camera dei Deputati e che,
sostanzialmente, ha escluso dalla percezione di qualsivoglia
vitalizio o assegno coloro i quali si siano macchiati di reati
particolarmente gravi.
Ritengo che questo sia un assoluto segno di buonsenso,
soprattutto quello di recepirlo all'interno di questo testo, per
fare in modo che chiunque sieda su questi banchi abbia ben chiara
qual è la posizione e quale sarà il contegno da mantenere durante
il suo mandato.
Président
-
La parole à la Présidente Rini.
Rini (GM)
-
Ovviamente condivido lo spirito di
questa norma; però, come chiarito anche dai pareri resi
dall'Avvocatura di Stato - cito anche il parere n. 4/2014 del 27
ottobre e il parere protocollo n. 15.093 del 2017 -, la
disposizione contenuta nel DL n. 164/2012 sarebbe una sorta di
cosiddetta "norma monito" che non modifica e non innova la portata
degli articoli 28 e 29 del Codice penale i quali, già di per sé, da
soli, determinano la perdita dell'assegno vitalizio a favore del
Consigliere regionale condannato in via definitiva ad una pena
superiore ai 5 anni rappresentando l'effetto automatico
ex
lege
della pena accessoria. Ricordo che ovviamente questa
previsione -il collega in seno alla Conferenza dei Capigruppo
faceva l'esempio di una vedova - non può mai essere caricata su un
discendente, neanche nelle altre Regioni, ma è sempre solo
personale, quindi solo qualora l'assegno vitalizio sia erogato alla
persona che è stata colpita da una misura. Questo non vale per le
vedove, quindi in quel caso lì sarebbe comunque escluso da questa
previsione perché riguarda esclusivamente il soggetto, in quanto la
responsabilità è personale. Su questo abbiamo fatto le verifiche e
mi permetto di dirlo perché giustamente lei lo aveva segnalato
nelle sedi opportune.
Per le ragioni che ho riassunto noi ci asterremo su questa
previsione.
Président
-
La parole au collègue Manfrin.
Manfrin (LEGA VDA)
-
Come ho già avuto modo di
spiegare durante l'esposizione, ben 16 Regioni su 20 hanno deciso
di integrare questa fattispecie all'interno della propria
normativa.
Trovo assurdo che un Consiglio regionale come il nostro non
abbia questa specifica previsione che - come è stato ricordato - è
una "norma monito", in maniera che sia molto chiaro ed evidente che
chi incorre in questo tipo di reato chiaramente ne paga le
conseguenze.
Io ringrazio però il Presidente Rini per aver introdotto un tema
di cui ho parlato in maniera incidentale in alcune occasioni: ne ho
parlato in Consiglio comunale, ma anche in Conferenza dei
Capigruppo. Desidero però ribadirlo in quest'Aula: lei ha sollevato
un tema sul quale dovremmo riflettere tutti e probabilmente
prevedere una norma specifica su questo. Diversi anni fa, questo
Consiglio fu teatro di uno scontro molto cruento - non parlerei
nemmeno di scontro istituzionale - e durante questo scontro ci fu
un Vicepresidente che si macchiò di "attentato contro gli organi
costituzionali". Questo Vicepresidente del Consiglio fuggì in
Jugoslavia, venne condannato in contumacia e, nonostante questa
condotta, la vedova di questa persona continua a percepire la
reversibilità del suo trattamento. Io trovo che questo sia
vergognoso. Trovo che continuare a mantenere questi pagamenti,
questi privilegi verso le persone che sono macchiate di un crimine
tanto orrendo verso organi costituzionali, tanto che dovette
intervenire un Commissario di Governo per riaprire e concedere la
possibilità di riunire il Consiglio regionale - questo chiaramente
è escluso da questa norma, perché giustamente è quello che ha
sollevato, infatti quello che lei ha presentato è ultroneo rispetto
a questa proposta e a questo emendamento, e su quello bisognerà
fare una specifica proposta -, trovo che pagare e dare una
reversibilità ancora oggi a coloro che sono macchiati di crimini
tanto orrendi sia assolutamente sbagliato. Così come è sbagliato
pensare di non recepire questo emendamento all'interno di questa
proposta di legge.
Sarà una macchina chiaramente molto importante, dal momento in
cui ci si riempie la bocca di tante belle parole, di tanta legalità
e di tante riduzioni di spese e tante cose, pensare di escludere
questo specifico emendamento, sarà chiaramente una macchia che
peserà molto sul provvedimento che verrà licenziato da
quest'Aula.
Président
-
La parole à la Présidente Rini.
Rini (GM) -
Solamente per precisare: il caso che lei ha
ricordato, collega, si è concluso - vorrei ricordarlo per onor del
vero - e il soggetto in questione ha ottenuto la grazia, quindi non
esiste neanche più quel reato. Al di là di questo, e quindi del
singolo caso - poi politicamente ognuno può fare le proprie
considerazioni, ma questo è lo stato dell'arte -, non possiamo
pensare di mettere mano al regolamento e sarebbe una presa in giro
dirlo. Nessun regolamento può ovviamente ovviare a quella che è una
previsione normativa di responsabilità penale, e speriamo di
rimanere in uno stato di diritto dove le responsabilità sono in
capo al singolo, alla persona che commette naturalmente determinati
reati. Non c'è nessun modo per ovviare a questa responsabilità, che
ovviamente rimane personale, e nessun modo per impedire quanto
portava lei come esempio relativamente alle vedove che percepiscono
questo trattamento. A parte che in futuro non ci sarà nemmeno più
questo caso, perché il vitalizio, come abbiamo appena detto, non
c'è più, e quindi non c'è neanche più questa previsione normativa.
Per queste ragioni, come le dicevo prima, noi ci asterremo.
Président
-
Je mets en votation l'amendement,
l'article 7bis. La votation est ouverte. La votation est
fermée.
Présents: 35
Votants: 17
Pour: 16
Contraires: 1
Abstentions: 18 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Marquis, Morelli, Nogara,
Peinetti, Restano, Rini, Testolin, Viérin)
Le Conseil approuve.
Article 8. Explications de vote? J'ouvre la votation pour
l'article 8.
Invito i colleghi a votare l'articolo 8. La votazione è aperta.
La votazione è chiusa.
Presenti: 35
Votanti           
: 31
Favorevoli: 31
Astenuti: 4 (Cognetta, Ferrero, Gerandin, Pulz)
Il Consiglio approva.
Posso dare lo stesso risultato per l'allegato A? Stesso
risultato.
Metto in votazione la proposta di legge. La votazione è aperta.
Invito i colleghi a votare. La votazione è chiusa.
Presenti: 35
Votanti: 31
Favorevoli: 31
Astenuti: 4 (Cognetta, Ferrero, Gerandin, Pulz)
Il Consiglio approva.
