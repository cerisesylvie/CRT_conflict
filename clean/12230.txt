Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3125 del 26 febbraio 1992 - Resoconto
OGGETTO N. 3125/IX Pullmans sostitutivi dei treni lungo la
linea ferroviaria Aosta-Torino.
(Interrogazione)
Presidente Do lettura dell'interrogazione del Consigliere
Riccarand.
Interrogazione Ricordato che verso la metà dello scorso mese
di gennaio gli organi di stampa avevano riportato la notizia delle
rassicuranti parole del Ministro dei trasporti che sembravano
chiudere definitivamente l'epoca dei pullman in sostituzione dei
treni lungo la linea Aosta-Torino, nei periodi di sciopero;
Constatato che fra la fine di gennaio e la prima quindicina del
mese di febbraio 1992 gli utenti della ferrovia Aosta-Torino non
hanno trovato il treno, ma i soliti pullman sostitutivi, in
moltissimi giorni;
Rilevato, in particolare, che questo fenomeno si è verificato
nei giorni della Fiera di S.Orso e nei giorni in cui a Torino c'era
l'obbligo delle targhe alterne, con grave disagio per chi aveva
necessità di muoversi;
Ricordato che il sistema dei pullman sostitutivi dei treni
determina ritardi ed irregolarità di servizio con impossibilità di
rispettare le coincidenze con altri treni;
il sottoscritto Consigliere regionale del gruppo verde
alternativo
interroga
l'Assessore all'Ambiente, Territorio e Trasporti per sapere:
1) quanti e quali sono stati i giorni nel corso dei mesi di
gennaio e di febbraio in cui è stato attuato dalle Ferrovie dello
Stato il famigerato "Programma 2";
2) quanto personale militare è stato spostato dalla linea
Aosta-Chivasso su altre linee e in quali giorni; e se è vero che
nei giorni in cui sono stati soppressi i treni, dei macchinisti
civili valdostani sono stati posti in ferie obbligatorie;
3) qual'è la ditta che fornisce i pullman sostitutivi del
"Programma 2" e dove ha sede;
4) che cosa ha fatto la Giunta regionale per porre fine ad una
situazione che provoca grave disagio ai valdostani utenti della
ferrovia.
Presidente
Risponde l'Assessore dell'ambiente,
territorio e trasporti Limonet.
Limonet (DC)
In relazione all'interrogazione, si comunica
che i dati richiesti nei punti 1, 2 e 3 sono di esclusiva
competenza dell'ente Ferrovie dello Stato, al quale ente, non
appena ricevuta questa interrogazione, l'assessorato aveva
provveduto a richiedere delle informazioni con lettera, ottenendo
le seguenti risposte.
Nei mesi di gennaio e febbraio 1992 il "programma 2" è stato
attuato quattro volte e precisamente dal 25 al 27 gennaio, dal 30
gennaio all'1 febbraio, dal 3 al 6 febbraio, dall'8 all'11
febbraio. In tali occasioni sono stati mediamente spostati dalla
linea Aosta-Chivasso circa 150 genieri, non si è invece mai
verificato il cosiddetto fenomeno di ferie obbligatorie relativo al
personale delle ferrovie la cui categoria fosse in sciopero.
Gli autobus sostitutivi, data la complessità del servizio e in
considerazione dell'impegno per effettuarlo nel migliore dei modi,
non vengono forniti da una sola impresa, ma da un gruppo di circa
venti aziende qualificate del settore.
Queste sono le risposte date dal direttore compartimentale e
giunte con fax alle ore dodici di questa mattina. Purtroppo non
esistono altre informazioni a proposito delle imprese che hanno
partecipato al servizio, quindi non posso rispondere alla precisa
domanda dell'interpellante, cercherò eventualmente di farlo in
un'altra occasione. Possiamo comunque solo dire che nessuna ditta
valdostana ha fornito autobus sostitutivi del "Programma 2".
Per quanto riguarda il punto 4, la Giunta regionale è
intervenuta con ogni tipo di azione, a livello politico e
amministrativo centrale, a livello compartimentale, con interventi
diretti e con mezzi di stampa. Purtroppo la risposta pervenuta
dalla direzione compartimentale è del tutto insoddisfacente.
A tale proposito vi leggo una lettera di risposta delle Ferrovie
dello Stato, indirizzata al Presidente Gianni Bondaz - il quale si
era naturalmente premurato di sollecitare una normalizzazione del
servizio - che dice:
"In merito alle osservazioni recentemente
pervenute sullo spostamento del personale del genio ferrovieri ad
altre linee della rete in occasione delle astensioni dal lavoro
degli agenti FS, si fa presente che tale diversa utilizzazione
riveste carattere di eccezionalità ed è disposta allo scopo di
ridurre al minimo i disagi dell'utenza nazionale, consentendo
l'effettuazione di un maggior numero di convogli.
Nel comprendere la sfavorevole accoglienza dei descritti
provvedimenti da parte della clientela della Valle d'Aosta, si deve
tuttavia evidenziare che i disagi indotti sono complessivamente
assai contenuti. Infatti, nelle richiamate circostanze, alla
soppressione dei treni fa riscontro la copertura totale di tutti i
servizi previsti, mediante il ricorso a vettori su gomma. Solo in
alcune rare, imprevedibili evenienze può verificarsi che alla
cancellazione di un collegamento su rotaia non corrisponda
l'attivazione di uno specifico autobus.
In proposito, allo scopo di evitare quanto più possibile simili
inconvenienti, si assicura il massimo impegno nello studio
previsionale sugli effetti delle manifestazioni di sciopero e nella
più oculata predisposizione dei servizi alternativi.
Sperando che le esposte considerazioni possano trovare sereno
accoglimento presso le comunità valdostane, si ringrazia per
l'attenzione riservata al trasporto ferroviario e si inviano i
migliori saluti. Il Direttore compartimentale""
Come avrete potuto sentire è una lettera che dice ben poco;
l'unica soluzione è lo spostamento del personale del genio
ferrovieri, per il quale ci si sta adoperando. Si deve però
constatare che il contingente del genio nella direzione
compartimentale FS di Torino è stato aumentato anziché essere
ridotto, con un ulteriore insediamento di una seconda linea
compartimentale per Pinerolo.
Presidente
Il Consigliere Riccarand ha chiesto
d'intervenire.
Riccarand (VA)
Io credo che ci sia un dato evidente a
tutti: verso la metà del mese di gennaio del 1992 il Ministro dei
trasporti Bernini aveva rilasciato delle dichiarazioni con cui
assicurava che non si sarebbe più verificato per la Valle d'Aosta
il fenomeno della sostituzione di corse di treni con corse
automobilistiche. La smentita è stata netta e direi pesante, perché
fra la fine del mese di gennaio e la prima metà di febbraio sono
stati circa quindici i giorni - l'elenco l'ha fatto adesso
l'Assessore - in cui sulla linea Aosta-Torino sono stati soppressi
dei treni e sono stati sostituiti con dei pullman.
Il fatto che il compartimento dica che comunque c'è la
sostituzione non coglie il dato del disagio, perché i pullman non
rispettano l'orario dei treni, sono più lenti perché devono fare
dei percorsi più lunghi, quindi non permettono agli utenti della
ferrovia di avere le coincidenze, di rispettare gli orari, di
sapere quando arriva questo servizio.
Evidentemente il disagio è notevole e, fra l'altro, determina
poi anche una diminuzione dell'utenza ferroviaria.
Queste situazione si è verificata poi in concomitanza di due
situazioni che avrebbero richiesto il massimo funzionamento della
ferrovia: erano i giorni della Fiera di Sant'Orso e proprio in quei
giorni non ha funzionato la ferrovia; erano i giorni in cui a
Torino c'erano le targhe alterne, per cui anche chi dalla Valle
d'Aosta doveva recarsi a Torino, evidentemente non sempre poteva
utilizzare la macchina perché non poteva entrare in città, stante
il divieto. Quindi, anche in quella situazione, la presenza del
treno sarebbe stata sicuramente molto utile e proprio in questa
circostanza si è invece verificato in modo massiccio, ancora più
che in passato, l'utilizzo dei pullman sostitutivi e la
soppressione di treni.
A questi chiarimenti del direttore del compartimento di Torino
spero che la Giunta dia una risposta molto precisa, in modo da
sottolineare ancora una volta che questa situazione è
inaccettabile; non è vero che il disagio è molto limitato e
contenuto, il disagio è molto forte. L'utente che va alla stazione
e invece di trovare un treno deve salire su un pullman che impiega
un'ora in più per andare a Torino, evidentemente la prossima volta
prima di prendere la ferrovia, ci pensa parecchio. Questo
evidentemente va poi a penalizzare tutto il servizio trasporto su
rotaia; è una cosa che chiunque di noi abbia fatto questa
esperienza sa quanto pesa.
Inoltre mi risulta che, proprio nei giorni in cui viene attuato
il "Programma 2" le Ferrovie dello Stato incentivano i macchinisti
civili a porsi in ferie. Può darsi che non si tratti di ferie
obbligatorie, non li obbligano a mettersi in ferie, però li
invitano, naturalmente dicendo "mettetevi in ferie perché noi
sopprimiamo i treni". Quindi invece di puntare ad utilizzare tutte
le possibilità li costringono, in pratica. Certo, uno può anche non
mettersi in ferie, però sta lì tutto il giorno a far niente, perché
gli tolgono il treno, questa è la realtà. Gran parte dei
macchinisti quindi si mettono in ferie perché non sanno cosa fare
tutto il giorno, perciò sono praticamente obbligati.
Tutto questo viene poi a cadere su questi pullman sostitutivi
che possono essere di varie ditte; sarebbe interessante sapere
quali sono le ditte, non dico in generale, ma ad esempio le ditte
che hanno sostituito le corse dei treni nel "Programma 2" attuato a
fine gennaio, inizio febbraio. Si saprà pure chi ha fatto questo
servizio! Bisogna fare in modo di sapere quali sono queste ditte e
se ci sono collegamenti fra gli interessi di queste ditte ed il
"Programma 2", perché non è possibile una cosa di questo genere che
si protrae a tempo indefinito, dopo che ci sono stati impegni per
eliminare questa situazione.
Io credo che la situazione, invece di migliorare, sia peggiorata
e penso che la Giunta debba dare una risposta molto ferma al
Dipartimento delle Ferrovie, al Ministro Bernini, a tutte le
autorità dell'ente Ferrovie dello Stato perché è una situazione
insopportabile per gli utenti della Valle d'Aosta.
