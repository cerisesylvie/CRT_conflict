Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 246 del 20 aprile 1983 - Resoconto
OGGETTO N. 246/VII - CRITERI DI ATTRIBUZIONE DEI PREMI
ANNUALI DI FEDELTA' AL LAVORO ED AL PROGRESSO ECONOMICO.
(Interpellanza).
PRESIDENTE:
Do lettura dell'interpellanza presentata dai
Consiglieri Cout, Carral e Bajocco.
INTERPELLANZA
Anche quest'anno l'8 maggio, verranno assegnati 374 dei 196
premi previsti di fedeltà al lavoro e del progresso economico
consistenti in medaglie d'oro e attestati di riconoscimento.
Tra questi premi vi saranno quelli a favore di lavoratori,
impiegati ed operai, che abbiano prestato ininterrotto servizio
alle dipendenze della stessa azienda industriale, commerciale
agricola, artigiana o della stessa famiglia per un certo numero di
anni.
Considerato che non sempre (quasi mai) sono i dipendenti a
scegliere di licenziarsi o di passare alle dipendenze di altre
aziende, e che questo si verifica sempre più in questi ultimi tempi
per motivi più che evidenti di crisi che ha investito il tessuto
industriale della Valle; che i dipendenti sono comunque "fedeli al
lavoro" e che, anzi, è proprio quello che di più vorrebbero vedersi
assicurato,
I sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1) se l'assessorato ha già rilevato questa o altre incongruenze
nel bando;
2) se è possibile modificare in Valle i criteri del bando di
concorso per l'assegnazione di premi di fedeltà al lavoro e del
progresso economico per gli anni futuri in modo da permettere:
ai dipendenti che per lunghi anni hanno dedicato la loro
attività al lavoro, anche se, per motivi non dipendenti dalla loro
volontà, non sempre alle dipendenze della stessa azienda, di poter
partecipare all'assegnazione di premi;
di superare altre incongruenze se vi sono;
3) cosa intende, comunque, fare l'Assessore in proposito.
PRESIDENTE:
Ha chiesto di illustrare l'interpellanza il
Consigliere Cout, ne ha facoltà.
COUT - (P.C.I.):
In questo caso mi sembra che ci sia una
delle tante incongruenze che continuano ad andare avanti per degli
anni. Nel 1952/53 venne istituito un premio per quei dipendenti di
imprese industriali, commerciali, agricole ed artigiane che sentono
profondamente di partecipare alla vita ed al progresso delle
aziende e vi collaborano con fedeltà e slancio, prestando lungo ed
ininterrotto servizio. Sono stati istituiti dalla Regione 20 premi
divisi in quattro categorie, per lavoratori dipendenti, cinque per
imprese individuali, tre per piccole imprese industriali e due
premi per chi abbia conseguito un brevetto. Così si è andati avanti
negli anni. Siamo arrivati all'anno 1983 ed il bando di concorso
prevedeva 70 premi a favore di lavoratori dipendenti, due a favore
di dirigenti di azienda, settanta a favore di coltivatori diretti
con almeno 35 anni, quindici a favore di titolari di aziende
individuali, quindici a favore di aziende individuali e familiari
commerciali, due per chi avesse conseguito un brevetto, quindici a
favore di lavoratori dipendenti della Pubblica Amministrazione o di
studi professionali, due a favore di liberi professionisti, cinque
di lavoratori che abbiano lavorato negli alpeggi. Così sono stati
istituiti ben 196 premi. Di questi, ne sono stati assegnati 374,
cioè i lavoratori dipendenti che ne hanno fatto richiesta sono
molto maggiori di quelli che rientrerebbero nel bando e questo non
so se sia avvenuto anche negli anni passati, comunque certo i premi
previsti sono inferiori. Questo porta ad una spesa abbastanza
elevata (penso per almeno un paio di centinaia di milioni) quindi
siamo dell'idea che questo bando di concorso sia fatto nel migliore
dei modi e tutti quelli che abbiano il diritto, vi possano
accedere.
Una delle incongruenze che abbiamo rilevato in questo bando, è
che quando è stato istituito il premio si parlava di dipendenti che
avessero prestato lungo ed ininterrotto servizio alle dipendenze di
un'impresa. Succede che non sempre questo è possibile, per cause
anche indipendenti dai lavoratori, e mi riferisco soprattutto alle
imprese edili, dove un gran numero di lavoratori sono costretti,
loro malgrado, a cambiare lavoro perchè licenziati e non
rientrerebbero in quei 35 anni di servizio che sono stati previsti
successivamente dai bandi degli ultimi anni. Intanto sarebbe da
verificare se la Regione non possa modificare queste richieste del
bando per un numero così lungo di anni, o comunque non si possa
introdurre il concetto che se il licenziamento avviene senza che il
lavoratore l'abbia richiesto non possa influire sulla
partecipazione o meno al bando di concorso, perchè questo è un
premio di fedeltà al lavoro e non ad una particolare azienda.
Con questa interpellanza abbiamo voluto chiedere se è stata
esaminata questa possibilità, se vi sono altre incongruenze, cosa
intende fare in proposito l'Assessorato. E' una questione di
principio perchè per una spesa di questo genere che la Regione
affronta ogni anno per dare questi premi, è necessario che tutti
quanti ne abbiano il diritto, vi possano rientrare.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Il bando del premio di fedeltà al lavoro
è stato redatto in seguito ad indicazione fornita a suo tempo dalla
circolare del Ministero Industria, Commercio ed Artigianato, che
suggeriva alcuni criteri per conferire il premio. Finora
l'Assessorato non ha rilevato l'incongruenza del genere esposto;
sono stati comunque premiati i lavoratori che per gli anni
richiesti hanno prestato servizio presso la stessa azienda, anche
se questa ha cambiato proprietario o denominazione sociale.
E' senz'altro possibile modificare tali criteri d'assegnazione
se necessario, in quanto non sono vincolanti, ma ovviamente
adattabili alle situazioni di ogni Regione e Provincia. Se si
presenterà il caso quindi l'Assessorato è disponibile a rivedere il
bando anche proponendo un incontro con le Associazioni economiche e
di categoria per evitare le incongruenze rilevate. E' auspicabile
comunque mantenere un minimo criterio limitativo per l'assegnazione
del premio per evitare generalizzazioni che lo svuoterebbero del
significato che gli è stato attribuito, perchè anche per gli anni
passati è sempre stato fatto così, cioè sono sempre stati dati dei
premi in più rispetto a quelli che erano riportati sul bando.
Quest'anno abbiamo fatto lo stesso.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Solo per dire che non siamo del tutto
soddisfatti, perchè è vero che se si dovesse presentare il caso
probabilmente la Commissione ne terrebbe conto, infatti invece di
196 premi ne sono stati distribuiti 374. Però il fatto che rimane è
questo; se un lavoratore vede scritto nel bando che deve avere 35
anni di servizio alle dipendenze della stessa azienda non farà mai
richiesta e quindi non si presenterà mai il caso alla Commissione
di poter esaminare questa possibilità di dare un premio in più. Una
modifica del bando deve esserci e quindi l'indicazione che ci
sentiamo di poter dare all'Assessore è che al più presto faccia
questi incontri con le categorie, con le forze sindacali e i vari
rappresentanti del mondo dell'economia, affinchè si esamini a fondo
il bando e possa essere modificato.
