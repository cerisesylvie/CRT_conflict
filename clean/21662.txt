Classificazione
ASSISTENZA SOCIALE



Oggetto del Consiglio n. 1395 del 13 luglio 2005 - Resoconto
OGGETTO N. 1395/XII - Interventi per contrastare l'aumento della
povertà. (Interpellanza)
Interpellanza
Preso atto che i recenti dati Istat confermano l'aumento
delle povertà in Valle d'Aosta;
Rilevato che i dati di riferimento sono relativi all'anno
2003 e che sono in controtendenza con l'indice nazionale;
Considerato quindi che il potere d'acquisto delle famiglie
disagiate si è ridotto ulteriormente;
Preoccupato perché nonostante ci siano stati alcuni
interventi predisposti dalla Giunta a favore delle povertà, il
trend negativo non ha rallentato il suo costante aumento;
alla luce di quanto sopra, il sottoscritto Consigliere
regionale
Interpella
L'Assessore competente e la Giunta regionale per
conoscere:
1) se si è preso atto dei dati Istat pubblicati
recentemente;
2) se si intende prendere posizioni in merito;
3) se intende mettere in atto risorse e mezzi per attenuare
il problema delle povertà.
F.to: Salzone
Président - La parole au Conseiller Salzone.
Salzone (FA) - Illustro questa interpellanza, non fosse altro
perché alcuni organi di stampa mi hanno riallineato alla "Stella
Alpina", per cui, ribadendo che tutto è possibile, la illustro
brevemente, anche se non mi invento nulla di nuovo, perché questi
sono dati pubblici che sono sicuramente a sua conoscenza. Sono i
dati del rapporto sulle politiche contro la povertà e l'esclusione
sociale, elaborato dalla "Commissione di indagine sull'esclusione
sociale", rapporto presentato al Ministero delle politiche sociali,
dove si evidenzia che per la nostra regione esistono dati che
ritengo degni di attenzione e, per certi versi, anche
preoccupanti.
Come si sa, si considera povera una famiglia di 2 persone che
spende mediamente 870 euro per i consumi, nel 2003 quasi 4.000
famiglie con una tendenza in aumento dal 7,1% del 2002 al 7,4% del
2003, mentre l'indice nazionale diminuisce dall'11% al 10,6%
(quindi siamo in controtendenza). Il dato che mi ha colpito di più
è che se si calcolano tutti i parametri delle povertà in Valle,
cioè il 2,7% delle 94.000 famiglie valdostane sono sicuramente
povere, il 4,7% appena povere e il dato più sorprendente, ma che fa
riferimento a ciò che avevo detto meno di un anno fa, è che il 7,1%
delle famiglie valdostane sono quasi povere. Se sommiamo queste 3
percentuali, raggiungiamo una percentuale considerevole del 14,5%
fino alla soglia della povertà. Per completare l'analisi,
l'indagine ministeriale ci consegna un altro dato preoccupante,
cioè in Valle diminuiscono le famiglie non povere, che scendono
dall'87,1% all'85,5% del 2003. Oggi siamo a metà 2005 e, a mio
avviso, i dati sono peggiorati.
Se consideriamo che meno di un anno fa, quando dicevo che in
Valle vi erano quasi 10.000 famiglie che vivevano sulla soglia
della povertà, venivo guardato con sospetto... oggi mi sento di
affermare, visto la controtendenza con il livello nazionale, che
tra un anno avremo dati ancora peggiori! Non vuole essere
allarmismo particolare il mio, ma vuole sottolineare una situazione
che esiste e che non riscuote un grandissimo interesse, neanche
dagli organi di stampa, a quel che vedo! Riteniamo che il
"campanello di allarme" ci sia, suoni già da parecchio tempo!
Dobbiamo sottolineare che in Valle d'Aosta esiste un divario
troppo marcato fra ricchi e poveri e che è più marcato il pudore di
riconoscersi poveri, proprio perché si vive in una realtà
notoriamente ricca. Osserviamo inoltre che gli indici nazionali non
tengono conto delle difficoltà maggiori di una popolazione di
montagna, dove il riscaldamento incide in maniera significativa
nelle tasche dei nostri cittadini.
Questa interpellanza ha solo lo scopo di risegnalare, riproporre
il problema; mi interessano le sue risposte perché possono essere
per me bagaglio anche culturale, per affrontare in maniera più
ampia e più lineare un problema che - credo - debba toccare un
pochino tutti. Non solo io, ma tutti voi, credo sentiate quali sono
i veri problemi della gente che va a lavorare al mattino, che deve
mantenere una famiglia e vive nelle nostre fabbriche; ho già detto
altre volte che gli stipendi delle fabbriche sono al di sotto di
queste soglie, quindi se non c'è il doppio lavoro la difficoltà di
vivere mi pare evidente! Una volta avevo fatto anche l'elenco della
spesa e l'allora Assessore Caveri mi aveva un po' sorriso, perché
avevo raccontato la storiella della massaia, ma questa è la
verità!
Credo che questo sia un problema talmente serio da aver bisogno
di un ragionamento più ampio. Questo Governo già ha fatto alcune
cose importanti, come il contributo sugli affitti e tutte le
iniziative dell'Assessore Fosson vanno nella direzione di
considerare seriamente questo problema; credo che forse
incentivando e stimolando un po' di più, si possa fare un passo
avanti.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Ringrazio il collega Salzone per questo stimolo,
che è positivo; è un problema che non bisogna dimenticare. Abbiamo
preso atto anche noi dei dati che lei ha riferito e che generano
un'attenzione, dati ripresi dal rapporto sulle politiche contro la
povertà e l'esclusione sociale.
Solo una piccola riflessione. Parleremo domani del rapporto
sulle politiche sociali, parleremo del rapporto sulla mortalità e
sulla menzogna statistica. È difficile che citi nel positivo dati
ISTAT, infatti questo rapporto che lei ha citato dice:
"In ogni
caso richiede una certa cautela l'interpretazione dei risultati
relativi alle Regioni meno popolate che presentano errori
campionari e intervalli di confidenza piuttosto alti".
È chiaro
che quei margini che lei dice in numeri così piccoli si prestano
facilmente a questa interpretazione statistica, per cui queste
valutazioni nel positivo e nel negativo vanno sempre prese con
questa nota.
Se dovessi comunque dire la mia sensazione, questa è simile alla
sua. Intanto lo "step" esistente fra ricchi e poveri nella nostra
Regione è maggiore. Lei ha fatto riferimento ai problemi della
montagna; in sanità, sono 6 mesi che cominciamo a parlarne in modo
logico, nel senso che ormai anche le università che si sono
occupate di questo, dicono che gestire una sanità in montagna costa
il 25% in più che gestire una sanità in pianura... così è chiaro
che vivere in montagna, pagare un affitto in montagna e riscaldarsi
ha costi maggiori! Penso che questa dimensione di montagna e di
costi maggiori vada tenuta sempre in attenzione, anche perché
gravita soprattutto sulle fasce più deboli.
Quale attenzione di fronte a questi dati o comunque a questa
sensazione che abbiamo tutti, di una povertà che non riusciamo a
colmare? Come ci muoviamo? Intanto bisogna raccogliere sempre più i
dati, quello che lei citava è verissimo, la povertà in Valle non è
a carico degli anziani, ma è a carico di fasce medie, di fasce di
lavoratori che fra i 40 e 60 anni perdono il lavoro, situazioni
familiari che sono cambiate: le vere povertà sono queste, che hanno
difficoltà a reinserirsi nel mondo del lavoro; però non abbiamo dei
dati precisi dell'andamento del fenomeno, per cui stiamo
progettando un archivio informatico per raccogliere tutte le
sensazioni e le attività di chi si occupa di questo.
La Commissione povertà ha finito i lavori la settimana scorsa.
Un lavoro che è durato un anno, diretto dalla prof.ssa Saraceno con
un rigore metodologico importante, la quale è arrivata a una
conclusione che sarà presentata il 20 settembre, quando al mattino
la Commissione povertà farà una relazione dalla quale emergono
conclusioni molto interessanti, anche perché vengono indicate delle
strade che sono finalizzate ad uniformare informazioni, a mettere
in atto degli interventi più appropriati.
I mezzi per attenuare il problema: qui, qualcosa abbiamo già
messo in atto, la ringrazio di averlo riconosciuto, quest'anno il
Fondo per le politiche sociali regionali è stato aumentato in
maniera significativa; il minimo vitale è passato da 352,00 euro a
413,00 con una scala di equivalenza molto favorevole per le persone
singole, per chi ha una disabilità. Forse non è ancora sufficiente,
anche perché - come lei sa - il minimo vitale è un intervento
temporaneo per evitare una situazione di disoccupazione.
L'introduzione dell'IRSEE: abbiamo convocato i sindacati la
settimana scorsa perché siamo arrivati al primo anno di
sperimentazione ed è stato un giudizio complessivo positivo. C'è
già un gruppo, di cui fanno parte l'Assessore Cerise e l'Assessore
Charles, per estendere l'IRSEE anche ad altri provvedimenti quali
affitti, assegni agli studenti... Su "Il Sole 24Ore" veniva citata
la Valle d'Aosta come la Regione in cui c'è più assistenzialismo:
quelli che ci dicono che da una parte c'è più povertà, dall'altra
ci dicono che c'è più assistenzialismo, ci sono più pensioni, sia
INAIL che pensioni di invalidità; questo forse è vero, perché è
anche la sensazione di tutti i gruppi di volontariato, che la
povertà non sia a carico degli anziani; quindi più assistenzialismo
e più povertà.
Cosa bisogna fare, qual è la responsabilità? Possiamo attenuare
la povertà con queste metodologie, però la povertà è sicuramente da
prevenire e da contrastare. Questa è la riflessione che dobbiamo
mettere in atto. E uno dei campi di azione è sicuramente quello del
lavoro. Io lancio lì una riflessione: girando per le valli, in
questi giorni... si lamentano tutti di non trovare personale, tutte
queste nostre aziende turistiche in Valle faticano a trovare del
personale. Dall'altra parte c'è disoccupazione, c'è povertà... la
metto lì, ripeto. Ci sono dei dati impressionanti sui disabili,
sulle fasce più deboli; lì, veramente, il problema si sta
gonfiando. Ogni anno entrano nelle categorie protette al
collocamento circa 160 disabili e solo 20-25 all'anno trovano
lavoro, quindi sono numeri che sono destinati ad aumentare e la
fascia dei disabili che non trovano lavoro genera delle grosse
povertà.
Lei è particolarmente attento al problema della casa; noi, sul
programma di legislatura abbiamo scritto che la politica della casa
non è ancora sufficiente, sia per l'emergenza abitativa, sia per le
case popolari. Si sta facendo molto, probabilmente non è ancora
sufficiente la politica che viene fatta nei Comuni e attorno ad
Aosta.
Sull'integrazione... è chiaro che questi movimenti immigratori
devono essere governati, altrimenti continuano a produrre ulteriore
povertà. È rinato il Consiglio per l'immigrazione che sta cercando
di fare un lavoro. Il ragionamento armonico che stiamo facendo, per
cui il suo stimolo è importante, lo stiamo facendo mentre
prepariamo il piano sociosanitario. Abbiamo la fortuna di poter
integrare il sociale e il sanitario e lì c'è un problema evidente
che forse è alla base di tutto; nel piano sanitario dobbiamo
decidere prima di tutto "chi fa e che cosa fa", noi abbiamo una
funzione di organizzare e studiare il problema, ... mentre nel
sanitario noi programmiamo e chi gestisce è l'USL, nel sociale noi
programmiamo, ma chi gestisce? Credo che il cuore del problema sia
lì. Il Titolo V dice che gestisce l'ente locale, ma l'ente
locale... passiamo nei 74 Comuni della Valle, da un Comune che ha
una sensibilità particolare a un Comune che ne ha di meno, da un
Comune che ha più risorse a un Comune che ne ha meno... chi
gestisce il sociale? Secondo me questo passaggio che vogliamo fare
nel piano sanitario con gli enti locali non è sufficiente, perché
non è corretto che la gestione del sociale venga fatta sempre a
livello comunale, ma deve essere fatta a livello sovracomunale.
Un grande passaggio con il Governo precedente è stato di
obbligare dal 1° gennaio 2006 le comunità per anziani ad essere
gestite dalle Comunità montane, non più dal Comune. Qui si passa da
una gestione del sociale del Comune, a una gestione del sociale
sovracomunale; penso che se questo diventerà chiaro e verrà
accettato con i piani di zona - ma per i piani di zona è facile
parlarne, poi è il Sindaco che determina come muoversi nella
gestione del sociale -, se riusciremo a fare questo passaggio certi
problemi che il Comune non riesce ad affrontare, come la casa,
potranno avere una soluzione o potranno essere affrontati.
Président - La parole au Conseiller Salzone.
Salzone (FA) - Grazie, Assessore. Sono soddisfatto della sua
risposta, una risposta esauriente che ha toccato tutta una serie di
altri problemi collaterali, ma che portano al problema del sociale,
quindi nella povertà in modo ormai sempre più marcato.
Sono particolarmente soddisfatto perché mi premeva far capire
che rispetto alla povertà il cuore del problema era quello di non
legare sempre questo concetto solo agli anziani, in quanto sarebbe
un falso problema. Oggi le persone che rischiano di più sono i
quarantenni, i cinquantenni, i sessantenni, quelli che hanno perso
il lavoro, quelli che hanno usufruito di lavoro precario per un
certo periodo di tempo; le stesse aziende sono cambiate, molte sono
andate in crisi e, altre, in liquidazione. Sono quindi queste le
persone che soffrono di più una povertà non solo di tipo economico,
ma di tipo psicologico.
Lei poi ha collegato al problema della povertà - giustamente -
al piano sociosanitario che deve raggruppare altri problemi come
quello della casa, un problema che ho molto a cuore, ma di cui ho
quasi timidezza a parlare, perché il problema della casa non è
stato articolato bene in questa Regione. Mancano le sensibilità,
manca un senso di riconoscenza verso quel Comune capoluogo che ha
subito per anni il peso di questo problema e trovo un grave
disimpegno dei Comuni limitrofi alla città; mancanza di
solidarietà, di sussidiarietà, concetti che devono arricchire anche
problemi che rivestono il sociale.
È vero, c'è una controtendenza rispetto a questo problema, lei
accennava al fatto che quando va in montagna, trova negli alpeggi o
negli alberghi operatori che trovano difficoltà a reperire
personale: questo è vero ed è una cosa strana, perché ricevo tanta
gente che mi dice che ha bisogno di lavoro! Però credo che questo
sia frutto anche di una vecchia cultura sbagliata, che per essere
persone all'altezza bisognava essere dipendenti regionali o
dipendenti del casinò. Abbiamo diffuso una cultura che, negli anni,
non ha pagato e oggi ci troviamo con giovani che non hanno spirito
di iniziativa, e neppure la voglia di andare a fare lavori
pesanti.
Sui temi a cui lei ha accennato troveremo altri appuntamenti per
poterli sviluppare meglio; mi interessava che lei sottolineasse i
punti che anche a me stanno particolarmente a cuore. Grazie.
