Classificazione
SPORT E TEMPO LIBERO
Manifestazioni sportive



Oggetto del Consiglio n. 2379 del 5 ottobre 2016 - Resoconto
OGGETTO N. 2379/XIV - Interpellanza: "Richiesta
all'Associazione Forte di Bard della programmazione delle spese per
la realizzazione della manifestazione del 4K".
Rosset (Presidente) -
Punto n. 22 all'ordine del giorno.
Ha chiesto la parola la consigliera Certan, ne ha facoltà.
Certan (ALPE) -
Assessore Marguerettaz, nello scorso
Consiglio le avevamo chiesto quali erano state le spese per
l'organizzazione del vostro nuovo trail e ci saremmo aspettati che
una prima
tranche
di costi ci fossero stati già
rendicontati, perché avevamo visto che il 30 agosto 2016, a fronte
dell'imminente avvio della manifestazione del 4K, era stato fatto
un provvedimento dirigenziale che, in modo abbastanza sbrigativo,
impegnava e liquidava 300 mila euro a favore dell'associazione
Forte di Bard. Questo provvedimento è stato fatto il 30 agosto,
forse un po' di fretta, perché per poterlo emettere avete dovuto
fare una variazione di bilancio il 12 agosto, quella stessa di cui
le chiedevo conto la scorsa settimana. Ho poi capito perché,
essendo una variazione di gestione del bilancio, non è stata
inserita nel bilancio di previsione. Con questa variazione avete
dovuto trasferire i fondi che avevate giustamente impegnato con le
delibere n. 191 e n. 279 per il Forte di Bard, facendo uno storno e
rimpegnandoli su un'altra struttura dirigenziale dell'Assessorato
al turismo. Avete dovuto farlo perché il Forte di Bard, con il suo
statuto e la sua posizione di associazione, è in carico al
Dipartimento soprintendenza per i beni e le attività culturali e
non alla struttura Sviluppo dell'offerta, marketing e promozione
turistica, alla quale avevate affidato la responsabilità di seguire
l'organizzazione di questo
trail
. Noi crediamo che questa
variazione che avete dovuto fare il 12 agosto, spostando i 300 mila
euro dal capitolo di bilancio della Soprintendenza verso quello
dell'Assessorato al turismo, a seguito poi dell'assestamento di
bilancio, dove c'era in effetti questa cifra, dimostra che spesso
la fretta è una cattiva consigliera e non sempre porta a dei
risultati.
In questo provvedimento si citano inoltre due deliberazioni
costitutive, la n. 191 e la n. 279, una del comitato promotore e di
coordinamento dell'organizzazione, l'altra quella in cui è stato
individuato il Forte di Bard come ente organizzatore. Queste due
delibere, a nostro avviso, evidenziano un paio di contraddizioni e
richiamano continuamente a una programmazione e a delle linee guida
che poi, in effetti, nel provvedimento dirigenziale non vengono
riprese. Nel provvedimento si dice che "si provvede alla
liquidazione della somma a favore dell'associazione Forte di Bard"
e punto! Non si fa riferimento a nulla, né alla presentazione di un
piano né a una programmazione, ma si dice "di rinviare a successivi
provvedimenti eventuali ulteriori modalità di attuazione della
citata n. 279", cioè alla deliberazione che demandava
l'organizzazione operativa della gara all'associazione Da questi
spostamenti che avete dovuto fare dei 300 mila euro, viene
confermato che il Forte di Bard non aveva tra le sue finalità - e
non le ha tuttora, a meno che non sia stato cambiato lo statuto
-l'organizzazione di un
endurance trail
.
Noi abbiamo evidenziato diverse incongruenze. Non ultima, anzi
forse una delle principali, è che la Giunta, con a capo un
Presidente della Regione, ha deliberato una somma per lo stesso
Presidente della Regione che è pure presidente dell'associazione
Forte di Bard. È un'incongruenza, perché c'è l'affido di soldi
pubblici a una stessa persona. Noi questo l'abbiamo già evidenziato
più volte, ma per ora abbiamo sempre trovato orecchie da mercante;
speriamo che prima o poi qualcuno entri nel dettaglio di
questo.
Noi con questa interpellanza le chiediamo, Assessore, di
conoscere per quali motivazioni non è stata richiesta la
programmazione delle spese prima di procedere alla liquidazione di
questa somma attraverso questo provvedimento dirigenziale o, in
caso contrario, se c'è una programmazione di poterla vedere.
L'altra cosa che le chiedo riguarda la deliberazione n. 191, la
prima che avete fatto nel febbraio del 2016, nella quale c'era un
punto in cui veniva deliberato di stabilire che la costituzione di
questo comitato promotore non avrebbe comportato oneri a carico del
bilancio regionale, ma che sarebbe stato tutto preso in carico
dall'associazione Forte di Bard o che comunque non ci sarebbero
state somme aggiuntive. Le chiedo se questo punto continua a
rimanere valido oppure no, perché mi risulta che ci sia già
un'altra delibera, la n. 372, in merito alla decisione della Giunta
regionale di costituirsi davanti al tribunale delle imprese di
Torino per il giudizio.
Quindi, parliamo di questa programmazione che non abbiamo mai
visto e che non sappiamo se ci sia, di queste linee guida
fantomatiche che ci sono in delibera, che però noi non abbiamo mai
avuto il piacere di vedere, ma vorremmo sapere se, oltre a questo,
verranno anche cambiate le cifre da impegnare e gli impegni da
liquidare all'associazione Forte di Bard.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
La collega Certan ha illustrato
l'interpellanza e ha introdotto tutta una serie di argomenti, che
peraltro sono stati sollevati in occasione di udienze e di ricorsi
al Tar, quindi mi perdonerà: apprezzo lo sforzo fatto, ma io mi
limiterei a rispondere alla sua interpellanza "per conoscere per
quale motivazione non è stata richiesta la programmazione delle
spese prima di procedere alla liquidazione".
La deliberazione della Giunta regionale n. 279 del 2016,
nell'individuare l'associazione Forte di Bard come soggetto
attuatore, ha autorizzato l'importo di spesa massima di 300 mila
euro da trasferire quale contributo straordinario alla predetta
associazione, sulla base delle attività previste dalla
deliberazione, anche con riferimento all'acquisto o noleggio dei
dispositivi di sicurezza per la rilevazione del posizionamento
degli atleti, caratterizzanti la nuova gara, per un costo stimato
superiore a 200 mila euro. Il trasferimento è perciò stato
effettuato sulla base del predetto importo e delle attività ivi
indicate, non essendo prevista un'ulteriore attività di
programmazione in ragione del fatto che l'organizzazione è stata
curata dall'associazione Forte di Bard in collaborazione con
l'Amministrazione regionale e con il comitato promotore di cui alla
delibera n. 191 del 2016.
Presidente -
Ha chiesto la parola la consigliera Certan,
ne ha facoltà.
Certan (ALPE) -
La ringrazio, Assessore, anche per la sua
brevità: è stato molto ermetico e sintetico. Le mie osservazioni
risalivano tutte alle deliberazioni citate nel provvedimento che io
ho posto al centro della nostra interpellanza, quindi non sono
uscita dal seminato, perché erano tutte delibere che concernevano
chiaramente l'organizzazione del
trail
e soprattutto
l'affidamento all'associazione Forte di Bard. Lei mi dice che 200 e
più mila euro erano stati previsti per la sicurezza, perché
giustamente voi avevate detto che la motivazione principale per la
quale questo trail è stato fatto, era per garantire la sicurezza
dei partecipanti. 30 mila euro - li conto io - sono quelli messi
nella deliberazione n. 372, a causa della decisione di costituirsi
davanti al tribunale di Torino, perché c'è l'impegno di spesa di
questa cifra. Quindi rimane una somma che va dai 50 ai 70 mila euro
per l'organizzazione di tutto il resto.
Se erano solo queste tre le voci di spesa per i costi che ha
avuto il 4K, ci chiediamo se sarebbe stato così difficile fare una
programmazione e poterli indicare in un provvedimento dirigenziale.
C'era pochissimo da fare ed era anche semplice fare una previsione:
un po' di elicottero, qualche derrata alimentare da portare in
qualche postazione, perché in altre era tutto offerto; non era così
difficile! Mi chiedo quali sono le cause o le motivazioni di questo
lungo iter per poter sapere quanto è costato questo trail.
Infine chiedo, Assessore, quando potremo conoscere e avere
questi dati. Verrà lei in Commissione? È vero che non gliel'ho
chiesto espressamente nell'interpellanza, però sarebbe anche
interessante capire quando vedremo la programmazione per il
bilancio di previsione dell'associazione Forte di Bard per il trail
e poi il bilancio effettivo.
Presidente -
Ha chiesto la parola per mozione d'ordine il
consigliere Cognetta, ne ha facoltà.
Cognetta (M5S) -
Chiedo una breve sospensione per una
riunione dei gruppi di opposizione.
Presidente -
Sospensione concessa.
La seduta è sospesa alle ore 18:12 e riprende alle ore
18:30
.
Rosset (Presidente) -
A seguito della riunione delle
forze di opposizione, facciamo ancora un momento di sospensione per
una riunione della Conferenza dei Capigruppo.
La seduta è sospesa alle ore 18:30 e riprende alle ore
18:37
.
