Classificazione
AGRICOLTURA
Bonifica, miglioramenti e riordino fondiario


Resoconto integrale del dibattito dell'aula
Oggetto del Consiglio n. 545 del 7 aprile 1999 - Resoconto
SÉANCE DU 7 AVRIL 1999 (APRÈS-MIDI)
OGGETTO N. 545/XI Approvazione dell'esecuzione diretta, da parte
della Regione, dei lavori di costruzione dell'adduttrice
principale, nell'ambito degli interventi di riordino fondiario in
località "Gran Villa", in Comune di Verrayes, ai sensi
dell'articolo 7, comma 6, della legge regionale 6 luglio 1984, n.
30.
Deliberazione Il Consiglio
Richiamato l'articolo 7, 6° comma della legge regionale del 6
luglio 1984, n. 30 e successive modificazioni che recita: "Qualora
le opere siano di rilevante importanza ai fini dell'esercizio
dell'agricoltura, su richiesta dei Consorzi e previa verifica
tecnico economica effettuata dalla commissione tecnica prevista
dall'art. 19 del Regolamento regionale 7/1994, possono essere
eseguiti dalla Regione, con spese a totale carico del bilancio
regionale";
Rilevato che il Presidente del Consorzio di Miglioramento
Fondiario "Canale di Joux", in data 21 febbraio 1997, ha presentato
domanda per il finanziamento e l'esecuzione, con spesa a totale
carico del bilancio regionale, dei lavori di costruzione
dell'adduttrice principale, nell'ambito degli interventi di
riordino fondiario in località "Gran Villa", in comune di
Verrayes;
Considerato che il Dott. Ing. Fiou Marco con studio in Aosta,
tecnico incaricato dal Consorzio di Miglioramento Fondiario "Canale
di Joux", ha fatto pervenire il progetto esecutivo con
l'indicazione dei lavori necessari per la costruzione
dell'adduttrice principale, nell'ambito degli interventi di
riordino fondiario in località "Gran Villa", in comune di Verrayes
che prevede una spesa complessiva di £. 2.556.420.000
(1'325'445.315 Euro) comprensiva di I.V.A. così ripartita:
- per lavori a base d'asta:
- Lire 731.250.000 per lavori a corpo (37.176%)
- Lire 1.142.385.980 per lavori a misura (58.077%)
- Lire 93.364.020 per lavori in economia ( 4.747%)
arrotondato a Lire 1.967.000.000
- somme a disposizione per rinvenimenti imprevisti o non
prevedibili
nella fase progettuale: (5%) Lire 98.350.000
- oneri per la sicurezza: (3.305%) Lire 65.000.000
- per oneri I.V.A.: (20%) Lire 426.070.000 ;
Considerato che, ai sensi del comma 4° - art. 15 - L. R. 12/96,
le lavorazioni valutate a misura sono state motivate dal
progettista;
Rilevato che il Direttore coordinatore del ciclo, Domaine
Roberto, ai sensi dell'art. 3, della L.R. 12/96, ha provveduto alla
certificazione di conformità della progettazione;
Ritenuto di approvare il progetto esecutivo di cui si tratta e
stabilito che il sistema di scelta dell'esecutore dell'opera con il
quale l'Amministrazione stipulerà il contratto è l'asta pubblica o
pubblico incanto, con il criterio previsto dall'articolo 25 della
Legge regionale 20 giugno 1996, n. 12, comma 1°, lettera a);
Considerato, infine, che in data 10 novembre 1998 il comune di
Verrayes ha rilasciato il rinnovo della concessione edilizia 97/049
necessaria per l'esecuzione delle opere, avendo preventivamente
acquisito tutti i pareri e le autorizzazioni indispensabili per la
legittimità della concessione medesima;
Vista la Legge regionale 20 giugno 1996, n. 12;
Vista la Legge regionale 6 luglio 1984, n. 30 e successive
modificazioni;
Vista la Legge regionale 7 dicembre 1979, n. 66, in particolare
l'art. 1 lettera d), che stabilisce la competenza del Consiglio
regionale in merito all'approvazione della costruzione e
sistemazione straordinaria di strade, di opere idrauliche e di
altri lavori pubblici di interesse regionale oltre il limite di
spesa di competenza della Giunta;
Richiamata la deliberazione della Giunta regionale n. 2 in data
11 gennaio 1999 concernente l'approvazione del bilancio di gestione
per l'anno 1999 e per il triennio 1999/2001, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative, nonché la
circolare n. 4 in data 29 gennaio 1999;
Visto, inoltre, l'obiettivo gestionale n. 152003 "Attuazione di
iniziative finalizzate al miglioramento ed incremento delle
produzioni" del bilancio di gestione per l'anno 1999;
Visto l'articolo 8 del decreto legislativo 22 aprile 1994, n.
320, come modificato dall'articolo 1 del decreto legislativo 16
febbraio 1998, n. 44, in ordine alla sottoposizione dell'atto a
controllo;
Visto il parere favorevole rilasciato, dal Direttore della
Direzione Promozione Sviluppo Agricolo dell'Assessorato Agricoltura
e Risorse naturali, ai sensi del combinato disposto degli articoli
13, comma 1, lettera e) e 59, comma 2 della legge regionale 23
ottobre 1995, n. 45, sulla legittimità della presente
deliberazione;
Visto il parere della III Commissione consiliare permanente;
Delibera
1) di approvare l'esecuzione dei lavori di costruzione
dell'adduttrice principale, nell'ambito degli interventi di
riordino fondiario in località "Gran Villa", in comune di Verrayes
per un importo complessivo di £. 2.556.420.000 (1'325'445.315 Euro)
I.V.A. compresa di cui al progetto esecutivo;
2) di stabilire che alla scelta del soggetto con il quale
l'Amministrazione stipulerà il contratto per l'esecuzione
dell'opera si provvederà con il sistema dell'asta pubblica o
pubblico incanto, ai sensi dell'articolo 24, comma 1°, della Legge
regionale n. 12/96, per un importo a base d'asta di £.
1.967.000.000 (1'015'870.721 Euro);
3) di demandare agli organi e strutture competenti gli
adempimenti necessari per l'esecuzione della presente
deliberazione.
Président La parole à l'Assesseur à l'agriculture et aux
ressources naturelles, Perrin.
Perrin (UV) La legge regionale n. 30/84 dà la possibilità
all'Amministrazione regionale di intervenire direttamente per delle
opere di rilevante importanza ai fini dell'esercizio
dell'agricoltura. Questo viene fatto su richiesta dei consorzi
interessati, in questo caso si tratta di un'opera importante,
richiesta dal Consorzio di Miglioramento Fondiario "Canale di Joux"
di Verrayes. Si tratta di un'adduttrice d'acqua per un impianto di
irrigazione che va a servire una zona dove sono stati eseguiti dei
lavori di riordino fondiario e di miglioramento fondiario. La spesa
complessiva prevista è di 2,556 miliardi.
Président La parole au Conseiller Frassy.
Frassy (FI) Sicuramente questa deliberazione è prigioniera del
tempo, prigioniera di una vecchia legge che porta la data del 6
luglio 1984 ed è una legge probabilmente che dovrebbe essere
superata forse anche nella filosofia con la quale oggi
l'amministrazione pubblica si avvicina ai problemi che deve più che
gestire governare. E allora vorrei fare questa riflessione.
Con questa deliberazione andiamo ad approvare l'esecuzione
diretta che vuol dire con maestranze che dipendono
dall'Amministrazione regionale perché questo penso sia il senso di
questa deliberazione poi invece leggiamo in molte altre
deliberazioni che vengono adottate con atti di Giunta come gli
uffici regionali siano nell'impossibilità di fatto di affrontare
tante di quelle cose che per compiti di istituto dovrebbero invece
esserle proprie.
Mi riferisco a tutte le consulenze in materia di progettazione,
consulenze legali, consulenze fiscali, consulenze per la redazione
addirittura di quelle che sono le leggi, fra queste la legge sul
commercio, che arriverà in aula quanto prima, è frutto di una
consulenza che è costata qualcosa come oltre 100 milioni
all'Amministrazione regionale. Penso che l'Amministrazione
regionale, perciò questo Consiglio e la Giunta che questo Consiglio
ha espresso debbano porsi il problema su ciò che è bene che sia
effettuato direttamente dall'Amministrazione regionale e ciò che è
bene che invece sia riconsegnato alla legge del mercato.
Riteniamo che tutto questo tipo di interventi debbano essere
reimmessi sul mercato per rivitalizzare la libera imprenditoria e
la concorrenza che il mercato deve poter offrire in settori che
sicuramente non sono settori di istituto. È vero, mi replicherà
forse l'Assessore, che c'è una legge che lo prevede, però le leggi
le fa il Consiglio regionale e la valutazione politica che fa il
Consiglio regionale può essere anche critica su una legge regionale
che può essere stata superata dai tempi.
Politicamente riteniamo che questa legge e questi tipi di legge
siano leggi superate e siano superate per il modo con cui
affrontano con una vecchia visione del ruolo della pubblica
amministrazione i vari problemi.
Di conseguenza, senza entrare nemmeno nel merito di quella che
può essere o meno l'utilità di queste opere, ma ritenendo che
queste opere dovrebbero essere fatte diversamente, cioè essere
fatte con gli appalti, sul mercato e non con l'intervento diretto
della Regione, riteniamo di non poter votare questa filosofia di
amministrazione.
Presenteremo nel prossimo futuro una serie di proposte che
vadano nella direzione che qui ho cercato di sunteggiare; per
questi motivi esprimiamo il nostro giudizio negativo su questa
deliberazione.
Président Si personne ne demande la parole, je ferme la
discussion générale. La parole à l'Assesseur à l'agriculture et aux
ressources naturelles, Perrin.
Perrin (UV) Solo per rispondere al Consigliere Frassy; il piano
lavori dell'Assessorato prevede una serie di contributi che vanno
direttamente ai consorzi, quindi una grossa parte dei lavori sono
eseguiti direttamente dai consorzi di miglioramento fondiario. Il
nostro ufficio delle opere dirette provvede all'appalto di opere
particolarmente importanti, infatti sono poche le opere che sono
appaltate direttamente dall'Assessorato, e si tratta di opere
progettate dai consorzi.
I consorzi, una volta eseguito il progetto, richiedono
all'Assessorato l'appalto diretto proprio per la complessità che
dei lavori così importanti rivestono nella fase di appalto e poi
nella fase di direzione e di controllo dei lavori.
Questa è solo una minima parte di quello che l'Assessorato fa
sul territorio e viene fatta in modo diretto.
Président Je soumets au vote l'objet n° 26.1:
Conseillers présents: 28
Votants: 24
Pour: 21
Contre: 3
Abstentions: 4 (Beneforti, Curtaz, Squarzino Secondina, Viérin
M.)
Le Conseil approuve.
