Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 2475 del 22 novembre 2016 - Resoconto
OGGETTO N. 2475/XIV - Interpellanza: "Pagamento dilazionato
del servizio trasporto disabili".
Rosset (Presidente) -
Punto n. 10 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
La questione è semplice da un lato ma un
po' più complessa dall'altro, immagino.
Prendo spunto da quanto detto nel passato Consiglio rispetto
all'iniziativa fatta dal collega Bertin a cui ha risposto
l'Assessore, con la quale si diceva che rispetto al trasporto
disabili c'era in atto una trasformazione e uno studio su ciò che
poteva essere migliorato. Ho ricevuto sollecitazioni rispetto a ciò
che è accaduto riferito all'aumento del costo, che è passato per il
massimo da 250 a 600 euro annui e per il minimo da zero a 75 euro.
Queste sollecitazioni vanno nel senso di poter dilazionare la somma
almeno in tre rate - poi questa è una questione più tecnica che
vedranno gli uffici - in quanto, se pagato in un'unica soluzione
come dovrebbe essere in questo momento la modalità, può sicuramente
creare dei problemi sui bilanci scarni dei cittadini.
Con questa interpellanza voglio quindi una maggiore precisione
rispetto alle cose che sono già in discussione ma che io non
conosco perché nella risposta precedente non c'erano, quindi chiedo
sostanzialmente la possibilità di pagare in tre rate ed
eventualmente, se poi ce le vuole dire, anche quali sono le altre
cose che, rispetto al servizio trasporto disabili, l'Assessorato
sta facendo per migliorare, per aggiornare, per modificare quanto è
attualmente in atto.
Presidente -
Ha chiesto la parola l'Assessore
Marguerettaz per la risposta; ne ha facoltà.
Marguerettaz (UV) -
Effettivamente sono giunte in
Assessorato una serie di richieste in tal senso, perché l'anno
scorso, quando è stata introdotta la nuova metodologia di calcolo
per il pagamento del servizio con l'applicazione dell'Isee ci sono
state delle variazioni. Abbiamo avuto modo di parlare l'altro
giorno con il collega Bertin e si sono polarizzati, perché il
maggior numero di utenti si concentrano o nella fascia molto bassa,
quindi con l'Isee che porta ad un pagamento annuo di 72 euro,
oppure - ad esempio tutti coloro che lavorano - nella fascia alta
in cui pagano 600 euro. L'anno scorso era stata introdotta la
possibilità di dilazionare il pagamento per le quote da pagare
superiori a 200 euro, anche perché capite che una dilazione fra la
domanda e la gestione della pratica ha un significato.
Collega Cognetta, noi condividiamo questo tipo di richiesta. Con
la sua interpellanza riusciamo pertanto a dirlo a tutti gli utenti
che l'hanno già chiesto e anche a coloro che non hanno telefonato:
alla Commissione mista verrà proposto di mettere in modo stabile
questo tipo di dilazione. Coloro che hanno un pagamento superiore
ai 200 euro avranno quindi la possibilità di dilazionarla come
l'anno scorso, e credo che sia una cosa corretta, 200 euro per
quadrimestre, in modo tale da alleggerire, perché anche se uno
lavora 600 euro tutte in un colpo potrebbero essere un problema
nell'economia domestica. Condividiamo assolutamente questo
ragionamento che verrà discusso in sede di Commissione mista.
L'altro tema grande, ancorché non sia chiesto, è come riuscire a
diminuire l'intensità del pagamento per coloro che hanno un
utilizzo saltuario del servizio. È chiaro che per coloro che usano
tutti i giorni il servizio può darsi che l'alternativa sia più
costosa dell'abbonamento: se io tutti i giorni devo andare a lavoro
e immagino di fare anche l'abbonamento all'autobus, come trasporto
pubblico arrivo a cifre simili; al contrario, se uso una volta al
mese il servizio, è chiaro che questo servizio diventa
particolarmente costoso. La proposta sarà pertanto quella di
effettuare, per coloro che hanno un utilizzo saltuario - pensionati
o persone che non hanno la necessità quotidiana di recarsi a scuola
o al lavoro - una riduzione che sia congrua e corretta rispetto
all'intensità della fruizione.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Assessore, è bene se riusciamo a
risolvere questo problema.
A questo punto le segnalo anche un'altra cosa che probabilmente
avete già risolto: il fatto che in passato veniva inviata una
lettera a tutti gli usufruitori del servizio, perché quando ho
scritto l'interpellanza non era ancora arrivata, ma se mi dice che
è arrivata... bene, d'intesa con la Sanità la state preparando,
perfetto. Era un'altra mancanza che non ho citato, ma è sicuramente
molto importante. In tal modo si fa sapere a tutti che c'è questa
possibilità, perché le sollecitazioni sono arrivate in Assessorato,
a me, penso anche ad altri colleghi, quindi è una cosa di buon
senso poter dare questa possibilità ai cittadini.
