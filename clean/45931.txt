Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2504 del 25 maggio 2023 - Resoconto
OGGETTO N. 2504/XVI - Interrogazione: "Modalità per lo
scorrimento delle graduatorie di concorsi pubblici dell'Azienda USL
Valle d'Aosta e della Regione".
Bertin (Presidente) -
Punto n. 20. Risponde il Presidente
della Regione.
Testolin (UV) -
. L'interrogazione del consigliere Manfrin
chiede: "Se corrisponde al vero che l'Azienda USL della Valle
d'Aosta intenda procedere all'assunzione di un dirigente
amministrativo".
Per quanto riguarda la prima domanda, l'Azienda USL della Valle
d'Aosta ha confermato che intende procedere all'assunzione a tempo
determinato di un dirigente amministrativo, attingendo dalla
graduatoria di merito approvata con deliberazione del direttore
generale 576 del primo dicembre 2022.
Per il secondo quesito: "Se nei casi di scorrimento di
graduatoria concorsuale sia in facoltà del soggetto in graduatoria
e/o dell'Azienda sanitaria regionale concordare di attendere
l'esito della procedura concorsuale di altro ente pubblico prima di
procedere alla formale chiamata per l'assunzione e se tale
principio sarà applicato anche per il futuro quale regola generale
per tutti i partecipanti ai concorsi pubblici della nostra
Regione": informo che non si tratta di una regola generale, in
particolare per quanto riguarda l'ente Regione, ma l'azienda USL ci
ha comunicato che è loro prassi concedere ai candidati utilmente
collocati nelle graduatorie un breve lasso di tempo per decidere se
accettare o rifiutare una proposta di assunzione, sia essa a tempo
determinato o indeterminato.
Presidente -
Consigliere Manfrin ne ha facoltà.
Manfrin (LEGA VDA) -
In realtà diciamo che in
quest'interrogazione si indicava il
fumus
della possibilità
che fossero intercorse delle interlocuzioni fra soggetti e che
qualcuno abbia chiesto di attendere l'esaurimento di una procedura
prima d'informare se accettare o rifiutare quella collocazione.
Io credo che sia un po' sconveniente. Lei dice che è facoltà
della USL dare del tempo, diciamo che quindi sostanzialmente lei ci
dice che c'è quasi un tacito accordo che permette a qualcuno, che è
utilmente collocato in una graduatoria, di poter attendere per
vedere se l'altra procedura in cui è collocato, in cui potrebbe
avere una risposta, una sua soddisfazione, chiamiamola così... c'è
questo tacito accordo nel dire: "Vediamo come va di là, se poi di
là va male, magari passi di qua".
Io mi auguro, Presidente, che dopo questo passaggio e dopo
questa discussione in quest'aula, lei faccia in modo che il
candidato dica chiaramente se ha intenzione di aderire oppure se
non ha intenzione di aderire, perché stare con i piedi in due
scarpe ovviamente non è un bene e sembra quasi che sia un po'
organizzato per dire: "Vediamo un po' da che parte vado".
Se faccio una procedura pubblica, se vengo preso bene, se non
vengo preso ci sarà eventualmente la prossima volta.
Quindi la pregherei, Presidente, di farsi parte attiva e di
garantire che questo percorso venga rispettato senza creare
candidati di serie A e candidati di serie B.
