Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2086 del 10 giugno 1986 - Resoconto
OGGETTO N. 2086/VIII - PIANO DI INTERVENTO PER AFFRONTARE LE
CONSEGUENZE DEL RISCHIO NUCLEARE. - (Reiezione di mozione).
PRESIDENTE
: Do lettura della mozione in oggetto
presentata dai Consiglieri Torrione, Mafrica e Baldassarre:
MOZIONE
La recente sciagura di Chernobyl ha posto in angosciosa
evidenza l'inadeguatezza dei mezzi a disposizione dei singoli paesi
europei per affrontare le conseguenze di un incidente atomico e dei
suoi risvolti estremamente pericolosi quali ad esempio il passaggio
di una nube radioattiva.
A questa regola non ha certo fatto eccezione la nostra
Regione la cui capacità di reazione
è
stata largamente e
pesantemente condizionata da una assoluta mancanza di strumenti
tecnici in grado di fornire dati probanti non solo sul tasso di
radioattività presente sul nostro territorio ma anche sugli effetti
della contaminazione per i quali si è dovuto fare ricorso ad
analisi effettuate presso i laboratori di altre regioni.
Inoltre la particolare posizione della Valle d'Aosta che si
situa a poco più di cento chilometri da Trino Vercellese, dove si
trovano una centrale nucleare in funzione ed una in costruzione ed
al confine con uno Stato come quello francese che ha il più alto
numero di centrali termonucleari dell'intera Europa fra cui quella
di Creys-Malville nei pressi di Lione già tristemente famosa in
Valle d'Aosta per il passaggio dell'elettrodotto Superphoenix,
presuppone una attenzione del tutto particolare verso un problema
così drammiticamente attuale.
Di qui l'urgente necessità di affrontare da parte della
nostra Regione, in termini meno approssimativi e più aderenti alla
gravità di situazioni ad alto rischio radioattivo, una eventuale e
possibile nuova emergenza con un piano di intervento puntuale e
preciso che si integri, alla luce delle ultime esperienze, con
quello in fase di predisposizione nell'ambito più vasto della
Protezione Civile, dotando le unità operative coinvolte in tale
piano di tutti i mezzi tecnici - e in primo luogo di una rete di
rilevazione costante e permanente - in grado di offrire garanzie di
sicurezza e di prevenzione di tutti quei fattori negativi che
possono incidere sulla salute e sulla vita stessa dei cittadini
valdostani.
Tutto ciò premesso i sottoscritti Consiglieri regionali
propongono che il Consiglio regionale
DELIBERI
di impegnare la Giunta regionale a predisporre un piano
dettagliato, inseribile nel previsto piano della Protezione Civile
in Valle d'Aosta, atto ad affrontare le conseguenze di altro
rischio eventualmente determinate da un nuovo
incidente
atomico prevedendo in tale contesto di attivare in primo
luogo:
a)
una rete capillare e diffusa su tutto il territorio
regionale di rilevamento del tasso di radioattività in grado di
fornire costantemente dati precisi e inoppugnabili;
b)
l'installazione di apposite e idonee attrezzature
presso il laboratorio regionale dell'Unità Sanitaria Locale per
consentire l'effettuazione in loco di tutte le analisi
necessarie;
c)
l'istituzione di un apposito ufficio presso il
quale convogliare tutti i dati e che sia posto in condizione di
fornire tempestivamente ai cittadini tutte le informazioni del
caso.
PRESIDENTE
: Se nessuno chiede la parola metto in
votazione la mozione in oggetto:
ESITO DELLA VOTAZIONE
Presenti: 26
Votanti: 8
Favorevoli: 8
Astenuti: 18 (Beneforti, Bondaz, Bor-bey, Chabod, De Grandis,
Faval, Fosson, La-nièce, Maquignaz, Marcoz, Martin, Perrin,
Pollicini, Ricco, Rollandin, Stévenin, Tamone e Voyat)
Il Consiglio non approva.
