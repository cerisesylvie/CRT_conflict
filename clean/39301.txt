Classificazione
CONSIGLIO REGIONALE
Attività consiliare d'aula



Oggetto del Consiglio n. 2554 del 25 gennaio 2017 - Resoconto
OBJET N° 2554/XIV - Communications du Président du Conseil
régional.
Rosset (Presidente)
- Con 30 presenti, possiamo iniziare
i lavori.
Bonjour à vous toutes et à vous tous. Je vous communique que le
projet de loi suivant a été déposé à la Présidence du Conseil:
- Projet de loi n° 99, présenté par le Gouvernement régional le
24 janvier 2017 "Disposizioni in materia di enti locali in
adeguamento alla legge regionale 5 agosto 2014, n. 6 (Nuova
disciplina dell'esercizio associato di funzioni e servizi comunali
e soppressione delle Comunità montane). Modificazioni alla legge
regionale 7 dicembre 1998, n. 54 (Sistema delle autonomie in Valle
d'Aosta)".
Je vous informe aussi qu'à partir du 11 janvier 2017 les
réunions suivantes ont eu lieu: - Bureau de la Présidence: deux
fois;
- Conférence des Chefs de groupe: une fois;
- II
e
Commission: trois fois;
- II
e
et IV
e
Commission: une fois.
- III
e
et IV
e
Commission: une fois.
Est-ce qu'il a des observations ou des requêtes? Ha chiesto la
parola il consigliere Nogara, ne ha facoltà.
Nogara (UVP) -
Chiedo una sospensione per una riunione
dei Capigruppo di maggioranza.
Presidente -
Sospensione concessa.
La seduta è sospesa alle ore 9:12 e riprende alle ore
9:29
.
Rosset (Presidente) -
Possiamo riprendere i lavori. Ha
chiesto la parola il consigliere Nogara, ne ha facoltà.
Nogara (UVP) -
Semplicemente per informare i colleghi che
è stata richiesta da me questa sospensione per un chiarimento con
la maggioranza su un documento. Abbiamo avuto questo chiarimento e
grazie per aver accettato la mia richiesta.
Presidente -
Proseguo con le comunicazioni al Consiglio
regionale.
Lunedì 23 gennaio ho partecipato a Roma all'assemblea plenaria
della Conferenza dei Presidenti delle assemblee legislative delle
Regioni e delle Province autonome. La discussione si è concentrata
sull'emergenza legata al sisma in Italia centrale e al maltempo che
sta flagellando il Paese. Dopo aver espresso i sentimenti di
solidarietà alle popolazioni colpite e di vicinanza ai
soccorritori, ci siamo soffermati sui progetti che vogliamo
materialmente supportare grazie alla raccolta di fondi presso tutti
i Consigli regionali. A tal proposito, ho ricordato che i
Consiglieri valdostani hanno contribuito con 50 mila euro derivanti
dall'economia volontaria del trattamento indennitario. Il
Presidente Iacop ha anche riferito il percorso interistituzionale
che è stato avviato con il Parlamento, per la mappatura e la
razionalizzazione della legislazione legata alle emergenze.
Une délégation de l'Assemblée régionale, composée par les
conseillers Carmela Fontana, Chantal Certan, Patrizia Morelli,
Jean-Pierre Guichardaz et Alessandro Nogara, a participé aux
initiatives de l'Arbre de Noël 2017 qui ont eu lieu à Paris le 20
et 21 janvier dernier.
Dans la matinée de hier, mardi 24 janvier, la Conférence des
Chefs de groupe a décidé une série de modifications aux dates des
réunions du Conseil régional, notamment aux séances des mois
d'avril, mai et juin. D'ici peu vous irez recevoir copie de la
modification.
Ha chiesto la parola il consigliere Cognetta, ne ha facoltà.
Cognetta (M5S) -
Ci sono due questioni di cui vorrei
parlare rispetto alla Presidenza del Consiglio. La prima è che mi è
stata negata l'iscrizione di un'interpellanza, ma io non sono
assolutamente d'accordo con l'interpretazione data da questa
presidenza, perché secondo me il termine utilizzato non faceva
riferimento a nessuna persona e di conseguenza non era ascrivibile
all'articolo del Regolamento interno del Consiglio, per il quale è
stata negata l'iscrizione dell'interpellanza stessa. È vero che il
Presidente del Consiglio può scegliere liberamente cosa iscrivere o
meno, però io credo che ci debba essere maggiore attenzione nel
giudicare e soprattutto, prima di prendere una decisione
definitiva, sarebbe opportuno parlarne rispetto a ciò che è stato
scritto.
C'è poi una cosa molto più importante che è accaduta in
Commissione. Ieri c'è stata una riunione congiunta della II e IV
Commissione, nella quale si è fatto spregio di questo Consiglio. È
accaduto che sono state chieste le audizioni di alcuni dipendenti
della CVA, a seguito di una mozione votata all'unanimità da questo
Consiglio, ma si è presentato anche il direttore generale - il
quale non era stato invitato - che ha chiesto con insistenza di
essere ammesso ad assistere, pena l'allontanamento dei dipendenti
che se ne sarebbero andati senza fare l'audizione. La cosa ci ha
lasciati abbastanza perplessi e c'è stata una discussione
all'interno delle due Commissioni: in un primo tempo si è deciso di
ascoltarli ugualmente, successivamente si è stabilito di far
entrare la persona stessa.
Io di questo ho parlato con i presidenti delle due Commissioni
in quel momento, ma anche altri colleghi hanno presentato le loro
rimostranze. Comunque mi è sembrato chiaro che noi siamo ostaggio
dei voleri di un direttore generale, che può decidere se far venire
o non far venire dei dipendenti a parlarci, per spiegare ciò che è
accaduto. Poi, quello che è accaduto sarà oggetto di una mia
risoluzione - che potrà essere condivisa anche da altri colleghi -
rispetto a quanto è stato detto in riferimento a CVA, cioè al fatto
che non ci sono le famose prove che sono state richieste da questa
assemblea e per le quali si era deciso di fare la mozione nel
passato Consiglio.
Mi sembra, Presidente, che se lei non difende questa
istituzione, è inutile che stiamo qua a parlare! Se dei dipendenti
e dei nominati possono decidere liberamente se venire a parlarci o
meno e, soprattutto, possono porre delle condizioni a questo
Consiglio per conoscere dei fatti di interesse generale - perché
vorrei ricordare che quello di cui stiamo parlando sono soldi
pubblici e non stiamo parlando di cose che sono nascoste, sono
segreti di stato o sono cose private - allora c'è qualcosa che non
funziona in questa assemblea. Fermo restando che siamo dovuti
sottostare al
diktat
di un nominato! Secondo me, è successa
una cosa gravissima per questo Consiglio.
A me spiace che anche i presidenti di Commissione non abbiano
assunto una decisione perentoria. Tra l'altro - per dircela tutta -
è stato fatto un meraviglioso richiamo alla riservatezza dei dati,
sul fatto che non bisognava assolutamente divulgare nulla, sul
fatto che bisognava essere assolutamente coerenti con quanto deciso
e stabilito all'interno della mozione, ma poi, una volta entrati
gli auditi, alla prima domanda gli si è chiesto di farci vedere i
dati e la risposta è stata: non li abbiamo. Tutta la manfrina che
abbiamo fatto per più di un'ora: riservatezza, vengo anch'io,
controllo, faccio, a cosa è servito? È stata una presa in giro.
Questo è quanto, Presidente.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Come gruppo ALPE volevamo sapere il
perché, dopo aver approvato una legge due mesi fa, il 14 novembre,
il gruppo Compagnia Valdostana delle Acque non sta pubblicando né
gli esiti dei relativi affidamenti, né gli esiti delle relative
forniture e nemmeno gli esiti dei relativi servizi. Gradiremmo da
parte sua sapere il perché: quali sono i motivi per cui il colosso,
che in questo momento sta affrontando milioni e milioni di euro di
investimenti, forniture e servizi a seguito dell'approvazione della
legge, non sta pubblicando nessun esito ai sensi della legge n. 20
del 2016, articoli 5 e 7.
Presidente -
Ha chiesto la parola il consigliere La
Torre, ne ha facoltà.
La Torre (UV) -
Mi sento in dovere di intervenire, perché
in effetti i fatti di ieri non possono essere in qualche maniera
taciuti e io non voglio minimizzarli. Io e il collega Isabellon
abbiamo preferito privilegiare il dialogo all'interno della
Commissione e, messi di fronte a un
aut aut,
anomalo per
qualche verso e anche preoccupante per altro verso, abbiamo
ritenuto più utile che il dialogo e il dibattito potessero andare
avanti all'interno della Commissione, quindi favorendo l'incontro.
Pertanto non è che ci siamo sottratti ai nostri doveri.
È evidente che la preoccupazione deriva dal fatto che questi
episodi anomali si stanno ripetendo, perché - io faccio parte anche
della IV Commissione - il medesimo fatto è accaduto pochi giorni fa
con la convocazione della III e della IV Commissione, quando un
convocato ha risposto per iscritto che la Commissione non ha alcun
valore, che non gliene frega niente della Commissione, né di farsi
audire, né di quello che dice. Questi fatti, messi insieme,
generano la mia preoccupazione, perché io vorrei capire qual è la
funzione, il potere o comunque il titolo che le Commissioni
consiliari hanno, signor Presidente.
Io su questo chiederò una riunione, perché voglio capire qual è
il titolo funzionale legislativo di diritto che le Commissioni
hanno e fin dove si possono spingere, perché se io esercito una
funzione di ufficiale pubblico nello svolgimento della Commissione,
credo che nessuno possa rivolgersi a me, nella mia funzione di
pubblico ufficiale, dicendomi né quello che devo fare, se sto
agendo in forza dei poteri della Commissione, né quello che io non
devo fare. Quindi vorrei che fosse chiarito il ruolo dei commissari
e dei presidenti di Commissione perché, nel caso dovesse riaccadere
- io l'ho detto personalmente anche al dottor Giachino, cercando di
minimizzare e dicendo che capivo la situazione, ma di non farlo
diventare uno scontro - io voglio saperlo per il futuro, altrimenti
non convoco più le Commissioni. Se adesso le Commissioni convocano
e la gente decide se venire o non venire, se partecipare o non
partecipare, il senso delle Commissioni stesse non c'è più. Io
vorrei sapere qual è il titolo di diritto che io ho quando convoco
e qual è il diritto che ho nel chiedere, fare delle domande e avere
delle risposte. Quindi chiedo, signor Presidente, di fare una
riunione congiunta con tutti i presidenti di Commissione per
chiarire questo elemento che è centrale. In caso contrario, mi
riservo di fare un incontro con tutti i colleghi di Commissione e
di chiedere loro di prendere delle posizioni.
Presidente -
Partiamo dalle formulazioni fatte dal
collega Cognetta in merito alla sua interpellanza non accettata.
Credo che l'articolo 109 del Regolamento interno del Consiglio sia
sufficientemente chiaro. Il collega dice che non sono stati fatti
nomi, ma nell'interpellanza ci sono nomi e oltretutto è molto
chiaro su cosa si intenda con il termine "padrino", soprattutto in
campo politico. Preso atto di questo, non sto a dilungarmi: credo
che il vocabolario della lingua italiana sia chiaro e altrettanto
lo sia l'articolo 109.
Per quanto concerne l'informazione - ho già avuto modo ieri di
dirlo nella Conferenza dei Capigruppo - solleciterei la
presentazione delle interpellanze in tempo utile, come il
Regolamento prevede, entro le ore 13,00, perché qualora questo non
avvenisse, creerebbe qualche problema.
Per quanto concerne le Commissioni, era già mia intenzione -
l'avevo espresso già ieri nella riunione dei capigruppo - attivare
una riunione con i presidenti di Commissione, proprio per chiarire
la questione dell'
aut aut
. Poi, ovviamente io non entro nel
merito della gestione delle Commissioni, perché è compito di
ciascun presidente, però credo che sia necessario a breve attivare
un incontro per avere dei chiarimenti in tal senso.
Per quanto concerne l'osservazione del collega Chatrian, credo
che la pubblicazione degli atti stia in capo ai diretti
interessati: c'è una legge e quindi ognuno sa qual è il proprio
compito e la propria competenza. Io posso in qualche maniera
prendermi l'impegno di sollecitare e attivare un incontro con i
vertici, ma nell'esternazione poi la responsabilità è loro.
Ha chiesto la parola il consigliere Cognetta, ne ha facoltà.
Cognetta (M5S) -
Solo per precisare e ribadire due
aspetti, Presidente. Il primo: io non ho scritto chi fosse il
padrino politico, io ho chiesto chi fosse. Quindi non ho dato del
"padrino politico" a nessuno: io ho chiesto chi fosse; è una cosa
un po' diversa. Se io faccio un'offesa verso qualcuno, la faccio
verso una persona con un nome e un cognome, altrimenti se faccio
solo una domanda, la cosa è un po' diversa.
Seconda cosa, signor Presidente: ci sono termini che spiegano
esattamente che cosa uno vuole sapere. Il termine "padrino
politico" è molto chiaro, per questo l'ho usato, perché volevo
sapere esattamente se c'è e di chi stavamo parlando. Non si può
usare il sinonimo di una cosa che è chiara, come in questo caso.
D'altronde, da tutto quello che sta emergendo, mi sembra che ce ne
siano diversi in questa Regione. Tanto vale chiamare una volta per
tutte le cose con il proprio nome, signor Presidente. Siamo un po'
stanchi di edulcorare il linguaggio soltanto perché se no la gente
chissà cosa pensa. La gente pensa esattamente quello che poi noi
scriviamo in maniera così chiara e netta, senza fare tanti giri di
parole. Sarebbe il caso finalmente di dire le cose come stanno e di
chiamarle con il proprio nome fino in fondo. Tanto siamo tutti
adulti e vaccinati qui: prenderci in giro sulle parole è veramente
ridicolo ormai.
Presidente -
Potrei anche concordare con lei sui nomi e
su quant'altro, ma sta di fatto che c'è un regolamento ed è quello:
fin quando il regolamento non sarà modificato, il sottoscritto
prenderà queste posizioni, che a lei piaccia o meno.
Ha chiesto la parola il consigliere Chatrian, ne ha facoltà.
Chatrian (ALPE) -
Accogliamo con favore l'impegno che il
presidente Rosset si è assunto su questo tema e chiederemmo
gentilmente se al più presto potesse convocare, in quanto
Presidente del Consiglio, un incontro con i nominati dalla Finaosta
nel gruppo CVA, quindi con il consiglio d'amministrazione - poi
veda lei con chi; io penso che sia competenza del consiglio
d'amministrazione - in modo che nei prossimi giorni siano
pubblicati gli esiti delle gare, degli affidamenti diretti con i
nomi delle aziende, i lavori assegnati, quante sono le aziende che
sono state invitate per i lavori, i servizi e le forniture. Quindi,
Presidente Rosset, le chiediamo gentilmente di organizzare il
colloquio e di farci sapere per le vie brevi dell'incontro, ma
soprattutto dell'esito. L'obiettivo che a noi interessa - come lei
ha ben capito dal tenore della nostra richiesta - è soltanto che
venga applicata la legge che è stata votata in Consiglio regionale.
Anche perché le assicuro che in questi giorni stiamo avendo
numerosissime segnalazioni da tanti artigiani e da tante aziende,
che aspettano con ansia che gli affidamenti diretti o le gare
ristrette o aperte siano pubblicate sui siti della Finaosta e
dell'Amministrazione regionale.
Presidente -
Ha chiesto la parola il consigliere Nogara,
ne ha facoltà.
Nogara (UVP) -
Prendo la parola, a nome del gruppo, per
quanto concerne l'incontro di ieri in II e IV Commissione.
Innanzitutto, i presenti all'audizione, tutti o quasi, sono stati
sbalorditi dal comportamento del direttore, ma soprattutto per i
dati che non sono stati forniti alle due Commissioni congiunte.
In questi anni l'obiettivo del nostro gruppo è stato di definire
il perché sono stati spesi tutti questi soldi per queste produzioni
cinesi e per quale motivo la durata e i rendimenti di questo
materiale ha dei grossi limiti. Questo è il nostro obiettivo: non
ce n'è nessun altro e penso che debba essere l'obiettivo di tutta
quest'aula. Io dico che un confronto con la dirigenza per stabilire
queste cose ci debba assolutamente essere, per capire le
motivazioni del perché si sono spesi tutti questi soldi. Se i
rendimenti e la durata nel tempo di questo materiale fossero
adeguati, non ci sarebbe alcun problema, ma ieri è emerso che pian
pianino si stanno cambiando le giranti e si stanno rimettendo le
vecchie, al posto di quelle che sono state due anni fa acquistate
in Cina.
Presidente -
Ha chiesto la parola il consigliere Marquis,
ne ha facoltà.
Marquis (SA) -
Anch'io ho preso parte ieri ai lavori
della II e IV Commissione e, a nome del gruppo, volevo dire due
parole. Abbiamo assistito con un po' di imbarazzo all'inizio della
riunione, un imbarazzo che
in primis
ha coinvolto i due
presidenti che dovevano gestire la situazione. Ha prevalso
chiaramente poi il buon senso da parte dei commissari, i quali
hanno deciso di dare corso ai lavori così come richiesto dalla
direzione generale di CVA. A commento del fatto accaduto, occorre
rilevare che tutto questo non fa buon nome all'operare della
società, perché rischia di stendere un velo di opacità che non
credo aiuti né l'azienda, né il lavoro dei consiglieri regionali
nell'ambito delle Commissioni. Concordo anche con quanto espresso
dal collega La Torre, che occorra fare una riflessione più generale
sul ruolo delle Commissioni, perché diversamente si rischia di
investire del tempo senza poi riuscire a produrre dei
risultati.
Presidente -
Ha chiesto la parola il consigliere Restano,
ne ha facoltà.
Restano (PNV) -
Anch'io prendo la parola a nome del mio
gruppo, perché ero presente in Commissione e devo dire che questi
sono eventi che si ripetono nel tempo, collega La Torre: non è il
secondo caso, ma è il terzo; il primo è stato quando presiedevo la
V Commissione.
La mia riflessione è per dare una risposta. Al di là dei termini
più o meno giuridici, se si tratta di convocazione di dipendenti o
dirigenti di partecipate o di amministrazioni pubbliche che
collaborano con noi, che dipendono da noi, allora hanno il dovere
di rispondere. Noi facciamo delle valutazioni politiche,
utilizzando dei pareri tecnici. Per poter fare serenamente le
nostre valutazioni, necessitiamo di dare una sequenza alle
audizioni, quella che noi riteniamo più opportuna, e non possiamo
permetterci quotidianamente di farci delegittimare dalle stesse
persone che noi retribuiamo anche profumatamente. Quindi io chiedo
il rispetto dell'Istituzione che rappresentiamo. Non so se vi sia
una norma di legge, ma è una questione di opportunità e di buona
educazione nei confronti della popolazione valdostana, non dei
consiglieri.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Abbiamo partecipato in tanti alle
Commissioni di ieri pomeriggio, e condivido quanto hanno detto i
colleghi riguardo a come sia stata lesa l'autorevolezza e il ruolo
delle Commissioni, sia ieri, ma anche precedentemente - come ha
ricordato il presidente La Torre - quando c'è stata una lettera in
cui un soggetto si è rifiutato di venire in Commissione, perché non
ne riconosceva l'autorevolezza e non ne accettava il titolo.
Nello specifico, ieri si è verificata una cosa che credo abbia
disturbato anche per un altro aspetto. Ieri il direttore generale
di CVA ha posto la Commissione di fronte a un ricatto: se volete
audire i tecnici, dovete permettere al sottoscritto di essere
presente. Io credo che questo denoti un atteggiamento intanto di
assoluta sfiducia nei confronti dei tecnici, ma anche un
comportamento censorio di controllo, che forse è proprio
emblematico di un clima interno a quella partecipata, che deve
venire alla luce, perché veramente ci si chiede quali rivelazioni
straordinarie e delicatissime avrebbero potuto fare quei tecnici,
in assenza del direttore generale. Io credo che anche questo
aspetto vada sottolineato.
Presidente -
Ha chiesto la parola il consigliere
Isabellon, ne ha facoltà.
Isabellon (UV) -
Come detto già da chi mi ha preceduto,
credo che sia importante un momento di chiarimento sul ruolo sia
dei presidenti delle Commissioni che dei commissari, perché ieri
con il collega La Torre, a fronte di una richiesta del direttore di
CVA, noi abbiamo coinvolto la Commissione e abbiamo permesso a
tutti i commissari di esprimersi. Evidentemente, l'obiettivo era di
andare alla sostanza e di cercare di approfondire il tema del
giorno.
Noi abbiamo ricordato all'inizio della riunione il passaggio
sulla segretezza dei dati che, a prescindere se siano tanti o
pochi, era una premessa indispensabile. Nella gestione della
Commissione noi abbiamo un compito di coinvolgimento generale di
tutti i componenti per qualsiasi passaggio: si è deciso di andare
avanti e di procedere comunque, perché era la soluzione migliore
per eventuali approfondimenti, e questo è quanto.
Non vorrei che si confondesse la procedura di gestione delle
Commissioni, per quel che riguarda qualsiasi argomento, con la
sostanza. Evidentemente ognuno ha le sue proprie posizioni e
abbiamo rilevato delle situazioni - le abbiamo anche fatte notare -
di mancanza di dati, ma questo fa parte di quello che è l'esame di
ogni singolo argomento. Quindi ben venga questo momento di
chiarimento e di approfondimento sul ruolo che possiamo avere nelle
Commissioni, ma io direi di non esaminare caso per caso, perché
questo è compito della Commissione stessa.
A proposito del caso della III Commissione, quando c'è stato un
diniego alla partecipazione da parte di colui che noi avevamo
pensato di audire, questa è una situazione che io ritengo grave,
perché sta alla Commissione giudicare se un argomento, anche
singolo o specifico, possa essere di interesse generale. In quel
caso, noi avevamo valutato in III Commissione che un
approfondimento su quell'argomento, a partire dalla situazione
singola di un consorzio di miglioramento fondiario, poteva essere
utile per essere applicata agli altri consorzi della Valle d'Aosta,
a tutela dei consorzi stessi e dell'agricoltura. Il fatto che
questo sia stato ritenuto superfluo da chi doveva secondo noi
partecipare, anche con una posizione, a mio parere, un po'
spocchiosa e arrogante, sarà evidentemente oggetto di valutazione
per la risposta che dovremo dare come Commissione.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Mi rivolgo a lei, Presidente, ma anticipo
che a mio parere forse non è lei l'interlocutore più legittimato a
rispondere, perché io trovo imbarazzo a sentire nei colleghi questa
sorta di presa d'atto che la situazione di fatto è così. Ma perché
questa situazione è così? Perché queste persone che sono nominate
dalla politica, che sono nominate da quell'esecutivo che è seduto
lì davanti, con varie nomine nelle partecipate o altro, si sentono
intoccabili! Per cui, sono legittimati dalla politica a
presentarsi, a mettere delle pregiudiziali e delle condizioni,
perché sanno che la politica non li toccherà mai. Probabilmente ci
si rivolge a lei per parlare a qualcun altro, Presidente. Però non
deve esserci stupore su questo.
Quando nella legge n. 20 ho proposto un passaggio, per cui chi
non dava visibilità agli atti, chi non rispettava le leggi o
comunque chi era poco rispettoso di quanto emergeva o veniva deciso
in aula, fosse rimosso dagli incarichi in cui era nominato, non si
è voluto accettarlo. Si è voluto mantenere un sistema in cui queste
persone sono tutelate dalla politica, da chi li ha nominati, per
cui faranno il bello e il cattivo tempo come e quando vorranno.
Pertanto, non più stupore, non più questa forma di imbarazzo,
perché siamo imbarazzati da qualcuno che la politica protegge e
tutela! Quello che è stato detto dai miei colleghi, è la sacrosanta
verità. Qualcuno si permette di venire a dire che pretende di
essere presente, per mettere in parte sotto tutela i suoi
dirigenti, che sono delle persone valide! Si vuole addirittura
ridicolizzare dirigenti che magari sono validi, perché devono
comunque rendere conto alla politica e sono sotto tutela di chi li
ha nominati, di chi in questo momento gli sta parando... puntini,
puntini!
