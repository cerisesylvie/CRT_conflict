Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2069 del 23 aprile 1991 - Resoconto
OGGETTO N. 2069/IX Concessione di un contributo di lire
215.946.000 all'Amministrazione comunale di Aosta per l'acquisto di
immobili da destinare alla realizzazione di un programma di
edilizia residenziale pubblica, ai sensi della legge regionale 27
giugno 1986, n. 27. Approvazione ed impegno di spesa.
Presidente
Do lettura del testo della delibera:
Deliberazione Il Consiglio regionale
- Premesso che la legge regionale 27 giugno 1986, n. 27 ha
previsto l'intervento finanziario da parte della Regione, fino al
massimo del 90%, a favore dei comuni per la creazione di un
patrimonio immobiliare comunale;
- Atteso che l'Amministrazione comunale di Aosta ha presentato
richiesta per accedere ai relativi finanziamenti per l'acquisto di
immobili di proprietà della ditta Berti Sabrina, contraddistinti al
Catasto Terreni del comune censuario di Aosta al fg. 29 mappali 228
- 229 di 1333 mq., al fine di realizzare un programma di edilizia
residenziale pubblica;
- Considerato che l'acquisto in questione comporta una spesa
complessiva di lire 239.940.000;
- Visti i pareri dei competenti Assessorati;
- Dato atto che l'acquisizione dei terreni è inserita nella
relazione previsionale e programmatica del Comune;
delibera
1) di approvare la concessione di un contributo di lire
215.946.000= (duecentoquindicimilioninovecentoquarantaseimila) a
favore dell'Am-ministrazione comunale di Aosta per l'acquisto di
immobili di proprietà della Signora Berti Sabrina, cotraddistinti
al catasto terreni del Comune censuario di Aosta, al fg. 29,
mappali 228 - 229 di 1333 mq., al fine di realizzare un programma
di edilizia residenziale pubblica;
2) di approvare ed impegnare la spesa di lire 215.946.000=
(duecentoquindicimilioninovecentoquarantaseimila) da imputare al
capitolo 20620 del Bilancio preventivo della Regione per l'anno
1991 ("Contributi ai Comuni per la costituzione di un patrimonio
comunale immobiliare"), il quale presenta la necessaria
disponibilità;
3) di disporre che la somma venga liquidata ai sensi dell'art.
58 della legge regionale 27 dicembre 1989, n. 90, a cura della
Presidenza della Giunta regionale alla stipulazione di regolare
atto notarile di compravendita, nel rispetto delle condizioni
generali di acquisto risultanti dalla domanda di contributo.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Il Consiglio comunale di Aosta anche
recentemente ha più volte sottolineato la necessità di cambiare
politica nel campo della casa, dell'edilizia residenziale, puntando
più decisamente sulla migliore utilizzazione del patrimonio
edilizio esistente attraverso una sua ristrutturazione e attraverso
una sua piena utilizzazione. Però vedo da questo oggetto che si
continua ad andare in pratica a reperire gli ultimi angoli liberi
della città, gli ultimi prati che sono rimasti disponibili per
andare a costruire nuovi edifici, nuovi condomini.
Si tratta di una scelta urbanistica che da anni contestiamo, che
ci sembrava fosse stata sostanzialmente accolta e che avesse
comportato una revisione di impostazione, però questo oggetto ci
riporta nel più classico comportamento: andiamo a reperire gli
ultimi fazzoletti di terra e sopra ci facciamo un bel palazzo.
Quindi esprimiamo le nostre perplessità e non voteremo a favore
di questo provvedimento.
Presidente
Ha chiesto di parlare il Vicepresidente
Bich, ne ha facoltà.
Bich (Ind)
Solo per alcune spiegazioni concernenti
l'impiego di questi terreni. Si parla di edilizia residenziale
pubblica, ma cosa si intende con questa dizione: edilizia
sovvenzionata, convenzionata? Che tipo di programma si va a
localizzare, e soprattutto tutti i finanziamenti vengono impiegati
in questo comparto oppure sono previsti altri comparti di
spesa?
Presidente
Ha chiesto di parlare il Presidente
della Giunta, Bondaz.
Bondaz (DC)
Per quanto riguarda i pareri del
Consigliere Riccarand, ognuno è libero di avere le proprie idee,
quindi prendo atto che il Consigliere Riccarand in questa fase non
è d'accordo nell'acquisizione di un terreno che serve per un
programma di edilizia residenziale pubblica.
Per quanto riguarda viceversa le richieste del Consigliere Bich,
devo dire che l'Amministrazione regionale ha ricevuto da parte
dell'Amministrazione comunale di Aosta una richiesta di
acquisizione per un programma di edilizia residenziale pubblica non
meglio specificata. E' comunque una questione pubblica e va in
quell'ottica, e non sicuramente per cose diverse rispetto a quelle
che sono le esigenze della collettività della città di Aosta.
Presidente
Pongo in votazione la delibera in
oggetto.
Esito della votazione
Presenti: 32
Votanti: 20
Favorevoli: 20
Astenuti: 12 (Agnesod, Andrione, Faval, Louvin, Marcoz,
Mostacchi, Perrin, Riccarand, Rollandin, Vallet, Viérin e
Voyat)
Il Consiglio approva
