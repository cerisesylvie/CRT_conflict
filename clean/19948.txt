Classificazione
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 3129 del 2 aprile 2003 - Resoconto
OGGETTO N. 3129/XI Secondo progetto di telecabina Dolonne-Plan
Checrouit in Comune di Courmayeur. (Interrogazione)
Interrogazione Appreso che il Comune di Courmayeur, in data
25/02/2003, ha approvato l'Accordo di Programma per la nuova
telecabina di Dolonne;
Ricordato che la procedura del precedente progetto era stata
dichiarata illegittima dal TAR della Valle d'Aosta;
Ritenuto utile avere notizie circa l'iter procedurale adottato
per l'occasione;
il sottoscritto Consigliere regionale
Interroga
l'Assessore competente per sapere:
1) in quale stato è la procedura per l'approvazione del secondo
progetto della telecabina Dolonne/Plan Checrouit, in Comune di
Courmayeur;
2) come verranno superate le censure di legittimità avanzate a
suo tempo da coloro che ricorsero al TAR contro il primo
progetto.
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Il secondo progetto, dopo la bocciatura della
precedente delibera di VIA da parte del TAR, è attualmente
sottoposto a procedura di VIA e, su richiesta della Società
"Courmayeur Mont-Blanc Funivie S.p.A.", la procedura è stata
sospesa in data 11 giugno 2002.
Per quanto riguarda il secondo punto, le problematiche
riguardavano essenzialmente il parere relativo al vincolo
paesaggistico ambientale, vincolo idrogeologico, la non coerenza
con gli strumenti di pianificazione territoriale e urbanistica, la
non conformità con le norme cogenti del PTP, la non coerenza con
gli indirizzi del PTP, l'assenza del programma regionale degli
impianti a fune: questi gli argomenti che erano stati trattati dai
ricorrenti, al di là delle questioni procedurali sulla richiesta di
riesame da parte della Giunta regionale al Comitato di VIA sulla
quale il TAR si espresse, valutando legittima la procedura della
Giunta. Adesso passo all'esame puntuale delle varie situazioni.
Per quanto riguarda il parere attinente il vincolo paesaggistico
ambientale, il precedente progetto aveva avuto un parere
favorevole, ma condizionato a delle modifiche. L'attuale progetto è
stato concordato con le strutture dell'Amministrazione regionale
competente in materia di vincoli paesaggistico-ambientali e,
quindi, l'attuale secondo progetto non dovrebbe, sotto questo punto
di vista, presentare delle problematicità nel momento in cui la
struttura si esprimerà con proprio parere in sede di VIA.
Per quanto riguarda il vincolo idrogeologico, anche qui nel
dettaglio il progetto è stato approfondito con il responsabile
della Struttura competente per quanto attiene gli aspetti
geologici; devo evidenziare che, per quanto riguarda il Comune di
Courmayeur, questo ha nel frattempo provveduto all'adozione delle
cartografie degli ambiti inedificabili che sono state approvate
dalla Giunta regionale con deliberazione n. 3057/2002 in relazione
alle frane e alle esondazioni, e con deliberazione n. 3335/2001 per
quanto riguarda le valanghe. Posso dire che sotto questo punto di
vista il progetto risulta compatibile con le previsioni e le
destinazioni d'uso del PRG di Courmayeur.
Per quanto riguarda la non coerenza con gli strumenti di
pianificazione territoriale e urbanistica, allo stato il progetto
non è coerente con le previsioni del PRG del Comune di Courmayeur.
I Consiglieri sanno che fra gli strumenti previsti dalla legge n.
11/1998 a disposizione delle Amministrazioni comunali per variare i
propri piani regolatori, oltre alle varianti non sostanziali e alle
varianti sostanziali, esiste lo strumento dell'accordo di programma
che, se svolto ai sensi dell'articolo 27, comma 2, della stessa
legge n. 11, ha valore di variante al PRG. È quanto la Società
proponente e il Comune di Courmayeur hanno deciso di fare. L'iter
dell'accordo di programma si sta concludendo e si concluderà a
brevissimo con l'imminente approvazione da parte della Giunta
regionale ai sensi dell'articolo 27, comma 1, lett. h) della legge
n. 11/1998. Ripeto, l'accordo di programma determina, ai sensi
dell'articolo 27, comma 2, della citata legge regionale, le
necessarie varianti agli strumenti urbanistici vigenti.
Per quanto riguarda l'osservazione concernente la supposta non
conformità con le norme cogenti del PTP, con deliberazione n.
1911/2002 la Giunta regionale ha deliberato l'approvazione del
progetto in deroga alle determinazioni del PTP, ai sensi
dell'articolo 8 della legge regionale n. 11/1998, riconoscendo al
progetto particolare rilevanza sociale ed economica.
Per quanto riguarda la non coerenza con gli indirizzi del PTP,
abbiamo avuto modo di affermare ripetutamente, sostenuti anche
dalla giurisprudenza, che gli indirizzi del PTP non rivestono
carattere di cogenza, non sono vincolanti e costituiscono il
riferimento per l'esercizio della discrezionalità nella formazione
dei futuri piani locali e settoriali dei progetti delle opere
pubbliche e dei programmi.
Per quanto riguarda l'ultima osservazione contenuta nel ricorso,
cioè l'assenza del programma regionale impianti a fune, anche qui è
possibile derogare e ricordo che la deroga è stata correntemente
utilizzata per evitare il blocco totale degli interventi
regolarmente presentati dalle Società di impianti a fune. Nel caso
specifico non è necessario derogare, trattandosi qui della
sostituzione di un impianto esistente, e quindi questo è coerente
con quanto previsto dall'articolo 68, comma 6, della legge
regionale n. 29/1997 concernente le "Norme in materia di servizi di
trasporto pubblico in linea".
Con la definizione degli aspetti riguardanti il vincolo
paesaggistico e idrogeologico e con la definizione della variante
al PRG di Courmayeur, che si attuerà con l'approvazione
dell'accordo di programma, il progetto della nuova telecabina
Dolonne-Plan Checrouit dovrebbe disporre di tutti i crismi per
ottenere le autorizzazioni necessarie per la sua realizzazione.
Président
La parole au Conseiller Curtaz.
Curtaz (Arc-VA)
Ho ascoltato le risposte dell'Assessore
alle domande che l'interrogazione poneva e, mentre l'Assessore mi
rispondeva, sono andato a rileggere un vecchio verbale di questo
Consiglio, un verbale del settembre 2002, dove già davo dei giudizi
che questa vicenda conferma.
A me sembra che in questa vicenda, come in altre che si stanno
realizzando in questa regione - penso al "caso Cheney", penso al
futuro caso della funivia del Monte Bianco -, c'è una sostanziale
elusione delle norme in materia di tutela ambientale, in materia
paesistica e urbanistica. Dico c'è una sostanziale elusione, perché
quando la "Giunta Viérin", nella legislatura 1993-1998, varò e il
Consiglio approvò il PTP, la "ratio" di quella normativa organica
era quella di obbligare, in primo luogo, gli enti locali e, poi, la
Regione a pianificare. Quella legge, per non essere troppo rigida,
prevedeva delle eccezioni; oggi, invece, valutiamo, ed è una
valutazione politica che do su un dato che a me sembra assai grave,
perché quello che doveva essere l'eccezione è diventata la
regola!
L'eccezione doveva essere il cosiddetto "accordo di programma":
si superano le norme del PRG, le norme dei piani paesistici, le
norme degli altri piani relativi agli impianti a fune con l'accordo
di programma; quando siamo di fronte ad un'opera particolarmente
importante e urgente, abbiamo questa scappatoia per poter evitare
la lungaggine delle procedure di approvazione di questi piani. Qual
è il risultato? Il risultato è che i comuni si impigriscono, non
fanno neanche più i piani, tanto c'è l'accordo di programma! È da
anni che parliamo della funivia Dolonne-Plan Checrouit; un comune
minimamente diligente avrebbe potuto tranquillamente fare le
modifiche ai PRG, adottarsi di tutti i piani previsti dalla
legge…
(interruzione dell'Assessore Vallet, fuori microfono)
… no, sul piano politico non è la
stessa cosa! Sul piano formale gliene posso dare atto, perché sono
le stesse leggi, ma non è la stessa cosa - se vuole glielo dico
subito - perché la modifica di un PRG, l'adozione di un piano
funiviario, modifiche eventuali della legislazione anche a livello
regionale, presuppongono tutta una serie di passaggi, di
riflessioni e di confronti che in questo modo vengono completamente
elusi, perché gli accordi di programma si fanno fra l'assessore
competente e il sindaco di un paese, con le società interessate
all'impianto! Quella che doveva essere una normativa di tutela, una
normativa intelligente che obbligava i comuni a riflettere e
pianificare il proprio futuro, viene completamente elusa con questa
procedura: questo credo sia il dato politico che giudico grave di
questa vicenda!
Rileggo il passo; dicevo, riferendomi al primo progetto, quello
che è stato bocciato dal TAR:
"Se poi questi stratagemmi sono
legittimi, lo decideranno le competenti sedi, però denuncio
pubblicamente questo sviamento delle finalità politiche della
legge, perché alla programmazione ci si deve credere e allora la si
fa, e si prendono dei provvedimenti che siano coerenti con la
pianificazione, oppure, come succede in assenza di regole, si
trovano canali, accordi di programma, si "stiracchiano" le norme,
si interpretano, si chiede il riesame dei pareri per trovare delle
soluzioni ai problemi che vengono risolti con degli strumenti poco
corretti e politicamente discutibili".
Dopo due anni e mezzo, devo ribadire questo giudizio: vediamo
come si chiuderà questa vicenda, vedremo come si avvierà la vicenda
della funivia del traforo del Monte Bianco. Mi sembra che anche lì
si stia prendendo una brutta piega, ma avremo occasione di parlarne
nell'ultimo Consiglio, per il quale abbiamo presentato una
iniziativa al riguardo. Sulle procedure e sul merito su queste
vicende la nostra battaglia politica verrà portata fino in
fondo.
