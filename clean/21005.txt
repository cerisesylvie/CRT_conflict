Classificazione
TRASPORTI E VIABILITÀ
Trasporti



Oggetto del Consiglio n. 973 del 30 novembre 2004 - Resoconto
OGGETTO N. 973/XII - Progettazione di interventi di
ammodernamento e di elettrificazione della tratta ferroviaria
Aosta-Ivrea. (Interrogazione)
Interrogazione
Appreso che la scorsa settimana si è svolto, a Roma, un
incontro fra i parlamentari valdostani ed il Ministro delle
Infrastrutture e Trasporti, Pietro Lunardi;
Preso atto che, in occasione di tale incontro, il Ministro
Lunardi, come risulta dal Comunicato Stampa emesso dalla Segreteria
del Ministero il 12 novembre 2004, ha assunto l'impegno "di
finanziare la progettazione dell'ammodernamento e dell'
elettrificazione del tratto Aosta-Ivrea";
Rilevato che tale impegno evidenzia che una scelta è stata
fatta in merito all'elettrificazione della tratta ferroviaria
Ivrea-Aosta;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. quale ruolo intende svolgere la Regione Valle d'Aosta in
modo che l'impegno assunto dal Ministro delle Infrastrutture e
Trasporti per la ferrovia valdostana abbia tempestiva
attuazione;
2. se c'è già una tempistica definita per la progettazione
degli interventi di ammodernamento e di elettrificazione nella
tratta Ivrea-Aosta.
F.to: Riccarand
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Il Consigliere Riccarand mi chiede lumi - in parte
qui e in parte con un altro strumento all'attenzione del Presidente
della Regione - su quali siano le conseguenze dell'incontro che i
Parlamentari hanno avuto con il Ministro Lunardi il 12 novembre.
Credo di poter dire che all'origine di questo incontro vi è stata
una richiesta da parte del Governo regionale e del sottoscritto di
inserire all'interno della legge finanziaria un cospicuo
finanziamento per la modernizzazione della tratta ferroviaria fra
Aosta e Chivasso, naturalmente con particolare riferimento alla
tratta fra Ivrea e Aosta, che è quella dove gli investimenti per
adesso sono carenti, nel senso che non credo che potremmo oggi
immaginare di poter avere con grande facilità delle risorse proprie
per la modernizzazione e mi domanderei anche se una scelta di
questo genere avrebbe una sua logica, tenendo conto degli impegni
che lo Stato deve mettere su di una linea che attualmente resta ed
è di proprietà di "Rete Ferroviaria Italiana". Abbiamo chiesto ai
Parlamentari, con un apposito emendamento, di inserire almeno 6
milioni di euro per il 2005, 15 milioni di euro per il 2006, 20
milioni di euro per il 2007. A seguito di questa nostra richiesta,
che è già stata discussa dall'Onorevole Collé, il quale è anche
membro della Commissione trasporti della Camera - e so che in tali
ore lo stesso Senatore Rollandin ha presentato alcuni emendamenti
alla finanziaria -, vi è stato questo incontro fra i nostri
Parlamentari e il Ministro delle infrastrutture in cui si è parlato
esplicitamente di tre punti: la tratta ferroviaria Aosta-Chivasso -
che è l'oggetto della sua interrogazione -, il Traforo del Gran San
Bernardo e il Tunnel del Monte Bianco. Come dicevo, mi limiterò a
questo punto, ricordando come il Ministero sembra porre un rapporto
"do ut des", cioè "siamo disponibili a darvi il finanziamento, ma
in cambio vogliamo che la Regione firmi questa intesa generale
quadro fra il Ministero delle infrastrutture e dei trasporti e la
Regione stessa".
Credo che in realtà stiamo svolgendo il nostro ruolo
istituzionale per garantire tempestivamente attuazione su di una
serie di impegni sulla linea. Infatti, l'accordo di programma
quadro per l'adeguamento e il miglioramento dei sistemi di
trasporto ferroviario Aosta-Torino, accordo specifico che prescinde
dall'intesa generale quadro, sta andando avanti secondo il
calendario programmato e gli studi che dobbiamo compiere sono studi
di fattibilità per l'adeguamento e il miglioramento del
collegamento ferroviario Aosta-Torino, l'eliminazione degli 11
passaggi a livello e la realizzazione di centri di interscambio
modale per le stazioni di Châtillon, Verrès e Pont-Saint-Martin,
fra l'altro questi Comuni hanno presentato una prima progettazione
che verrà finanziata entro la fine dell'anno. A seguito della
predisposizione di questo studio, che comprende l'intero complesso
delle azioni che si renderanno necessarie per rendere più moderna
la tratta ferroviaria, si disporrà degli elementi di valutazione
necessari per confermare o meno le indicazioni che già oggi
emergono: raddoppi localizzati per incroci dinamici, aumento di
alcuni raggi di curvatura, recupero delle stazioni ferroviarie,
risoluzione del nodo di Chivasso per permettere l'instradamento
diretto su Torino, progressiva elettrificazione della linea qualora
gli studi che abbiamo programmato ci dicano se e come questa
eventualità sia fattibile - non credo che il comunicato stampa del
Ministro Lunardi e i discorsi da lui effettuati indichino già in
maniera definitiva una scelta, che va fatta con la dovuta
attenzione -, modifica del tracciato in corrispondenza della gola
di Montjovet, innalzamento del "confort", maggiore offerta di treni
interregionali di tipo cadenzato... e che andranno a caratterizzare
le scelte strategiche di medio periodo che l'Amministrazione
regionale opererà di concerto con il Ministero e con "RFI". Una
serie di scelte dovranno quindi essere oggetto di successive intese
e/o accordi e potremmo probabilmente tornare su una parte di questi
con gli "APQ" che ogni anno possono essere fatti, oppure potranno
rientrare nell'intesa generale quadro, di cui dicevo
precedentemente e in cui, ma qui mi esprimo a titolo personale, non
credo possano esserci dei "chantages" rispetto al raddoppio del
Tunnel del Monte Bianco, rispetto al quale nei precedenti ruoli
istituzionali ho avuto modo di esprimermi negativamente,
trattandosi in quel caso di una palese violazione dei contenuti del
"Libro bianco europeo" e della "Convenzione alpina". L'attività che
si sta portando avanti non è rivolta solo al fronte del
miglioramento dell'infrastruttura ferroviaria o quello relativo
alle azioni strategiche a medio termine, ma coinvolge anche il
materiale rotabile, per avere del materiale più "performante"
destinato alle tratte ferroviarie valdostane.
Torneremo poi, verso la chiusura dei lavori consiliari, a
discutere di ferrovia per via della mozione su
Aosta/Pré-Saint-Didier, per cui parleremo anche dell'altra tratta
che tanto sta a cuore al Consigliere Riccarand. Credo che l'anno
nel quale avremo lo "snodo" delle decisioni definitive sarà
sicuramente il 2005, già quest'anno abbiamo assunto una serie di
decisioni strategiche, a quelle ci atterremo. La richiesta che
abbiamo fatto ai Parlamentari di aiutarci in sede di finanziaria ad
ottenere delle risorse dello Stato per il miglioramento
dell'infrastruttura credo sia una richiesta ragionevole, perché non
possiamo pensare di far fronte se non scadenzando in troppi anni
gli interventi... mentre credo che oggi riuscire ad ottenere - mi
auguro che nella nuova finanziaria vi sia già qualche segnale o
qualche segnale emerga nella finanziaria del prossimo anno quando
gli studi saranno più rigidamente fissati - dei finanziamenti da
parte dello Stato sia del tutto opportuno e necessario.
Président - La parole au Conseiller Riccarand.
Riccarand (Arc-VA) - L'Assessore giustamente ha individuato i
due aspetti problematici che abbiamo sollevato relativamente a
questo incontro che vi è stato fra i Parlamentari valdostani e il
Ministro dei trasporti Lunardi; vi è un aspetto specifico che
abbiamo voluto affrontare con tale interrogazione: la questione
dell'elettrificazione della ferrovia Aosta-Chivasso e vi è un
aspetto invece più di carattere generale che abbiamo voluto
affrontare con un'interrogazione rivolta al Presidente della
Regione e di cui parleremo più avanti, nel corso dei lavori di
questo Consiglio. Quello che ci ha colpito relativamente alla parte
riguardante la ferrovia è questa affermazione per cui il Ministro
avrebbe assunto l'impegno di finanziare la progettazione per
l'elettrificazione della tratta Aosta-Ivrea. Tecnicamente
"finanziare la progettazione" vuol dire che si sono già sciolti i
precedenti dubbi, cioè si è già fatta una scelta, perché una cosa è
lo studio di fattibilità, una cosa è la progettazione. Questo
quindi mal si conciliava con invece il programma quadro e quello
che l'Assessore ci ha più volte detto: che è ancora in corso uno
studio di fattibilità sulla cui base poi si opererà una scelta. Mi
pare di aver capito che siamo ancora in questa fase, ma che nello
stesso tempo si cerca di reperire delle risorse attraverso la
finanziaria, in modo da essere poi pronti ad intervenire. Ci
auguriamo che tale passo decisionale venga fatto al più presto,
anche perché sulla tratta fra Ivrea e Chivasso i lavori per
l'elettrificazione sono iniziati e si concluderanno a breve. La
Regione già negli anni '90 aveva fatto fare uno studio di
fattibilità, da cui risultava che certo vi erano questioni di costi
e di interruzione del servizio, ma che sul piano tecnico
l'elettrificazione era fattibile; quindi ci auguriamo sotto tale
aspetto che questo "nodo" a livello di scelta venga risolto al più
presto. Certamente se si riesce nel frattempo a reperire dei
finanziamenti che possono essere indirizzati all'ammodernamento e
all'elettrificazione del tratto Aosta-Ivrea, siamo ben
contenti.
