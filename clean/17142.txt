Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 402 del 10 febbraio 1999 - Resoconto
SÉANCE DU 10 FÉVRIER 1999 (MATIN)
OGGETTO N. 402/XI Iniziative per assicurare il buon
funzionamento del Poliambulatorio di Donnas. (Interrogazione)
Interrogazione Venuti a conoscenza del fatto che un artigiano
espositore, partecipante alla Fiera di Donnas, essendosi ferito a
un dito e in seguito trasportato immediatamente da un equipe del
118 al Poliambulatorio di Donnas, ha dovuto essere in seguito
nuovamente accompagnato con i suoi mezzi all'ospedale di Aosta per
ricevere adeguate cure, in quanto il poliambulatorio si è trovato
sprovvisto di generi di primo soccorso indispensabili quali siero
antitetanico e filo per sutura;
Considerata l'importanza che il Poliambulatorio di Donnas
costituisce per l'utenza della Bassa Valle;
Preso atto della grave carenza strutturale ed organizzativa che
tale episodio porta alla luce, episodio accaduto non in un giorno
ordinario, bensì nel corso di una manifestazione che richiama ogni
anno migliaia di persone, e che dunque richiede un servizio di
pronto soccorso ancor più vigile e pronto ad ogni emergenza;
i sottoscritti Consiglieri regionali
Interrogano
l'Assessore competente per sapere:
1) se è a conoscenza dei fatti riportati in premessa;
2) a chi spetta la verifica e il controllo del buon
funzionamento e della corretta dotazione di generi di soccorso del
Poliambulatorio di Donnas, a quali intervalli di tempo tali
controlli dovrebbero essere effettuati, e per quali motivi invece,
a quanto risulta, in un giorno di massima allerta sono venuti a
mancare strumenti così importanti ma facilmente reperibili;
3) se risulta a questa Amministrazione che in passato siano già
stati segnalati episodi di cattivo funzionamento del
Poliambulatorio di Donnas, e se sono già stati ipotizzati dei
provvedimenti al fine di evitare che episodi simili si ripetano,
anche al fine di rassicurare al massimo la comunità della Bassa
Valle in merito all'efficienza di una struttura così indispensabile
qual è il Poliambulatorio di Donnas.
F.to: Lanièce - Comé - Marguerettaz
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Premettendo che non ero a conoscenza di questo
fatto avvenuto a Donnas, ho chiesto informazioni all'USL, che mi ha
dato questa risposta per il tramite del Responsabile del 118, dr.
Ferrero:
"Come richiesto, ho provveduto a documentarmi sull'episodio
oggetto d'interrogazione e risulta quanto segue.
L'attività di primo intervento presso il Poliambulatorio di
Donnas si è svolta fino al 31 gennaio 1999 nelle ore diurne dei
giorni feriali. Durante la notte, i prefestivi e i festivi presso
il Poliambulatorio stazionava solamente il medico di continuità
assistenziale, quando non era impegnato nelle visite domiciliari,
attività primaria del medico di continuità assistenziale - ex
guardia medica, per intenderci - assegnata dall'Unità operativa
118.
Domenica 17, dunque, lo sfortunato artigiano feritosi al dito è
stato visto dal medico di continuità assistenziale, che ha ritenuto
opportuno optare per una sutura mediante l'applicazione di strips,
particolari cerottini utilizzati per avvicinare i lembi delle
ferite, piuttosto che con una sutura con uso di fili.
Il medico ha poi invitato l'utente, che doveva recarsi a
Villeneuve dal figlio, a passare ad Aosta in Pronto soccorso per
farsi controllare anche da uno specialista chirurgo. Serve
sottolineare inoltre che il medico di continuità assistenziale non
può essere obbligato all'esecuzione di atti chirurgici, così come
previsto dalla convenzione nazionale. Eventuali prestazioni
chirurgiche sono lasciate alla personale decisione del medico
generico libero professionista, qual è il medico convenzionato di
continuità assistenziale. Il comportamento del medico non può
essere censurato, avendo egli prestato le cure del caso che
riteneva opportune e consigliato all'utente di recarsi, senza
alcuna urgenza, al Pronto soccorso per una valutazione
specialistica, accettando il consiglio del medico l'utente ha
scelto volontariamente di recarsi ad Aosta con i propri mezzi
perché le sue condizioni non destavano alcuna preoccupazione.
Non corrisponde assolutamente al vero che mancassero fili di
sutura, in quanto a tutt'oggi la dotazione della sede è sufficiente
e non risulta dal 17 gennaio ad oggi alcuna richiesta né alcun
invio di fili di sutura. Per quanto concerna la dotazione di
presidi farmacologici per la profilassi del tetano,
nell'evidenziare che il siero antitetanico non è più in commercio
in quanto sostituito dalle immunoglobine, non risponde al vero che
queste mancassero sia come dotazione dell'ambulatorio che come
dotazione di ogni medico di continuità assistenziale che opera in
Valle d'Aosta. Nel 1998 sono state distribuite ai medici di
continuità assistenziale ben 80 confezioni di immunoglobine
antitetano. Non credo neppure - dice sempre il dr. Ferrero - che si
possa parlare di una grave carenza strutturale e organizzativa in
quanto, nonostante non sia giunta al 118 alcuna richiesta di misure
straordinarie in occasione della fiera di Donnas, come di consueto
è stata impiegata un'ambulanza di volontari esclusivamente dedicata
alla manifestazione, in appoggio alla normale dotazione di Donnas,
nonché dell'intervento dei medici di continuità assistenziale di
turno a Donnas e Verrès. Senza contare che il 118 è sempre in grado
di garantire in tempi relativamente brevi un soccorso avanzato in
tutta la Valle d'Aosta, con il sistema di rendez-vous con auto
medica o con elicottero.
A conclusione di quanto sopra, comunico che dal giorno 1°
gennaio 1999 la sede di continuità assistenziale di Donnas e così
per Morgex è stata trasformata in sede di emergenza territoriale,
con presenza di un medico h. 24 e nelle ore diurne anche di un
medico per l'assistenza all'emergenza dialisi. In queste sedi sono
impiegati medici addestrati e abilitati alle emergenze, che
garantiscono l'apertura di un ambulatorio di prime cure h. 24,
oltre al soccorso territoriale.
Preciso infine che le dotazioni di farmaci e materiale per il
primo soccorso erano fino al 31 gennaio 1999 controllate dai medici
di servizio e in caso di consumo richieste al 118 secondo i
protocolli in vigore. Ora, con l'apertura della sede di emergenza
territoriale, la supervisione delle forniture di materiali e
strumenti è affidata al personale infermieristico del 118.
A disposizione per eventuali
chiarimenti… ", eccetera.
Questa è la situazione che si è verificata, una situazione che
non merita alcun commento perché si trattava e trattasi di un
piccolo infortunio a un dito.
Dal punto di vista dell'attività espletata dal 118, il dr.
Ferrero ha trasmesso i dati che sono eloquenti, perché ci sono
state nel 1998 ben circa 300.000 telefonate di traffico telefonico,
di cui circa 20.000 di chiamate per urgenza, quelle che vengono
classificate con i codici rosso, giallo, verde e bianco, di cui 53
chiamate giorno per urgenze effettive, per un'attività di soccorso
enorme. Un'attività che va regolamentata comunque, perché ci sono
delle situazioni di false chiamate, che interferiscono pesantemente
sul servizio che viene espletato.
Concludo personalmente dicendo che conto molto dell'attività a
partire dal 1° febbraio del servizio di emergenza territoriale in
applicazione della legge regionale approvata lo scorso anno, che
darà finalmente una risposta alla bassa e all'alta Valle, perché il
medico di emergenza territoriale è un medico formato in Pronto
soccorso, Anestesia e Rianimazione, è un medico che al contrario
della ex guardia medica, oggi medico di continuità assistenziale,
che poteva volendo prestare attività chirurgica, avrà come compito
specifico quello di presidiare, come diceva la legge, questi due
poli terminali della Valle d'Aosta e dare delle risposte dal punto
di vista medico chirurgico, essendo attrezzati per le prime cure
(ma da non confondere, ripeto, con un Pronto soccorso).
Comunque è un medico che è in grado di dare risposte di questo
genere e di affiancare l'attività delle ambulanze sia dei
volontari, sia degli effettivi, in base a quella che è la filosofia
ultima e sublime, cioè che deve essere il medico che va verso il
paziente e non viceversa, per cui dovrà fare attività di emergenza
territoriale senza sovrapporsi al ruolo del medico di base che
rimane tale e quale, anzi dovrà essere potenziato.
Ma su questo provvederemo a breve termine con riunioni
specifiche nella zona, ad informare i cittadini di
quest'opportunità che è stata data. Fra l'altro posso ringraziare
gli interpellanti perché mi danno la possibilità di ufficializzare
il decollo di quest'attività, che non è semplice e che dovrà essere
monitorata con attenzione perché ci sono dei problemi contrattuali
da risolvere, ma che spero dia dei risultati immediati a queste
esigenze più volte manifestate dagli abitanti della bassa e
dell'alta Valle.
Président La parole au Conseiller Lanièce.
Lanièce (Aut) Prendo atto della risposta che ci ha fornito
l'Assessore. Devo verificare che quanto detto dal dr. Ferrero
corrisponde alla verità del dr. Ferrero, ma non corrisponde a
quanto ha detto l'artigiano espositore, che conosco bene e che non
penso si sia inventato una cosa del genere. In effetti se c'era
questo filo per la sutura, forse conveniva a lui, dato che il
pomeriggio era di nuovo in fiera, farsi mettere questi punti di
sutura direttamente a Donnas, piuttosto che andare ad Aosta con i
mezzi propri per poi "appena cucito" tornare giù nel pomeriggio
alla fiera.
Secondo me la verità è un'altra ed è quella che ho esposto
io.
L'interrogazione non voleva assolutamente addossare la colpa al
118, sul quale non abbiamo nulla da dire, ma su questo fatto che si
è verificato e, dato che sono certo che quanto mi ha detto
l'artigiano corrisponde a verità - perché è una persona perbene,
che sicuramente non si sarebbe inventata una cosa del genere e poi
perché non ha fatto polemiche, visto che non mi sembra che siano
uscite sui giornali notizie in merito - volevo solo evidenziare il
fatto che in una struttura così importante com'è il Poliambulatorio
di Donnas, al di là che adesso diventerà sede di emergenza
territoriale, quindi ancora più importante, è quasi incomprensibile
pensare che il giorno della fiera di Donnas, quando ci sono circa
5000 persone, manchi filo di sutura e siero antitetanico così
importanti per il primo pronto soccorso.
Non si chiedeva di avere uno strumento per la TAC, ma di
materiale essenziale, anche perché se per caso invece di tagliarsi
un dito, si fosse tagliato una gamba, chissà che polemiche
sarebbero nate! E ancora di più, se invece di essere un artigiano
valdostano, un contadino tranquillo, fosse stato un turista, chissà
cosa sarebbe venuto fuori!
Allora raccomando di fare attenzione, perché a quanto dicono
altri fatti un po' strani si sono già verificati nel
Poliambulatorio di Donnas. Ovviamente non è colpa dell'Assessore,
ma penso che sia opportuno verificare la fondatezza di questi
episodi, perché, quando accadono, lasciano molto a desiderare,
tenuto conto che si teneva in quella località la festa più
importante di tutto l'anno con la presenza di circa 5000
persone.
Questo è un invito, poi se il dr. Ferrero dice un'altra verità,
non so cosa dire, ma sono sicuro della buona fede
dell'artigiano.
