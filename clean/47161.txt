Classificazione
CONSIGLIO REGIONALE
Attività consiliare d'aula



Oggetto del Consiglio n. 3455 del 3 aprile 2024 - Resoconto
OBJET N° 3455/XVI - Communications du Président du
Conseil.
Bertin (Presidente) -
Alla presenza di 33 Consiglieri
possiamo dare avvio ai lavori del Consiglio di oggi. Punto n. 1
all'ordine del giorno.
Il 20 marzo la Giunta regionale ha presentato un disegno di
legge di modifica alla disciplina delle nomine e designazioni di
competenza regionale. L'atto è stato assegnato alla II
Commissione.
Con riguardo a due questioni, quella corsa e quella catalana,
più volte oggetto di attenzione da parte di questo Consiglio, c'è
da registrare che, nei giorni scorsi, su entrambi i fronti, sono
stati compiuti passi significativi.
Il 27 marzo scorso l'Assemblée de Corse ha approvato il testo di
proposta di modifica costituzionale che riguarda l'autonomia
dell'isola e che dà seguito all'accordo politico dell'11 marzo
scorso tra il Governo francese e i rappresentanti dell'isola. Il
testo, approvato a larga maggioranza dall'Assemblea corsa, prevede,
tra l'altro, il riconoscimento di uno Statuto di autonomia e
l'attribuzione di un potere di natura legislativa.
Il 14 marzo il Congresso dei deputati spagnolo ha approvato un
progetto di legge di amnistia per i militanti catalani condannati o
perseguiti per le vicende legate al referendum consultivo
sull'indipendenza della Catalogna del 1° ottobre 2017. Una vicenda
che vedeva coinvolte, a diverso titolo, migliaia di persone.
In entrambi i casi saranno fondamentali gli ulteriori sviluppi:
in Francia l'avvio dell'iter parlamentare e l'approvazione di una
legge di revisione costituzionale seguita poi da una legge
organica; in Spagna l'approvazione del testo anche al Senato.
Sempre riguardo alla Catalunya, nella serata di lunedì è
deceduto a Barcellona Aureli Argemì, conosciuto per la sua attività
anche in Valle, regione che ha frequentato in più occasioni.
Aureli, che ho avuto il piacere di conoscere diverso tempo fa, era
un antifranchista e indipendentista catalano, nel lungo impegno
pubblico che lo ha caratterizzato, dall'Abbazia di Montserrat alla
fondazione del CIEMEN, ha sempre difeso le minoranze, la
cooperazione tra i popoli e la pace, diventando un punto di
riferimento per molti in Europa. Sentite condoglianze alla
famiglia.
Ci sono interventi? La parola al consigliere Restano.
Restano (GM) -
Le evidenzio che lei non ha comunicato al
Consiglio la lettera che le abbiamo inviato ieri pomeriggio,
quindi, se mi permette, ne darò comunicazione io ai colleghi. La
lettera riguarda il trasferimento di un funzionario dell'Ufficio
legislativo, studi e documentazione del Consiglio. Noi siamo
sicuramente a favore di questo trasferimento perché siamo a favore
delle volontà dei dipendenti che tanto hanno dato a quell'ufficio,
però guardiamo con grande preoccupazione questo trasferimento,
Presidente, si tratta del secondo trasferimento nel corso degli
ultimi mesi, un ufficio importantissimo dal punto di vista
istituzionale per l'operato di tutti i Consiglieri. È rimasta
un'unità su tre, il 66% dei funzionari è stato trasferito, senza
prevederne - e questo è il rimprovero che le facciamo - la
sostituzione nell'immediato. Lei con quest'attività ha svilito il
ruolo dei Consiglieri che è quello di proporre delle norme; spesso
ci rimproverate l'intensa attività ispettiva, ma se non ci lasciate
fare altro... Lei svilisce con quest'attività il ruolo di tutto il
Consiglio e ora capiamo perché non rimprovera i Presidenti di
Commissione che non convocano le Commissioni, perché probabilmente
fa parte di un progetto: non volete lasciarci lavorare. Ora
personalmente non le chiedo una risposta, lei oggi non ci deve
risposte, lei deve impegnarsi nel corso dei prossimi giorni a
sostituire questo personale, perché sennò ne va di mezzo la sua
credibilità. Lo diciamo con pacatezza, con grande fermezza e
tristezza nel cuore per quello che lei ha fatto nei confronti di
tutti gli elettori valdostani.
Presidente -
Ci sono altri interventi? Consigliere
Restano, come lei ben sa, la sua lettera è pervenuta intorno alle
ore 18:00 di ieri sera, una lettera che non si capiva se era
un'interrogazione, un
question time
o cos'altro. Come lei
ben sa, Consigliere, perché è qui da oltre un decennio, non è
possibile, per le regole che ben conosce, presentare delle
interrogazioni alla gestione del Consiglio. Sono le regole
tradizionali, di tutte le assemblee elettive: Parlamenti, Consigli
regionali, eccetera; cose che sa, è inutile che adesso qui le
faccia un riassunto di cosa rappresentano le assemblee elettive.
Peraltro, anche un solo corso di educazione civica è sufficiente
per rendere note queste caratteristiche. Pertanto, diversamente da
quanto dice la consigliera Guichardaz, nessuna risposta sarebbe da
dare perché nessun Parlamento, nessuna Assemblea risponderebbe a
una questione come questa. Le rispondo per educazione, nel rispetto
delle regole che lei non rispetta, e il rispetto deve anche essere
rivolto all'attività degli altri, senza prendersi in giro e senza
prendere in giro nessuno.
Preciso che l'atto a cui faceva riferimento lei è stato assunto
unanimemente dall'Ufficio di Presidenza previa attenta
ponderazione, pur avendo spesso, sin dall'inizio della legislatura,
l'intenzione di affrontare l'ambito legislativo poiché è - usando
un'espressione che non mi piace - riferita all'ambito della
gestione aziendale, il
core business
del Consiglio
regionale, ed è decisamente importante. Non è soltanto a supporto
dei Consiglieri ma ha anche molti altri rilevanti risvolti, tanto
più per una Regione che ha un'autonomia significativa e piuttosto
ampia. Come Ufficio di Presidenza, abbiamo ritenuto di non
trattenere forzatamente una dipendente che ha manifestato la
volontà di andarsene, poiché sarebbe stato controproducente, tanto
più che il Dipartimento del personale ha rassicurato che è previsto
a breve un concorso per laureati in giurisprudenza e la
deliberazione di Giunta che ha già dato il nulla osta alla mobilità
del funzionario, per quanto di sua competenza, cede il fabbisogno
corrispondente al Consiglio. È molto probabile, quindi, che a breve
quest'unità sarà sostituita. Poi, come dicevo, l'Ufficio
legislativo è la parte più importante del Consiglio regionale, ho
sempre reputato fosse così al di là del supporto ai Consiglieri e
tutto l'Ufficio di Presidenza ritiene sia così, tant'è che se vuole
verificare dai verbali, in più occasioni ci siamo posti questi
problemi proprio in ragione dell'importanza che assume l'Ufficio
legislativo ed è una preoccupazione che riguarda me come riguarda
tutti i componenti dell'Ufficio di Presidenza. Certo è un problema
di personale, ma non solo, bisogna avere anche una visione più
lunga e che vada al di là delle legislature e del rapporto
maggioranza-opposizione. È necessario, per un Consiglio di una
Regione autonoma, avere un Dipartimento legislativo di prim'ordine
e, al di là del numero dei componenti, anche dare una missione
precisa è certamente importante per quest'ufficio. Da parte mia,
come da parte di tutto l'Ufficio di Presidenza, c'è l'impegno di
seguire la questione, anche perché riteniamo che sia importante.
Con questo credo che di più non ci sia da aggiungere.
La parola al consigliere Aggravi.
Aggravi (RV) -
Io volevo solo fare una considerazione
rispetto a quanto lei ha appena detto, Presidente. Di fatto, in
tutto questo giro di parole non ha risposto, si nasconde dietro a
questioni di forma, si nasconde - giustamente, questo lo devo dire
- dietro al fatto che la decisione è stata presa dall'Ufficio di
Presidenza, però l'Ufficio di Presidenza ha un Presidente e
giustamente noi ci rifacciamo a lei. Mi chiedo altri membri che
dovrebbero tutelare le minoranze che cosa fanno, ma lo vediamo da
quanto hanno espresso in Ufficio di Presidenza.
Detto questo, ripeto, il vero problema è sicuramente quello non
soltanto di unità di personale ma della forza che ha quell'ufficio
sia per i Consiglieri, sia - come lei ricordava - per tutta la
Presidenza. Mi chiedo da parte sua quale sia oggi la forza nel
difendere questa possibilità. Sul discorso del concorso sappiamo
quali sono i tempi e le tempistiche, quindi la soluzione non si
troverà a breve.
Devo dire, e di questo è giusto renderne conto, che, rispetto
alle altre risorse, lei si è impegnato in prima persona, cedendo
una risorsa che era nel suo ufficio, però in questo caso la
situazione è ancora più pesante perché quell'ufficio non per dire
che un ufficio è più importante di un altro, ma il Legislativo,
come lei diceva, è il
core business
e dovrebbe essere il
core business di una democrazia parlamentare.
Io sinceramente avrei evitato di fare dei giri di forma ma avrei
semplicemente almeno dato una risposta su quella che può essere la
soluzione a un problema che temo non si risolverà entro la fine
della legislatura e questo avrà delle ricadute pesanti
sull'attività del Consiglio. Ne prendiamo atto, ce ne dispiacciamo
e sul resto non vado oltre perché - e giustamente il collega
Restano l'ha ricordato - abbiamo perso una settimana dove alcune
Commissioni potevano essere convocate per gestire tutta una serie
di importanti questioni che ritarderanno ancora. Non è colpa delle
opposizioni.
Presidente -
La parola al consigliere Restano.
Restano (GM) -
Innanzitutto la ringrazio per averci
risposto, malgrado la nostra lettera sia arrivata in ritardo, lei
si è impegnato e ha trovato del tempo da dedicare a noi e del tempo
per preparare la risposta, quindi vuol dire che è stata colta la
nostra richiesta. Mi duole però ricordarle che una lettera è una
lettera, non è né un
question time
, né un'interrogazione e
che, a mente del Regolamento, mi sembra l'articolo 45, lei ne deve
dare comunicazione, quindi le regole le deve rispettare anche lei,
Presidente, non solo noi. Non c'è nessuna regola che ci vieta di
fare una lettera, è un nostro dovere, è un nostro compito in quanto
eletti, però sottolineo un aspetto e me lo permetta: il funzionario
in questione era incaricato di particolare posizione organizzativa.
Voi l'avete tolta quella particolare posizione organizzativa e
questo rende l'idea dell'importanza che voi avete assegnato a
quell'ufficio, zero.
Veda di recuperare, Presidente, mi faccia un piacere, questo che
io ritengo un piccolo incidente di percorso; se non lo farà, vuol
dire che è un progetto.
Presidente -
La parola alla consigliera Erika
Guichardaz.
Guichardaz E. (PCP) -
Ha fatto notare l'esperienza
decennale del consigliere Restano e lei ne ha anche di più rispetto
a lui; io l'ho seguita nel tempo e mi ricordo le battaglie che ha
fatto proprio in virtù di quelli che erano uffici importanti e che
lei ha di nuovo evidenziato quest'oggi.
Esiste un problema, lo sottolineiamo da tempo come opposizioni:
quello delle mobilità del personale, lo è stato anche ben
evidenziato nello studio della Bocconi, ci chiediamo quando verrà
affrontato questo problema, perché se è giusto dare la possibilità
alle persone di trasferirsi, dall'altra parte bisogna fare in modo
che la macchina organizzativa continui a lavorare e lei sa bene
che, per poter avere esperienza all'interno di quell'ufficio, non
basta insediarsi o avere una laurea dall'oggi al domani per poter
fare quanto è stato fatto nel tempo.
Come ha detto il consigliere Restano, si passa da tre risorse a
una, non è che ci si pone il problema perché abbiamo voglia di dar
fastidio, è perché nella nostra attività quell'ufficio è
estremamente importante e lei lo sa assolutamente. Sotto questo
punto di vista, anche la vacanza di alcuni mesi di tutte quelle
persone è per noi motivo di disagio, credo che lei possa capirlo,
siamo comunque tanti Consiglieri, non solo quelli di minoranza,
anche i Consiglieri di maggioranza possono e hanno a che fare con
l'Ufficio legislativo, quindi immagino che anche per loro il
problema si ponga. Le chiedo quindi di prestare particolarmente
attenzione e di cercare una soluzione di qui a breve, certa che
anche nella Pubblica Amministrazione ci sono persone che vorrebbero
andare in quell'ufficio, basterebbe mettere anche un avviso
pubblico sotto questo punto di vista e credo che nel comparto
qualcuno che voglia passare nel Servizio legislativo del Consiglio
lo possiamo trovare.
Presidente -
Compatibilmente... come detto, la situazione
è piuttosto complessa, quella dell'Ufficio legislativo è una
priorità dell'attività, le risorse erano quattro, sono rimaste due
e non tre che è un po' diverso; ciononostante resta un problema
riguardante l'intero Ufficio che, al di là del personale, ha
bisogno giustamente, come evidenziato, anche di una formazione e di
obiettivi che non siano di breve periodo ma che guardino anche al
di là delle singole legislature, per avere un Dipartimento
legislativo all'altezza di una Regione ad autonomia speciale come
la nostra.
Come detto, è un mio impegno, ma anche di tutto l'Ufficio di
Presidenza, che in molte occasioni ha trattato tale questione. Mi
auguro di poter ascoltare, prima della fine della legislatura, il
consigliere Restano, che oggi si è mostrato così interessato,
magari riprendere, nel caso in cui si riuscisse a dare qualche
soluzione, quest'aspetto.
