Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Associazionismo - volontariato



Oggetto del Consiglio n. 467 del 1° aprile 2009 - Resoconto
OGGETTO N. 467/XIII - Interpellanza: "Collaborazione con
l'Associazione A.N.A. di Aosta per la realizzazione di iniziative a
favore di bambini ed anziani".
Interpellanza
Ricordato che, dopo numerosi anni di abbandono e di
inutilizzo, l'immobile di proprietà regionale, denominato "Villa
Brezzi", con deliberazione della Giunta regionale n. 4239 del 16
dicembre 2005, è stato concesso, in virtù del riconoscimento
dell'interesse pubblico, all'Associazione Nazionale degli Alpini
Sezione Valdostana con destinazione a sede
dell'Associazione;
Ricordato inoltre che, con deliberazione n. 140 del 25
ottobre 2006 del Consiglio comunale di Aosta, è stato approvato il
cambio di destinazione d'uso dell'edificio da residenza a sede
dell'A.N.A. riconoscendone il pubblico interesse;
Ricordato infine che durante la cerimonia di inaugurazione
della nuova "casa degli alpini" è stato affermato, dai responsabili
dell'Associazione, che la struttura sarà anche sede di mostre,
convegni, iniziative culturali, che il parco di pertinenza
diventerà un'area giochi per bambini e che l'immobile sarà messo a
disposizione delle istituzioni per l'organizzazione di iniziative
comuni;
Preso atto che, in un recente incontro svoltosi il 27 giugno
2008, tra la Giunta municipale di Aosta e il direttivo della
sezione A.N.A., è stata espressa la volontà congiunta di sfruttare
le potenzialità offerte dalla "Villa Brezzi" quale "casa al
servizio della città" e punto di aggregazione per la
comunità;
Evidenziato che, commentando la sua rielezione, il Presidente
dell'A.N.A. ha riaffermato il programma di apertura verso l'esterno
della sede rammaricandosi di non averlo ancora potuto realizzare,
pressato dagli impegni di allestimento e riorganizzazione della
struttura;
il sottoscritto Consigliere regionale
Interpella
il Governo regionale per sapere se, nell'ambito delle
rispettive competenze, non ritenga opportuno stimolare ed
affiancare l'Associazione per preparare insieme, e di concerto con
il Comune di Aosta, un calendario di iniziative aperto ai cittadini
ed in particolare rivolto ai bambini ed agli anziani.
F.to: Rigo
Président
- La parole au Conseiller Rigo.
Rigo (PD)
- Grazie, Presidente. Quando ho pensato a
questa interpellanza, l'ho considerata un'interpellanza di
servizio. Cosa voglio dire? Una interrogazione che sia anche
stimolo per cercare di capire come le istituzioni, gli enti
pubblici, ma anche i servizi alle persone e alla famiglia, attivi
nella nostra città, possono aiutare e accompagnare processi,
progetti di sussidiarietà più volte evocata, tanto cara a questo
Consiglio, ma di difficile pratica quotidiana.
Come tutti sappiamo, villa Brezzi, un immobile situato ad Aosta
in via Saint-Martin de Corléans all'altezza di via Lexert, è stata
acquistata dalla Regione insieme ad altri immobili nel 1990 dalla
società Delta Cogne. Nel 1992 la Giunta regionale la destinava alla
Cooperativa Sociale Via Antica Zecca, per la realizzazione di un
centro diurno per soggetti con problemi di sostanze psicotrope o
con problemi alcol-correlati e con un successivo provvedimento del
1993 approvava il relativo vincolo decennale, fino al 19 marzo
2003. Con deliberazione n. 4250/1999 la Giunta disponeva la
liquidazione coatta amministrativa della cooperativa e dal 28
maggio 2001 l'immobile veniva restituito alla piena disponibilità
della Regione. Da allora, prima la struttura doveva diventare sede
del BREL, in seguito si pensò ad uffici di rappresentanza,
successivamente ad asilo nido dell'Azienda USL e dopo altre
pensate, nell'aprile 2005, l'Associazione Nazionale Alpini, sezione
Valle d'Aosta, avanzò la proposta di destinare villa Brezzi a sede
dell'associazione.
La Regione prima, il Comune di Aosta dopo, con proprie
deliberazioni richiamate nell'interpellanza, riconoscendone
l'interesse pubblico, concessero l'immobile all'A.N.A.. Dopo i
necessari lavori di ristrutturazione, a cura e a spese
dell'associazione stessa, finalmente dopo anni di abbandono ed
incuria - ricordo ai colleghi che nel 2005 l'allora gruppo della
Stella Alpina (non mi ricordo se si chiamava già Stella Alpina nel
2005) in una interpellanza sollecitava il Governo regionale a
deciderne l'utilizzazione - finalmente, ripeto, dopo anni di
abbandono, villa Brezzi, prestigiosa palazzina di inizio secolo
scorso, il 20 ottobre 2007 veniva inaugurata come nuova sede degli
Alpini valdostani. In quella occasione, tutti, dal Presidente ai
membri del direttivo, alle Autorità comunali presenti, promisero
che quella struttura (cito):
"sarà aperta a tutti i cittadini,
perché desideriamo trasformare villa Brezzi in un riferimento per
la popolazione di tutte le età, l'ampio parco davanti all'ingresso
diventerà dalla prossima primavera un giardino per i giochi dei
bambini, metteremo a disposizione una foresteria diurna per
garantire alcune ore di riposo a chi verrà ad Aosta per necessità
urgenti, e anche un locale per mostre, concerti e altre iniziative
culturali, e apertura culturale e collaborazione con le
istituzioni".
Tutte bellissime intenzioni e progetti ribaditi a
giugno nel 2008 nel corso di un incontro fra la Giunta municipale e
il direttivo della sezione A.N.A.; la villa (leggo):
"diventerà
spazio aperto disponibile per la comunità, casa al servizio della
città, o meglio, sfruttando l'opportunità offerta dai nuovi spazi,
punto di aggregazione per la comunità."
Domenica 8 marzo 2009,
nel corso dell'annuale assemblea dell'associazione durante la quale
è stato riconfermato Presidente il sig. Remo Gobetto - fra l'altro,
auguri sinceri di buon lavoro, penso da parte di tutti noi, al
riconfermato Presidente - i buoni propositi sono stati ribaditi.
"Rammaricandosi per non essere riuscito a completare il
programma del suo precedente mandato a causa dei rilevanti impegni
organizzativi di ristrutturazione ed allestimento della nuova
sede,"
il Presidente riconferma il suo impegno e quello del
direttivo
"a portare avanti in primis un programma culturale,
aperto verso l'esterno, con appuntamenti letterari e poi nella
buona stagione qualche concerto corale e, per quanto possibile,
cercheremo di portare la voce degli Alpini nella città di
Aosta".
Orbene, la sede è prestigiosa, lo sapete tutti, è molto
funzionale, i buoni propositi non mancano, si tratta di
concretizzarli nel miglior modo possibile e qui c'entra la
sussidiarietà.
Sono certo della volontà dell'associazione, sono sicuro
dell'impegno volontaristico che ogni anno viene profuso dai soci;
si tratta forse da parte delle istituzioni - in questo caso la
Regione, alcuni assessorati, il Comune di Aosta - di adoperarsi per
accompagnare l'associazione in un nuovo percorso, essere di stimolo
e supporto per la nuova attività culturale e di animazione che per
loro è effettivamente nuova. Perché quindi non convocare il
direttivo dell'A.N.A. a un tavolo di lavoro congiunto ed offrire
loro ampia collaborazione (non finanziaria) ad esempio mettendola
in contatto con le organizzazioni presenti nel quartiere? Ricordo
che c'è il Centro della famiglia... perché non utilizzare l'area e
il parco per alcune iniziative comuni? C'è la Cooperativa degli
anziani dell'autogestione... perché non fare durante l'estate dei
concerti o una grande gara di gioco con le carte o altre cose del
genere? C'è l'oratorio a due passi, c'è l'asilo nido, c'è la
scuola, quel parco può essere utilizzato a settembre-ottobre per
fare le caldarroste... non so, tutte iniziative che si possono fare
con un minimo di organizzazione. L'interesse di questa
interpellanza è questo; ciò non significa che l'associazione da
sola non sia in grado di organizzare eventi o manifestazioni, lo
fanno; si tratta solo di rendere un servizio all'associazione
affinché la stessa possa meglio concretizzare il suo impegno a
servizio della comunità. Sarebbe una cosa che farebbe felice
l'associazione stessa e anche il quartiere, alcuni servizi del
quartiere che sono già attivi, ma che potrebbero essere ancora più
attivi con una
liaison
fra i servizi alla persona, i servizi
pubblici e la sussidiarietà famosa di un'associazione di
volontariato.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Devo dire, da subito,
che concordo con l'intervento e con questa sollecitazione da parte
del collega Rigo.
Siamo a conoscenza del fatto che già informalmente
l'Associazione Nazionale Alpini ha, più volte, dichiarato
pubblicamente che ha intenzione di non utilizzare villa Brezzi solo
come propria sede, ma di attuarvi tutta una serie di attività che
concretizzino quell'interesse pubblico che la nuova destinazione
d'uso dell'immobile ha previsto. Ci piace qui ribadire e concordare
come l'azione dell'Associazione Nazionale Alpini - alla quale mi
onoro di aderire, come credo altri Consiglieri - è sempre stata
molto fortemente indirizzata verso concrete attività di interesse
sociale e, in questo quadro, sinergie e momenti di collaborazione
con l'Amministrazione regionale e tutte le istituzioni sono sempre
state positive: pensiamo non solo alla storica sfilata della città
di Aosta, ma alla campagna contro l'alcolismo che l'Assessorato
alla sanità svolse in passato, operazione "Stella Alpina", proprio
con l'Associazione Nazionale Alpini. Un ruolo degli alpini nei
momenti difficili e nelle calamità che hanno colpito la nostra
comunità valdostana è sicuramente da sottolineare.
Non esiste quindi alcuna difficoltà a rispondere che
l'interpellanza trova l'Assessorato e il Governo regionale
assolutamente interessati e disponibili a collaborare. Ci pare in
tal senso che non sia necessaria alcuna sollecitazione affinché un
calendario di iniziative e di attività sia preparato in sinergia
con il Comune di Aosta: ricordo che già dall'inizio - era proprio
il giorno dell'inaugurazione - ci furono un impegno e una volontà
da parte del Sindaco di collaborare in modo attivo con
l'Associazione Nazionale Alpini per portare avanti tutta una serie
di iniziative nell'ambito delle rispettive competenze. Per
rispondere all'interpellanza, devo far osservare che avremmo già
dato risposte positive a richieste e proposte se fossero pervenute
formalmente e, a maggior ragione, daremo risposte positive, in
sinergia. In particolare siamo interessati al fatto che le attività
che si svolgono in questa struttura abbiano anche un interesse che
oltrepassa l'interesse cittadino, come il Centro per la famiglia
che è stato ricordato. Quindi ricordo che siamo disponibilissimi a
collaborare e condividere tutta una serie di iniziative.
Si condivide il suggerimento dell'interpellante volto a perorare
la promozione e lo svolgimento a villa Brezzi in particolare di
attività rivolte ai bambini, agli anziani, e si evidenzia che un
piano di massima è stato elaborato in tale direzione. Mentre
confermiamo interesse e disponibilità, osserviamo che il
coinvolgimento della Regione dovrebbe avvenire non solo sul piano
dell'eventuale sostegno finanziario dell'attività, ma anche su
quello dell'individuazione e della programmazione delle attività.
Su questa linea abbiamo sentito anche noi il Presidente
dell'A.N.A., Gobetto, il quale, nel corso del nostro incontro, ha
confermato la disponibilità ad accogliere con entusiasmo le
proposte che potranno provenire dalle istituzioni, evidenziando
l'esigenza di concordare fattivamente le iniziative stesse anche in
considerazione delle scarse risorse umane di cui l'associazione
attualmente dispone.
Président
- La parole au Conseiller Rigo.
Rigo (PD)
- Come da Regolamento, mi dichiaro soddisfatto
della risposta dell'Assessore.
L'interpellanza aveva l'obiettivo di stimolare la pratica della
sussidiarietà. Grazie.
