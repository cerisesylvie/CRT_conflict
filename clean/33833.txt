Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
DEMANIO E PATRIMONIO REGIONALE
EDILIZIA
Edilizia pubblica



Oggetto del Consiglio n. 1874 del 22 giugno 2011 - Resoconto
OGGETTO N. 1874/XIII - Interrogazione: "Tempistica di
completamento dei lavori di ristrutturazione di un immobile sito
nel comune di Quart da adibire a sede del Dipartimento prevenzione
dell'Azienda USL".
Interrogazione
Richiamate le numerose iniziative del nostro Gruppo in merito
all'acquisto fatto dal governo regionale nel dicembre 2007 di una
porzione di fabbricato di circa 2000 mq, da ultimare nel Comune di
Quart, da adibire a sede del Dipartimento prevenzione dell'Azienda
Usl;
Considerato che a inizio 2008 la porzione di fabbricato è
stata ceduta in comodato all'Azienda Usl;
Preso atto delle dichiarazioni esposte in aula dall'Assessore
alla Sanità dalle quali si evinceva che "i lavori dovranno essere
completati entro il 31 marzo 2012";
i sottoscritti Consiglieri regionali
Interrogano
l'Assessore competente per conoscere:
- quali sono i motivi per i quali l'Azienda Usl non ha ancora
provveduto ad avviare i lavori e se sarà rispettata la tempistica
di ultimazione dei lavori stessi entro il 31 marzo 2012.
F.to: Chatrian - Bertin - Giuseppe Cerise - Louvin - Patrizia
Morelli
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
L'Azienda USL, in data 15 aprile 2011, ha firmato il verbale di
aggiudicazione provvisoria dei lavori inerenti la nuova sede del
Dipartimento di prevenzione. Dalla medesima data al 29 aprile 2011
sono stati eseguiti i controlli amministrativi previsti dal nuovo
codice degli appalti. L'aggiudicazione definitiva dei lavori è
avvenuta con deliberazione n. 722 del 9 maggio 2011. Il nuovo
codice degli appalti prevede che si attendano 35 giorni solari
dalla deliberazione di aggiudicazione prima della firma del
contratto con l'aggiudicatario, a tutela dei concorrenti. Con nota
del 19 maggio 2011 è stato comunicato l'affidamento alla ditta
aggiudicataria, che, a partire, da quella data, ha 30 giorni di
tempo per la redazione del progetto esecutivo, alla consegna del
quale potranno iniziare i lavori, che dureranno indicativamente 12
mesi. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Questo dossier ha dell'incredibile, Assessore, e oggi di nuovo,
lei, in maniera gentile, non affronta il quesito; sommando i tempi
che oggi lei ci dà neanche per il 31 marzo 2012 questo fabbricato
sarà pronto, non sarà pronto per l'estate 2012! Però una
riflessione, Assessore, oltre a non avermi risposto, perché
dobbiamo fare il conto noi, mentre lei ci dava una
pseudo-risposta...
L'Amministrazione acquista un fabbricato grezzo a dicembre 2007;
a marzo 2007 l'USL della Valle d'Aosta approva il progetto prima
dell'acquisto, il comodato fra Regione e USL viene siglato a marzo
2008. È curioso, non so che termine utilizzare, due anni dopo il
comodato...cioè la Regione dà in comodato il bene all'USL, il
direttore generale, ai sensi del regolamento aziendale interno,
autorizza l'affidamento per incaricare le modifiche al progetto
relativo al completamento dell'immobile sito in Quart, da adibire
ad uffici del servizio veterinario...due anni dopo la concessione
in comodato!
Oggi lei ci dice che, ai sensi del codice degli appalti, si
stanno facendo le procedure e che forse sarà pronto per l'estate;
ma non sarà per l'estate, perché siamo al 22 giugno 2011, i lavori
non sono ancora iniziati, quindi 12 mesi è il tempo massimo,
pertanto non sarà pronto per l'estate 2012. Sono stati messi in
campo 6.000.000 di euro nel 2007 dall'Amministrazione regionale;
lei, diverse volte in questi tre anni, ci ha dato ragione, ma è una
ragione che serve poco, nel senso che l'azienda ha rivisto il
layout, concordava con il gruppo ALPE sui grandi ritardi che
l'azienda ha su questo dossier. Oltre a concordare i grandi
ritardi, c'è qualcosa che non ha funzionato in questo iter, perché
il bene è stato dato in comodato a marzo 2008, il layout è stato
rivisto e ci sono voluti 30 mesi per rivedere il layout della
distribuzione interna e forse questo fabbricato a fine 2012 sarà
pronto. Di chi le responsabilità, Assessore? Della parte politica,
della parte amministrativa, dell'azienda? Chi risponderà? Stiamo
parlando di 6.000.000 di euro messi in campo dall'Amministrazione
quattro anni fa! Penso che sia un dossier che ha dell'incredibile,
un'inefficienza totale, però possiamo parlare di sperpero di denaro
pubblico!
Siamo preoccupati che certi dossier siano affrontati con una
certa leggerezza. Lei risponde che i lavori non sono iniziati,
inizieranno e fra 12 mesi, forse, termineranno. Noi siamo
preoccupati di così tanta leggerezza nel momento in cui si sono
messi più di 6.000.000 di denaro pubblico. Qui non parliamo di
capacità di spesa, ma parliamo di processo, di non saper far
funzionare una macchina che non ha non solo la patente a questo
punto, ma non ha un
chauffeur
! Mi spiace registrare
l'ennesima "non risposta" da parte sua. Lei un anno fa ci disse che
stava cercando di fare pressioni sull'azienda...noi non sappiamo
più cosa dire su questo argomento! Registriamo che ha
dell'incredibile, registriamo l'inefficienza e speriamo che questa
volta qualcuno ce la mandi buona e che per fine 2012 questo
fabbricato sia utilizzabile. Ripeto: più di 6.000.000 di euro messi
in campo di denaro pubblico! Grazie.
