Classificazione
AMBIENTE



Oggetto del Consiglio n. 3199 del 6 febbraio 2018 - Resoconto
OGGETTO N. 3199/XIV - Interpellanza: "Valutazioni in merito
all'impronta ecologica della Regione".
Grosjean (Président)
- Point n° 13 à l'ordre du jour. La
parole au collègue Bertin pour l'illustration.
Bertin (CC-MOUV) -
Affrontiamo un argomento che sta
assumendo sempre maggiore importanza, vale a dire l'impronta
ecologica che nel tempo è un criterio, un indicatore della
sostenibilità ambientale e generale di un territorio e del pianeta.
Tra l'altro proprio ieri sera, per caso, anche la trasmissione
Presa Diretta trattava di questo argomento. Questo indicatore, per
intenderci, è quello attraverso il quale ogni anno viene segnalato
intorno ad agosto il fatto che le risorse si sono esaurite e stiamo
andando a debito in termini generali, quindi ci indica qual è la
sostenibilità del pianeta, di un territorio, di una città nel lungo
periodo. Molte realtà territoriali, regionali o cittadine lo stanno
adottando.
Dalla comparazione di certi studi fatti, risulta poi che la
nostra regione avrebbe un indicatore negativo. È una cosa piuttosto
sorprendente, perché ha un territorio decisamente vasto e il numero
di abitanti è limitato, nonostante sia poi anche regione turistica.
Per questo chiedevamo in generale qual era la valutazione, se
rispondeva al vero quanto riportato nei diversi studi
sull'indicatore ecologico riguardante la Valle d'Aosta, se si è a
conoscenza di altre comparazioni regionali indicanti qualcosa di
diverso e quali siano le valutazioni attuali dell'impronta
ecologica da parte della Regione, nonché gli intendimenti in
merito.
Président -
La
parole à l'Assesseur Guichardaz
pour la réponse.
Guichardaz (PD-SIN.VDA) -
Grazie, collega Bertin, per
portare all'attenzione di quest'aula una tematica di questa
rilevanza.
L'impronta ecologica è una metodologia di calcolo adottata alla
fine degli anni Novanta per fornire un'indicazione immediata e di
facile comprensione sul tasso di utilizzo delle risorse del
pianeta. Se tale indicatore è superiore a uno significa, in
sostanza, che si stanno consumando più risorse di quelle che il
nostro pianeta può rigenerare. Il metodo di calcolo, solo per
informazione, è stato messo a punto dallo svizzero Mathis
Wackernagel, che ha fondato anche l'organizzazione
Global
Footprint Network
, che rappresenta il riferimento mondiale in
materia. Ritengo opportuno ricordare che tale metodologia di
calcolo si è evoluta nel tempo e che, pertanto, i dati relativi
alla determinazione dell'impronta ecologica non sono sempre
immediatamente confrontabili, in particolare se effettuati a
distanza di anni. Ricordo che lo scopo di tale indicatore è di
catturare l'attenzione sulla relazione esistente tra comportamenti
e consumo delle risorse proprio in un'ottica di sostenibilità, non
tanto come strumento per definire politiche ambientali. Il
perseguimento della parità tra consumi e disponibilità di risorse
comporta necessariamente la risoluzione di problematiche
ambientali, questo sì: si pensi, ad esempio, alle recenti emergenze
derivanti dal ricorso dell'approvvigionamento energetico per il
tramite di centrali nucleari, che notoriamente non impiegano
combustibili fossili. Per stessa ammissione degli inventori del
metodo, esso non è in grado di descrivere fenomeni complessi e
multidimensionali, quali ad esempio la distribuzione delle
abitazioni sul territorio montano e le conseguenze che ne derivano
per i trasporti e per il riscaldamento (la climatologia), il
concorso della componente transfrontaliera nei volumi globali di
traffico, l'importante presenza percentuale dei turisti,
l'esportazione di energia idroelettrica con segno opposto nel
nostro caso. Consigliere Bertin, poiché lei non ha citato nel testo
dell'interpellanza le fonti a cui fa riferimento, non risulta
facile dare una risposta circostanziata circa la conoscenza di
altre comparazioni, pur avendo noi cercato di ricostruire comunque
nel dettaglio le fonti.
In Italia alcune Amministrazioni regionali e locali hanno
proceduto singolarmente - come lei accennava prima - a calcolare la
propria impronta ecologica. Più strutturati e confrontabili sono
gli studi commissionati dal Ministero dell'ambiente, quelli
eseguiti dalle associazioni ambientaliste, quali ad esempio
Legambiente; sono tutti però un po' datati e, in genere, basati su
dati speditivi ricavati da banche dati nazionali.
La Regione autonoma Valle d'Aosta non ha mai proceduto ad
effettuare autonomamente una valutazione della propria impronta
ecologica. Dagli studi reperibili in letteratura emerge che, in
linea di massima, l'impronta ecologica della regione, espressa in
ettari globali
pro capite
, tende ad essere in linea con
quella delle regioni del nord Italia. Tale circostanza è del tutto
normale, in quanto i parametri presi in esame sono: i consumi
alimentari, le abitazioni, i consumi energetici, il consumo del
suolo, i servizi, i rifiuti, che sono afferenti a stili di vita che
sappiamo essere simili. L'impronta complessiva della regione denota
comunque che la Valle d'Aosta, così come nella grande maggioranza
delle zone economicamente sviluppate a livello nazionale e
mondiale, sia lontana dalle soglie di sostenibilità. Diversa è
invece la situazione relativa all'impronta sulla produzione della
CO2. A fronte di elevati valori
pro capite
di produzione
attribuiti al territorio regionale, afferibili alle note pressioni
derivanti dai trasporti e dal riscaldamento domestico (vedasi ad
esempio lo studio di Legambiente), essi, se rapportati alla reale
capacità di assorbimento biologico del nostro territorio,
evidenziano un rapporto inferiore all'unità, tra i migliori in
campo nazionale, denotando un buon equilibrio nel nostro sistema
regionale. Le evidenze di tali studi rilevano la necessità comunque
di dare continuità alle azioni già avviate, tra le quali ricordo
quelle relative all'efficientamento energetico, alla promozione
dell'utilizzo di risorse rinnovabili e della mobilità sostenibile,
nonché quelle altrettanto importanti di formazione e informazione
sui temi della sostenibilità, delle corrette abitudini alimentari e
della riduzione degli sprechi. Sarà inoltre utile valutare,
collega, l'opportunità di avviare eventualmente un osservatorio
regionale sul tema, al fine di monitorare le reali ricadute delle
azioni in atto.
Dalle ore 11:00 riassume la presidenza il Presidente
Farcoz.
Farcoz (Président) -
La parole au collègue Bertin pour la
réplique.
Bertin (CC-MOUV) -
Come detto, questo è un indicatore
sulla sostenibilità di un territorio. È vero che gli studi
risalgono a diverso tempo fa e sono anche di difficile reperimento,
sono dati perlopiù utilizzati dall'ISTAT, ma comunque emerge, come
sosteneva anche lei, che la nostra regione è in una situazione
piuttosto negativa. Addirittura un certo studio, come per esempio
quello relativo al comune e alla provincia di Bolzano, riportava
una comparazione regionale per la quale la regione Valle d'Aosta
risultava quasi in una situazione come la Lombardia, estremamente
negativa. Avevo pertanto presentato questa interpellanza per capire
se vi erano degli studi o perlomeno degli approfondimenti da parte
delle strutture regionali su tale aspetto in ragione della sempre
maggiore importanza che ha questo indicatore e, in generale, anche
dal punto di vista dell'informazione.
Personalmente sarei per promuovere un'impronta ecologica
valdostana, anche perché sintetizza in modo efficace la situazione
di un territorio. Come diceva anche lei, la situazione della Valle
d'Aosta è - prendendo le sue parole - in linea con quella
dell'Italia del nord, vale a dire è una delle regioni meno
sostenibili in Europa. Sotto questo punto di vista la Pianura
Padana è una delle regioni ambientalmente meno sostenibile. È
pertanto importante promuovere anche nella nostra regione azioni
che vadano nella direzione di una maggiore sostenibilità e questo
indicatore, a mio avviso, sintetizza bene la situazione. È un modo
per sollecitare indirettamente ad una maggiore efficacia le
politiche di questo genere, anche per l'effetto che hanno
sull'informazione e che, certo, non sono positive, in quanto
risultate allineate a quelle di altre regioni del Nord aventi tassi
di industrializzazione molto più elevati, con densità abitativa
maggiore e con l'inquinamento conseguente. Questa è pertanto
l'occasione per porre l'attenzione sulla sostenibilità della nostra
regione, e va tenuta in considerazione.
