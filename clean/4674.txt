Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 372 del 29 giugno 1982 - Resoconto
OGGETTO N. 372/VII - RINVIO ESAME DELLA PROPOSTA CONCERNENTE:
"VENDITA AL SIGNOR RUBAGOTTI ANGELO DI ALCUNI IMMOBILI SITI IN
COMUNE DI CHAMPDEPRAZ. INTROITO DI SOMMA.
PRESIDENTE:
Ha chiesto di parlare il Presidente della
Giunta ne ha facoltà.
ANDRIONE - (UV):
A seguito della morte di una persona che
non aveva parenti entro il 4° grado, per cui non si è proceduto a
successione legittima, i beni caduti nella successione sono stati
devoluti alla Regione. Come risulta dalla lista, si tratta di una
serie di piccoli appezzamenti siti nella frazione di Chevrères. Per
non tenere questi beni, la maggior parte assolutamente
inutilizzabili, si è accettata un'offerta che sembra a noi congrua
e che permette anche di accorpare certe proprietà agricole.
Proponiamo dunque al Consiglio di vendere al Sig. Rubagotti.
Abbiamo fatto anche un'inchiesta per vedere se c'erano altri
possibili acquirenti, ma non ce ne sono. La richiesta del Sig.
RUBAGOTTI risale al 1980.
PRESIDENTE:
Ha chiesto di parlare il Consigliere Cout; ne
ha facoltà.
COUT - (PCI):
A differenza delle deliberazioni
precedenti, in cui si trattava di minime particelle, qui i terreni
interessati comprendono diversi appezzamenti. Secondo quanto diceva
adesso il Presidente della Giunta, sembra appurato che non ci sono
altri interessati; noi abbiamo voluto assumere alcune informazioni
perché c'era sembrato che la cosa non fosse esattamente in questi
termini e ci risulta che il Comune di Champdepraz sarebbe molto
interessato ad un appezzamento che si trova proprio al di sotto
dell'ubicazione attuale della vecchia scuola di Chevrères. Ci
sembra strano che mentre negli altri casi è stato sentito il Comune
in cui si trovano ubicati i terreni, proprio in questo caso non se
ne fa cenno.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Mi stupisce molto perché noi abbiamo
detto che erano in vendita; comunque sentiremo il Comune di
Champdepraz e pertanto rinviamo la delibera al prossimo
Consiglio.
PRESIDENTE:
L'argomento iscritto all'oggetto n. 36 è
rinviato alla prossima adunanza del Consiglio.
