Classificazione
AMBIENTE
Inquinamento
TRASPORTI E VIABILITÀ
Trasporti



Oggetto del Consiglio n. 771 del 7 ottobre 2009 - Resoconto
OGGETTO N. 771/XIII - Interpellanza: "Presentazione di uno
studio di fattibilità per la realizzazione di sistemi di
rifornimento per i veicoli circolanti a metano e gpl":
Interpellanza
Sottolineato che tra pochi mesi avrà termine la distribuzione
dei "buoni benzina" e che questa decisione può rappresentare
un'opportunità per ripensare anche il nostro modello di
mobilità;
Evidenziato che sempre più attenzione viene posta nei
confronti dei veicoli circolanti a metano o a gpl;
Ricordata la mozione, approvata dal Consiglio regionale il 17
dicembre 2008, con l'impegno a presentare uno studio di fattibilità
per la realizzazione di sistemi di rifornimento per i veicoli
circolanti a metano e gpl;
Tenuto conto che i proprietari di questi veicoli hanno la
possibilità di usufruire dei contributi finanziari previsti dai
provvedimenti regionali a favore della rottamazione;
i sottoscritti Consiglieri regionali
Interpellano
gli Assessori competenti per conoscere:
1) i motivi che non hanno permesso la presentazione dello
studio di fattibilità entro i termini previsti dalla
mozione;
2) tempi per la predisposizione dello studio e della sua
presentazione alla competente Commissione;
3) la volontà di dotare, là dove possibile, i trasporti
pubblici di mezzi funzionanti a gas metano.
F.to: Rigo - Donzel
Presidente
- La parola al Consigliere Rigo.
Rigo (PD)
- L'altro giorno, cercando informazioni utili
per illustrare l'interpellanza, mi sono imbattuto su un sito
dedicato e su un articolo:
"Un futuro irto di ostacoli per i
veicoli a metano"
, che in apertura si poneva una domanda:
"Riusciamo ad immaginare un camion che collega l'Italia con la
Francia o con la Spagna bloccato alla frontiera. Risposta
affermativa se il nostro mezzo viaggiasse a metano. È ancora un
problema di barriere anche nell'epoca dell'Europa unita...
- mi
è venuta in mente, Presidente, la nostra carta di identità, la
stessa cosa -
... altro che trasporto su gomma ecologico e più
economico del diesel, almeno nel giro di poco tempo: necessari
quindi più incentivi e un intervento coordinato in sede europea per
creare una vasta rete di stazioni di servizio"
. Pian piano il
dibattito politico si sta occupando di un sistema di mobilità molto
squilibrato e, di conseguenza, molto dispendioso dal punto di vista
energetico, forte crescita dell'uso del petrolio e anche delle
emissioni di anidride carbonica. La modernizzazione ecologica della
mobilità deve assicurare efficienza, sicurezza e qualità del
trasporto con bassi impatti sull'ambiente.
È evidente a tutti che il sistema attuale va convertito in un
modello sostenibile, adottando precise priorità e tra queste
sicuramente non va dimenticata anche quella di incoraggiare la
pratica di stili di vita attinenti all'ecocompatibilità del
comportamento individuale. Credo che in questa direzione può essere
un'opportunità, dobbiamo guardarla anche da questo punto di vista
forse, il fatto che fra pochi mesi avrà termine la validità dei
buoni benzina. Con questo spirito abbiamo voluto richiamare in
Consiglio regionale il tema del metano quale carburante per i mezzi
di trasporto. Le ricordo: maggiori garanzie di tutela ambientale
già dall'origine fino alla distribuzione e all'utilizzo, elevato
contenuto energetico, più sicurezza e meno costi per utente finale,
incentivi per l'acquisto di veicoli nuovi o la trasformazione di
mezzi alimentati con altri carburanti, un sistema distributivo che
in Italia è in fase di crescita ed un'industria questa sì ormai
consolidata sia per la trasformazione, sia per la produzione dei
veicoli nuovi e la possibilità sempre più estesa di adattamento ad
un'ampia gamma di mezzi. Questi, credo, in estrema sintesi, i
vantaggi nell'utilizzo del metano per il trasporto, la cui
applicazione per molti rappresenterebbe una soluzione in grado di
conciliare esigenze di risparmio energetico ed economico e di
salvaguardia dell'ambiente, a fronte di uno scenario - il nostro
compreso - internazionale vincolato al solo petrolio. Ovviamente
per conciliare energie, economia ed ambiente occorrono volontà
politiche e scelte conseguentemente coerenti. Certo, decisioni
nazionali e internazionali, ma anche noi credo possiamo dare un
nostro piccolo contributo. Ecco perché il richiamo alla mozione e
alla necessità di dotare la Valle d'Aosta di stazioni di servizio
per contribuire alla realizzazione nel nostro Paese di una rete più
capillare. Ricordo a questo proposito la parte impegnativa della
mozione approvata in Consiglio regionale:
"Il Consiglio impegna
l'Assessore al territorio e all'ambiente, in accordo con gli
Assessori alle attività produttive, al turismo, sport, commercio,
trasporti e con i Comuni interessati, a presentare, entro fine
maggio 2009, alla Commissione competente uno studio di fattibilità
per la realizzazione di sistemi di rifornimento per i veicoli
circolanti a metano e GPL"
.
Vogliamo quindi conoscere come si è mossa la Regione in questi
mesi, quali sono, se ci sono, indicazioni operative già
individuate. In questo momento, come sapete, il settore guida in
Valle d'Aosta è quello del trasporto pubblico cittadino, così come
in molte città la mobilità urbana degli autobus in esercizio è
alimentata dal metano, quella della SVAP è ormai penso una scelta
definitiva in questa direzione, così come la possibilità anche, mi
sembra, data al pubblico di utilizzare il suo distributore
aziendale. A nostro parere il metano è il carburante ideale proprio
per gli autobus, perché ecologici, silenziosi e anche notevolmente
più economici rispetto al diesel. Sappiamo come è fatta la Regione
ed è chiaro che non tutta la nostra Valle d'Aosta potrebbe essere
attraversata da questi mezzi, ma potrebbe essere sviluppata una
loro presenza anche al di fuori del contesto urbano. Ecco lo scopo
del secondo quesito posto nell'interpellanza: ci interessa sapere
l'orientamento del Governo regionale e se lo studio cui facevo
riferimento rispetto alla mozione potrebbe riguardare anche questo
secondo aspetto. Grazie.
Président
- La parole à l'Assesseur aux activités
productives, Pastoret.
Pastoret (UV)
- Grazie. Il Consigliere Rigo ha posto con
garbo le sue questioni, ha affrontato il tema in modo non solo
pragmatico, ma presentando alcune considerazioni di carattere
generale, io cercherò di rimanere più sul concreto. In premessa
alle risposte che devo dare poi, vorrei fare alcune considerazioni:
la prima è sul fatto che in Commissione non abbiamo presentato
degli studi di fattibilità, non c'è stato un passaggio in
Commissione per un'incomprensione credo sul percorso, nel senso che
si era data all'epoca una disponibilità di essere presenti in
Commissione per fornire tutte le informazioni del caso. Peraltro,
di questo mi assumo la responsabilità, avevo anche dato per
scontato che saremmo stati convocati dalla Commissione alla
scadenza, quindi non ci siamo offerti, ma sono banalità alle quali
si può porre senz'altro rimedio. Resta inteso che se si
intenderanno fare ulteriori approfondimenti a seguito di questa
iniziativa, non ci saranno problemi ad essere presenti. Credo
peraltro che su questo tema ci vedremo in qualche commissione, in
occasione della modifica della legge n. 36/2000 che regolamenta il
funzionamento dei distributori nella nostra regione. La stiamo
modificando, perché quella legge era figlia di un accordo fatto fra
tutte le Regioni in Italia quando c'era la moda di razionalizzare
la distribuzione. È risaputo che l'Unione europea ha aperto una
procedura di infrazione nei confronti dell'Italia, perché con
provvedimenti di quel genere si limitava la libera concorrenza;
questo per dire come il panorama nell'arco di poco tempo sia
cambiato. Noi quindi saremo obbligati a modificare la legge, anche
qui abbiamo cercato degli accordi con altre Regioni e poi dirò cosa
cercheremo di inserire dal punto di vista della progettualità.
Tornando alla mozione del 2008, devo però dire che il fatto di
non aver avuto un confronto in Commissione non ha comportato un
disinteresse della questione, anzi devo dire che anche grazie alla
mozione è stata accelerata la ricerca di possibili soluzioni,
perché le mozioni a volte sono pure utili per poter dare delle
risposte...
(interruzione del Consigliere Rigo, fuori microfono)
...in questo caso ovviamente coincideva con il fatto che si
dovessero dare delle risposte ai cittadini e anche ai frequentatori
della Valle d'Aosta, torno alla questione che il collega Rigo
poneva prima, che dovessero far ricorso a sistemi di alimentazione
a metano o a GPL per i loro autoveicoli. Non si è quindi stati
inattivi e si sono raggiunti dei risultati che cercherò di
illustrare.
Intanto un'ulteriore precisazione, perché la mozione del 2008
coinvolgeva direttamente l'Assessore all'ambiente. Io non surrogo
il suo intervento per questioni che non abbiano una logica, perché,
pur essendo la materia presentata molto ampia da abbracciare sfere
di competenza, come è stato ricordato, degli Assessori all'ambiente
e ai trasporti e, pur essendo i temi legati all'applicazione del
piano aria, è però vero che tutta la materia riguarda in sostanza
dal punto di vista pratico la distribuzione di carburanti e simili
e l'organizzazione dei punti di riferimento sul territorio, che
stanno come competenza a casa dell'Assessorato delle attività
produttive, questa è la ragione per cui rispondo io. Tutto ciò
premesso, a che punto siamo giunti? L'Assessorato delle attività
produttive aveva già sviluppato in passato, in collaborazione con
ENI, divisione Gas & Power, un'analisi del territorio per
verificare dove sarebbe stato possibile installare dei distributori
a metano. Infatti, mentre per i distributori a GPL non vi sarebbero
difficoltà particolari, sarebbero invece più ridotte le possibilità
di installare dei distributori a metano e ciò soprattutto perché
essi potrebbero sorgere solo nella valle centrale, con il limite
territoriale verso ovest di Villeneuve, oltre il quale non
potrebbero andare non essendoci una rete di distribuzione che
superi quel luogo geografico e dovendo essi, per le caratteristiche
del carburante che dovrebbero erogare, essere installati presso la
rete di distribuzione del metano stesso. Appare evidente a
qualunque osservatore della valle centrale, anche in relazione alla
morfologia del territorio, che sono assai pochi i luoghi nei quali
potrebbero sorgere i distributori a metano in grado di soddisfare
tutti i requisiti di sicurezza e di gestione, che rispettino gli
obbligatori parametri di legge.
Lo studio che ho ricordato prima quindi evidenziava che il modo
più efficace per intervenire e anche meno dispendioso era quello di
sviluppare un ampliamento degli attuali distributori lungo l'asse
centrale della vallata, che si trovassero in contiguità della rete
distributiva del metano. Sono stati presi in esame quattro
distributori e solo due di questi avrebbero avuto le
caratteristiche per essere sviluppati positivamente in questo modo.
Avevamo già a disposizione un'analisi, che era un po' quello che
chiedeva la mozione, ma il problema era di muoversi rapidamente per
trovare delle soluzioni. Da questo punto di vista, per raggiungere
un obiettivo concreto, abbiamo provveduto a contattare in primo
luogo la società SVAP, che già disponeva di un distributore a
metano, che però era dedicato ad un uso privato. Si è acquisita la
disponibilità della SVAP, abbiamo fatto gli accordi con il Comune
di Charvensod per poter giungere all'apertura anche al pubblico di
quel punto di distribuzione. Devo dire che la SVAP è stata
sensibile e disponibile; ora sono state esperite tutte le formalità
che sono numerose, sono state acquisite tutte le indispensabili
autorizzazioni e il primo distributore a metano pubblico in valle è
pronto ad essere aperto al pubblico. Il Consigliere Rigo con questa
iniziativa peraltro ha anticipato i tempi dell'annuncio
dell'entrata in servizio di questo distributore, che entrerà in
funzione nel giro di poche settimane. La società mi ha dato
informazione che sarà verso fine ottobre, inizio novembre; sarà
fatta un'opportuna presentazione affinché i cittadini siano
dovutamente informati.
GPL o altre possibilità: nel gennaio 2009, sempre a seguito
della mozione e per altre diverse ragioni, in collaborazione con la
Presidenza della Regione, abbiamo avuto alcuni incontri con i
responsabili della società Tamoil ed i responsabili della società
Autoporto Valle d'Aosta (sapete che lì c'è un punto vendita di
carburante della Tamoil) e si sono concretizzati questi incontri
con la presentazione da parte di Tamoil, che gestisce quel
distributore, di un progetto che prevede l'ampliamento di
quell'attuale distributore con la distribuzione di GPL e metano.
Nel settembre 2009 il Comune di Pollein ha dato parere favorevole,
la Commissione edilizia ha approvato ed è stato dato parere
favorevole all'iniziativa e attualmente la pratica è all'esame dei
vigili del fuoco; una volta acquisito il parere, la società potrà
perfezionare i dossier e dare il via all'ampliamento. Per ora devo
dire che la previsione riguarda nell'immediato l'apertura di pompe
a GPL, che dovrebbero entrare in funzione nei primi mesi del 2010,
anche qui secondo me con una rapidità abbastanza soddisfacente
visti i tempi ai quali siamo abituati. Avremo a breve un primo
distributore a metano ed un ulteriore distributore a GPL che
rafforzerà quello di Saint-Christophe, che è stato ricordato dal
collega Rigo, poiché l'altro si trova sull'autostrada. Mi pare che
questa sia nell'immediato, per dare una risposta concreta, una
tappa significativa. Siamo riusciti a farlo in un tempo
ragionevolmente breve per dei meriti soprattutto di coloro che
hanno voluto collaborare a questa iniziativa, perché poi abbiamo
sollecitato, che era quello che si chiedeva.
Devo ricordare che ci sono delle esigenze che crescono, è stato
detto, perché fra l'altro il sostegno alla rottamazione dei veicoli
che la nostra Regione ha dato e che intende sostenere anche nel
2010 sta consentendo ai cittadini di riconvertire il loro parco
auto con l'acquisizione di veicoli a basso impatto e devo dire con
soddisfazione che, rispetto al 2008, già solo nel 2009 (che non è
finito) l'acquisizione di auto
bi-fuel
è quintuplicata
rispetto al dato che avevamo...
(nuova interruzione del Consigliere Rigo, fuori
microfono)
...quindi stanno crescendo, evidentemente dobbiamo anche
spendere bene il denaro che abbiamo per la rottamazione, affinché i
cittadini possano acquisire i mezzi; i distributori sono un pezzo,
poi c'è anche la mentalità, il fatto di crederci e varie cose, ma
queste due ultime risposte crediamo che intanto possano consentire
di compiere questo passo con fiducia. Non ci si dovrà fermare qui
poi, perché i temi del miglioramento della qualità dell'aria, dello
sviluppo sostenibile sono ineludibili e quindi dobbiamo dare delle
risposte. Qui arriviamo al punto di carattere strutturale, come
dicevo prima: la modifica della legge n. 36/2000, che norma la
materia riguardante i distributori di carburante.
Abbiamo previsto in questo disegno di legge che arriverà a breve
di erogare degli incentivi attraverso delle procedure a bando per
sostenere la realizzazione di altri impianti a GPL e metano
(ricordo anche l'elettrico che è un altro tipo di alimentazione del
bi-fuel
che sta funzionando). Su questo cosa facciamo?
Facciamo quanto il Consigliere Rigo aveva richiamato nelle
premesse; non ci mettiamo ognuno a fare una politica diversa, ma
abbiamo seguito la strada che hanno seguito le Regioni Lombardia e
Piemonte. Non possiamo immaginare di finanziare tutti i
distributori, ma di avere delle procedure a bando che lasciano
aperte tutte le disponibilità del libero mercato e della libera
iniziativa che vengono poi sostenute con l'ente pubblico. In
sostanza abbiamo cercato di dare delle risposte alla Comunità
nell'immediato e di prospettiva.
Per quanto riguarda l'ultima domanda, credo sia opportuno dare
alcuni dati e qui lo faccio in nome e per conto dell'Assessore
Marguerettaz. Ricordo che sul tema del trasporto pubblico la
Regione Valle d'Aosta dispone di una legge: la n. 29/1997, la quale
prevede sostegni finanziari per incentivare l'ammodernamento della
dotazione del parco automezzi e poi della legge n. 11/1991, che
incentiva la dotazione di automezzi non inquinanti. La combinazione
di questi due provvedimenti ha fatto buona opera in questa regione.
Grazie alla legge n. 11 sui mezzi non inquinanti è stata rinnovata
quasi interamente la flotta dei mezzi che svolgono servizio
pubblico su Aosta e cintura della SVAP, infatti oggi i mezzi a
metano che circolano in questa area va ricordato: sono ben 26 e
questo è avvenuto nell'arco di neanche due anni scarsi, sono 8 i
mezzi da 12 metri, 12 i mezzi da 8 metri, 3 i mezzi da 17 posti e
anche le 3 vetture da 5 posti utilizzate per Âllo Bus, che è cosa
interessante pure questa.
Per sostenere questa rivoluzione, la Regione ha sostenuto una
spesa complessiva di oltre 3,2 milioni di euro, a fronte di un
contributo abbastanza magro dello Stato che corrispondeva a 515.000
euro, comunque benvenuti. Infine devo dire che la SVAP ha previsto
nel 2010 un ampliamento ancora dell'attuale dotazione di mezzi. Va
ricordato che GPL e metano non potevano, come voi tutti sapete, in
tempi rapidi sostituire tutti i tipi di alimentazione e, per quanto
riguarda il trasporto pubblico locale, va sottolineato che, altro
dato molto interessante, il parco mezzi circolante in Valle d'Aosta
rappresenta l'anzianità in assoluto più bassa di tutto il
territorio italiano con un'età pari a 5.15 anni di vita, quindi
pochissimi per dei mezzi di lunga percorrenza ed è costituito tutto
da mezzi perlomeno Euro 3 o superiori e non c'è nessun mezzo Euro
1, Euro 2 in circolazione nel trasporto pubblico locale. Questo
grazie agli incentivi che la Regione ha sostenuto grazie alla legge
n. 29/1997, che si è rivelata assai utile per sostenere su tutto il
territorio la linea del rinnovo dei mezzi di trasporto. Va poi
ricordato che, se è possibile estendere il trasporto a metano, è
anche vero che non su tutti i percorsi il metano è sufficientemente
efficace per sostenere la trazione di mezzi pesanti, quindi non si
possono generalizzare le soluzioni. Sotto questo profilo, il
cambiamento della filosofia generale dei trasporti e la crescente
attenzione dei temi ambientali porteranno ad aumentare sempre più
la qualità dei mezzi e il calo delle loro emissioni, pensiamo che
fin qui la Regione abbia avuto una politica tutto sommato
coerente.
Per quanto riguarda la presenza dei punti di distribuzione,
rimane valido quanto detto, con l'impegno di fare degli interventi
di carattere strutturale più importanti con la modifica della legge
n. 36. Grazie.
Presidente
- La parola al Consigliere Rigo.
Rigo (PD)
- Ringrazio l'Assessore per le informazioni che
ci ha voluto dare, per le proposte che ha avanzato e per l'apertura
di questi due nuovi distributori da qui a breve. Credo sia
necessario incrementare l'informazione e promozione di una cultura,
che deve per forza di cose cambiare anche rispetto alla mobilità.
Sicuramente in Commissione avremo modo di approfondire e fare il
punto della situazione, quando alla IV Commissione verrà affidato
il compito di dare il parere sul disegno di legge, che ha prima
ricordato l'Assessore. Grazie.
