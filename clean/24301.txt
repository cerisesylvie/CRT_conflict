Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 3254 del 23 gennaio 2008 - Resoconto
OGGETTO N. 3254/XII - Interpellanza: "Realizzazione di una
struttura per il tiro al bersaglio lungo".
Interpellanza
Ricordato che in Valle d'Aosta non è presente nessuna
struttura per il Tiro al bersaglio lungo, in quanto il poligono di
Saumont è limitato a 50 metri, mentre il progetto di struttura
ipotizzata in accordo con le autorità militari tra Aosta e Sarre è
stato accantonato per gli alti costi;
Rilevato che un poligono di tiro lungo "da oltre 180 metri"
risulterebbe, con un impegno di spesa contenuta, una struttura
utile a fini turistici, per la possibilità di realizzarvi gare
interregionali, nazionali ed internazionali;
Evidenziato che, e ad oggi, i cacciatori che utilizzano armi
a tiro lungo sono obbligati ad uscire dalla Valle d'Aosta per
tarare i loro fucili ovvero a sfruttare quelle poche giornate
concesse da alcuni sindaci allo scopo e che tale situazione è
oggettivamente fonte di rischio di incidenti per la difficoltà di
taratura dei fucili;
i sottoscritti Consiglieri regionali
Interpellano
la Giunta per conoscere se intenda avviare con la Città di
Aosta, con il Corpo forestale regionale e con le associazioni di
cacciatori e di tiro a volo, un tavolo di confronto per la
trasformazione del poligono di Saumont in una struttura rispondente
anche alle necessità del tiro lungo.
F.to: Fontana Carmela - Sandri
Si dà atto che, dalle ore 18,43, riassume la presidenza il
Presidente Perron.
Presidente
- La parola al Consigliere Sandri.
Sandri (PD)
- Questo è un tema più hard, più duro per
certi aspetti per l'argomento, si parla di pallottole e di tiro a
segno, ma più soft, più leggero dell'argomento di cui prima. Il
problema che ci è stato evidenziato da più persone è che in Valle
non esiste un poligono di tiro da tiro lungo, cioè da oltre 180
metri, e quindi che diventa un problema per i cacciatori che
utilizzano questo tipo di armi, in particolare per il tiro al
camoscio, di poter tarare i fucili in modo corretto. Questo non
solo è un problema di costi e di organizzazione, perché obbliga i
Valdostani a recarsi in Piemonte o ad aspettare che qualche Sindaco
gentilmente conceda qualche giornata per fare questo allenamento in
determinate strutture occasionali o in luoghi non predisposti a
questo tipo di attività; ma, oltre a questo, c'è anche che
l'eventuale non ottimale taratura di questi fucili può essere fonte
di rischio e di incidente durante la fase della caccia.
Evidenziato questo problema, tenuto conto che in Regione Saumont
ad Aosta è predisposto un poligono di tiro da 50 metri, volevamo
chiedere se non era possibile, visto che questa è una struttura di
interesse regionale e che avrebbe anche degli effetti positivi per
il Corpo forestale, che ovviamente ha necessità di allenarsi su
questo tipo di infrastruttura, predisporre un poligono di tiro da
oltre 180 metri, che non ha una grossa rilevanza dal punto di vista
dei costi, ma ha una utilità anche dal punto di vista turistico,
perché su strutture di questo genere si possono realizzare gare
interregionali nazionali. Volevamo quindi chiedere se c'è la
possibilità di avviare un confronto con la città di Aosta, con il
Corpo forestale, con l'Associazione dei cacciatori e con le
Associazioni del tiro a volo, per risolvere questo problema.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Nelle premesse dell'interpellanza il
collega Sandri è partito dal fatto che il problema è stato
evidenziato da più persone... questo non solo al collega Sandri, ma
a tutti quelli che hanno a che fare con questo argomento... il
problema è evidente ed è evidenziato perché queste premesse - che
sono condivisibili - sono oggetto da qualche tempo di
valutazione.
Non posso che condividere le premesse; infatti si conferma che
ad oggi, in Valle, non esiste un impianto idoneo a soddisfare le
necessità né dei cacciatori relativamente all'utilizzo delle armi a
canna rigata sulle consuete distanze di tiro dei 300 metri, né
degli appassionati dell'attività ludico-ricreativa, perché anche
qui c'è un settore interessante che può avere degli sviluppi dal
punto di vista turistico, né di coloro che devono svolgere attività
didattica, di preparazione, di accertamento nei confronti dei
candidati cacciatori. Attualmente si sta lavorando in accordo con
il Comitato caccia per fare delle proposte in questa direzione;
senza poi dimenticare le necessità degli operatori commerciali del
settore, quindi si concorda anche con quanto rilevato nel punto 2
circa il possibile interesse turistico dell'opera, perché si ha
notizia che questa tipologia di impianto risulta essere fortemente
richiesta in tutto il territorio nazionale per motivi sia ludici
che sportivi ed agonistici. Tali attività sono inoltre assai
diffuse soprattutto nelle nazioni a noi confinanti. A ciò si
aggiunga che un impianto per il tiro a metri 300 risulterebbe
funzionale con l'attività di addestramento del Corpo forestale
regionale, che finora si è dovuta limitare per la mancanza di
strutture in argomento.
L'attuale situazione vede la pratica del tiro lungo, sia pure a
livelli sporadici, in ambiti aperti e dislocati sul territorio
regionale. Tale attività è da ritenersi con una dose di possibile
pericolosità per la collettività turistica locale, perché anche
quando autorizzata dai Sindaci, si svolge in condizioni
difficilmente rispondenti alle norme di sicurezza. Naturalmente
questo viene verificato, altrimenti non si darebbero questi
permessi, ma è sempre difficile cautelarsi per tutte queste
ricadute. Principalmente i motivi sono: le aree di tiro, a volte,
dovendo garantire il contenimento di eventuali proiettili
accidentalmente indirizzati fuori bersaglio, devono essere
adeguatamente scelte con le difficoltà del caso; poi la non
certificata abilitazione del personale che occasionalmente viene
incaricato di dirigere l'attività di tiro, anche questo crea delle
complicazioni. Poi ci sono le lamentele rivolte agli organi di
Polizia da parte dei turisti che più volte si trovano a transitare
in luoghi interessati dall'attività di tiro; naturalmente non nella
zona espressamente individuata, ma c'è anche un aspetto di disturbo
dal punto di vista sonoro per chi, non sapendo di cosa si tratta,
pensa che si svolga una caccia fuori dai momenti consentiti: tutto
questo urta a volte delle sensibilità ed è bene tenerne conto.
Rilevate queste premesse, che sono da condividere con quelle
oggetto dell'interpellanza, e verificato con gli uffici la
necessità di proseguire con questi approfondimenti, ai fini della
formazione di un'eventuale commissione di studio a cui affidare la
più ampia e circostanziata analisi tecnica sull'argomento, è
auspicabile coinvolgere tutte le componenti venatorie sportive e
istituzionali, quali il Corpo forestale della Val d'Aosta,
recentemente riorganizzato, e il Tiro a segno nazionale Sezione di
Aosta, primariamente competente in materia. L'impegno è quello di
andare in questa direzione e dare delle risposte in tempi brevi,
perché è stata fatta una serie di approfondimenti. Naturalmente si
condivide l'obiettivo e si darà una risposta in tempi rapidi.
Presidente
- La parola al Consigliere Sandri.
Sandri (PD)
- Non ho parole, perché l'Assessore si è
dimostrato talmente più avanti di quanto noi ci aspettassimo che
non abbiamo che da ringraziarlo e auspicare che i tempi siano
quelli che lui ha proposto. Questo, credo, sia da esempio per tutti
noi, ma soprattutto per quelli che siedono vicino a lui: se vi
comportaste tutti come lui, sarebbe già meglio!
