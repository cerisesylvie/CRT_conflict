Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1429 del 27 giugno 1985 - Resoconto
OGGETTO N. 1429/VIII - DISEGNO DI LEGGE CONCERNENTE:
"FINANZIAMENTO, PER L'ESERCIZIO 1985, DELLA L.R. 10.1.1961, N. 2,
CONCERNENTE PROVVIDENZE PER L'INCREMENTO DEL PATRIMONIO ALPINISTICO
(RIFUGI E ALTRE OPERE ALPINE)".
PRESIDENTE:
Ha chiesto di illustrare il disegno di legge
l'Assessore al Turismo, Urbanistica e Beni Culturali Borbey, ne ha
facoltà.
BORBEY - (D.C.):
La legge è suddivisa in 3 articoli; si
tratta di 800 milioni previsti nel fondo globale, che vengono
utilizzati per il programma Rifugi Alpini in seguito a richieste
già effettuate nel 1984.
La maggior parte di questa spesa sarà rivolta al completamento
di opere già iniziate e all'ammodernamento di alcuni rifugi.
PRESIDENTE:
E' aperta la discussione generale sul disegno
di legge in oggetto. Ha chiesto di parlare il Consigliere Millet,
ne ha facoltà.
MILLET - (P.C.I.):
Lo scorso anno si era discusso molto
su questo provvedimento anzitutto per la questione dei controlli,
in quanto era stato detto che in alcuni controlli degli anni
precedenti si erano verificate delle diversità nelle spese
presentate. Vorrei chiedere all'Assessore come si pensa di
effettuare tali controlli, in modo che la spesa ammessa sia
realistica e non ci siano delle spese superflue.
L'altra domanda riguarda i prezzi che vengono praticati.
Vorremmo sapere se la Regione interviene nella formazione del
prezzo, visto che anche questo è un modo di proiettare la nostra
immagine verso l'esterno. A questo proposito avevamo avuto
segnalazioni di prezzi abbastanza alti, mentre riteniamo che,
tenendo conto di questo contributo, dovrebbero essere contenuti per
evitare degli abusi.
PRESIDENTE:
Ha chiesto di parlare il Consigliere
Pollicini, ne ha facoltà.
POLLICINI - (A.D.P.):
Approfitto di questa occasione per
fare due considerazioni, di cui la prima sulla qualità del nostro
patrimonio alpinistico. Mi pare che occorra migliorare ancora lo
sforzo per elevare lo standard dei nostri rifugi. Recentemente, con
l'Assessore Faval ed altri, ho fatto una settimana di sci-alpinismo
in Austria - a spese nostre tanto per essere chiari - dove abbiamo
visitato sette rifugi. Vi posso dire che lo standard di quei rifugi
è nettamente più elevato dei nostri; è un tipo di organizzazione
che noi non abbiamo ed in effetti per accedere a quei rifugi
occorre addirittura la prenotazione perché sono sempre al completo.
Si tratta di rifugi da 200-250 posti, però non è tanto il numero
che conta, quanto la qualità; sono tutti muniti di docce per uomini
e per donne a cui si accede mediante un gettone, e di altre
attrezzature moderne.
Sarebbe opportuno che per i nuovi rifugi l'Assessorato
prescrivesse alcuni standards più elevati; si può capire che i
vecchi rifugi erano stati concepiti per la funzione che avevano 30
anni fa, ma per i nuovi sarebbe opportuno rendere obbligatoria
l'applicazione di certi standards. Per i vecchi rifugi si
potrebbero prevedere degli incentivi supplementari per dotarsi di
quel minimo di comodità che oggi è indispensabile, anche sotto
l'aspetto igienico, per chi va in montagna.
Volevo fare queste raccomandazioni perché questo patrimonio è
una delle componenti di quella offerta turistica che contribuisce a
dare una immagine di completezza alla nostra Regione.
PRESIDENTE:
In chiusura di discussione generale, ha
chiesto di parlare per la replica l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Brevemente, concordo in pieno con quanto
ha detto il Consigliere Pollicini; migliorare lo standard per i
nuovi rifugi e prevedere delle modifiche sostanziali per quelli
esistenti, ritengo che sia più che giusto. Non è detto che nei
rifugi non si debbano avere i servizi che si hanno negli alberghi:
saranno fatti in maniera più spartana, ma ci devono essere.
Al Consigliere Millet devo dire che l'ufficio verrà potenziato
da un altro geometra: attualmente c'è solo il geom. Zani e per
quanto concerne i controlli quest'anno li abbiamo fatti a
campione.
Riguardo ai prezzi, dobbiamo verificare maggiormente e
pretendere un discorso di analisi-prezzi. Se viene fatto un rifugio
per il quale è necessario il trasporto con l'elicottero, deve
essere fatta una analisi-prezzi specifica per l'elicottero; se il
trasporto è invece parte in elicottero, parte a mulo, parte a
teleferica, bisogna verificare a monte se è più conveniente fare
quel rifugio obbligando i proprietari a servirsi della teleferica
invece che dell'elicottero, ed entrare poi nel merito. Pensiamo che
per settembre questo ufficio potrà essere potenziato da un geometra
al 6° livello, cioè da un coadiutore tecnico; per il prossimo anno
i controlli verranno estesi a tutte le pratiche ed anche i prezzi
verranno controllati in modo più articolato.
PRESIDENTE:
Si passa all'esame dell'articolato. Do
lettura dell'articolo 1:
ART. 1
Per l'applicazione della L.R. 10.1. 1961, n.
2
e
successive modificazioni e integrazioni, concernente "Provvidenze
per l'incremento del patrimonio alpinistico (rifugi e altre opere
alpine)" è autorizzata, limitatamente all'esercizio 1985, la spesa
di £ 800.000.000.
Alla copertura dell'onere di cui al comma precedente si
provvede mediante riduzione di pari importo dello stanziamento
iscritto al cap 50050 ("Fondo globale per il finanziamento di spese
per l'adempimento di funzioni normali, spese di investimento -
allegato n. 8 - settore 2 - sviluppo economico)
- della parte spesa del bilancio di previsione della Regione
per l'anno 1985.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità
PRESIDENTE:
Do lettura dell'articolo 2:
ART. 2
Al bilancio di previsione della Regione per l'anno
finanziario 1985 sono apportate le seguenti variazioni:
PARTE SPESA
Variazione in diminuzione:
Cap 50050 - Fondo globale per il finanziamento di spese per
l'adempimento di funzioni normali (spese di investimento)
£ 800.000.000
Variazione in aumento
Cap 37350 - Contributi e sussidi a enti e privati per
l'incremento e la conservazione del patrimonio alpinistico.
L.R. 10.1.1961, n. 2
L.R. 9.5.1963, n. 11
£ 800.'000.000
PRESIDENTE:
Metto in approvazione l'articolo 2:
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità
PRESIDENTE:
Do lettura dell'articolo 3:
ART. 3
La presente legge è dichiarata urgente ai sensi del 3° comma
dell'articolo 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 3:
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità
PRESIDENTE:
Metto in approvazione la legge nel suo
complesso per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
