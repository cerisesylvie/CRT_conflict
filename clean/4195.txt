Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 537 del 29 ottobre 1981 - Resoconto
OGGETTO N. 537/81 - INIZIATIVE PER LA SOLUZIONE DEL PROBLEMA
DERIVANTE DAL CASELLO AUTOSTRADALE DI SAINT-RHEMY. (Approvazione di
mozione)
Presidente
- Do lettura della mozione presentata dai
Consiglieri Minuzzo e De Grandis:
MOZIONE
Sentito il dibattito consiliare del 29 settembre 1981 e le
notizie fornite dal Presidente della Giunta in merito alla
questione dell'arretramento del casello autostradale di
Saint-Rhémy;
Preoccupato del deterioramento dei rapporti tra Regione,
Comune di Saint-Rhémy, ANAS e SITRASB, culminato nella
presentazione di ricorsi al TAR da parte dell'ANAS e della SITRASB
per ottenere l'annullamento dei Decreti 387 e 388 del 4 maggio 1981
emanati dal Presidente della Giunta;
Considerata la necessità di consentire al Comune di
Saint-Rhémy di realizzare il progettato sviluppo turistico, quale
unico modello di sviluppo economico capace di impedire lo
spopolamento della zona;
il Consiglio regionale
DELIBERA
di impegnare il Presidente della Giunta a:
1) prendere immediati contatti con il Ministro dei Lavori
Pubblici, nonché Presidente dell'ANAS, per sbloccare una situazione
ormai più tollerabile;
2) incaricare i rappresentanti della Regione in seno al
Consiglio di Amministrazione della SITRASB di informare i membri
del Consiglio di Amministrazione stesso sullo stato di
insopportabile disagio in cui si trova la popolazione di
Saint-Rhémy, letteralmente assediata dall'autostrada, e di assumere
ogni iniziativa utile a smantellare l'assurda ostilità fin qui
dimostrata dalla SITRASB verso il Comune di Saint-Rhémy;
3) promuovere incontri urgenti tra Giunta regionale, Sindaci
di Saint-Rhémy, Saint-Oyen ed Etroubles e Commissione consiliare
per lo Sviluppo Economico allo scopo di elaborare una strategia
comune sia per ottenere l'arretramento del casello di Saint-Rhémy,
sia per realizzare il programma di sviluppo elaborato dai Comuni di
Saint-Rhémy, Saint-Oyen ed Etroubles.
Presidente
- Illustra la mozione il Consigliere De
Grandis; ne ha facoltà.
De Grandis (PRI)
- Qui siamo di nuovo alla questione
dell'arretramento del casello di Saint-Rhémy. Non credo sia il caso
di ricordare al Consiglio come questa questione risalga al 1979 e
si trascini da allora in una lotta che ha visto di fronte i Comuni
di Saint-Rhémy, di Saint-Oyen, di Etroubles e la SITRASB. Questo
confronto, che chiamerei serrato con un eufemismo, ha dato luogo ad
un serie di incontri e di scontri nell'ambito dei Consigli
comunali, nell'ambito anche del Consiglio regionale, e perfino al
TG3, in televisione, tra il Sindaco del Comune di Saint-Rhémy in
particolare e il Presidente del Consiglio di Amministrazione della
SITRASB. Ma non è giunto ancora ad una svolta favorevole, anzi ha
avuto ultimamente delle ripercussioni di carattere estremamente
negativo, rappresentate dal fatto che la SITRASB da una parte e
l'ANAS dall'altra hanno presentato ricorso al TAR contro due
decreti del Presidente della Giunta. In questa situazione, che è
ormai usurata fino all'insostenibile, il Consiglio comunale di
Saint-Rhémy ha votato una delibera, che penso sia pervenuta a tutti
i Consiglieri, nella quale si impegna a porre come pregiudiziale al
parere favorevole del Comune per l'allargamento e le varianti della
strada statale n. 27, il parere favorevole dell'ANAS per lo
spostamento del casello. È un vero e proprio ricatto a cui
evidentemente il Comune di Saint-Rhémy è stato costretto per
cercare di rimuovere le resistenze da parte dell'ANAS che io
ritengo ingiustificate e addirittura meno comprensibili di quelle
opposte della SITRASB.
Io comincio ad avere delle preoccupazioni, perché se un
Consiglio comunale, con il suo Sindaco in testa, pone pregiudiziali
di questo genere per la soluzione di problemi che riguardano la
viabilità della strada statale n. 27, evidentemente si trova nelle
condizioni di non avere altre armi, altre frecce al suo arco per
cercare di rimuovere una situazione che è diventata insostenibile.
Io non vorrei che, andando di questo passo, ci trovassimo tra breve
il Consiglio comunale e i cittadini di Saint-Rhémy, di Saint-Oyen e
di Etroubles sdraiati sulla strada statale n. 27 a fare il sit-in
per bloccare un'arteria internazionale, esasperati ormai da una
situazione che non riescono in alcun modo a risolvere per vie
legali, con mezzi legittimi. Evidentemente potrebbero essere
portati - e questa delibera lo sta a dimostrare - ad azioni anche
contrarie alla legge.
C'è un altro fatto che mi preoccupa profondamente: mentre le
istituzioni coinvolte per cercare di risolvere questo problema
continuano ad incontrare delle grosse difficoltà - il Presidente
della Giunta in testa, che già avuto una serie di contatti di cui
ci ha parlato nelle precedenti sedute - alcune società private che
sono interessate allo sviluppo della conca del colle del Vertosan e
del Crevacol, quando sono state informate della difficoltà
rappresentata dalla presenza del casello in quella zona, non si
sono spaventate affatto, l'hanno considerata una cosa del tutto
ininfluente, e non perché ritenessero di poter costruire altre vie
d'accesso o considerassero quelle attuali sufficienti per accedere
al Crevacol, ma perché erano intimamente convinte di poter superare
l'opposizione della SITRASB allo spostamento del casello. Questo è
un fatto che mi fa paura, perché se un gruppo finanziario che per
il fatto stesso di essere un gruppo finanziario ha delle
disponibilità economiche, è in grado di rimuovere ostacoli di
questo genere, che le istituzioni non riescono a rimuovere, io sono
profondamente preoccupato, mi sento anche offeso come membro di un
Consiglio espresso dal voto popolare e ritengo che lo sforzo che
noi dobbiamo fare per superare questa impasse deve essere
assolutamente adeguato all'importanza di questo problema, che ormai
scavalca l'interesse locale dei Comuni di Saint-Rhémy, di
Saint-Oyen e di Etroubles, e coinvolge l'interesse della Regione
intera, coinvolge soprattutto la credibilità del Consiglio
regionale.
Per questi motivi abbiamo presentato questa mozione in quei
termini e, fra l'altro, abbiamo anche indicato la necessità di
sapere quale è stato il comportamento dei rappresentanti eletti dal
Consiglio regionale nel Consiglio di Amministrazione della SITRASB
e di dare loro istruzioni adeguate perché facciano sorgere il
problema nell'ambito del Consiglio di Amministrazione della SITRASB
e si battano adeguatamente perché venga risolto. Facciamo in modo
che i nostri rappresentanti in quel Consiglio di Amministrazione
siano veramente dei rappresentanti e non delle teste di turco messe
lì a non fare nulla! Non è questa la loro funzione! E dei loro atti
devono rispondere! E se non sono all'altezza dei loro compiti li
possiamo tranquillamente sostituire.
Presidente
- È aperta la discussione generale.
La parola al Presidente della Giunta.
Andrione (UV)
- La mozione ci sta bene; vorrei fare però
alcune precisazioni. Ho incontrato, nella prima decade di questo
mese, il Ministro dei Lavori Pubblici e gli ho esposto la
situazione. Si è dichiarato molto disponibile; dobbiamo
incontrarci, l'Assessore Borbey e forse anche l'ingegnere ed io,
con il Direttore Generale dell'ANAS, Mancini. La mia intenzione
sarebbe quella di riuscire ad ottenere che sia l'Ing. Mancini a
venire in Valle d'Aosta, non solo per le ben note bellezze della
Valle, ma per vedere le cose sul posto, perché si capiscono molto
meglio toccandole con mano, certe situazioni.
La presa di posizione, non solo del Comune di Saint-Rhémy ma
anche della Regione, credo sia stata ampiamente illustrata da quei
decreti di espropri cui il Consigliere De Grandis faceva
riferimento e che sono stati impugnati con delle motivazioni - io
dico il mio modesto parere - che non stanno né in cielo né in
terra, sostenendo l'impossibilità di recarsi dall'inizio del Comune
di Saint-Rhémy verso la Grande Rosière al di là del curvone che poi
conduce al Traforo del Gran San Bernardo.
Sta bene per quanto riguarda il punto 2): su questo siamo
d'accordo, e non ho nessuna difficoltà. Credo che già la
discussione sia avvenuta, perché sia il Sindaco di Saint-Rhémy sia
altri mi avevano messo al corrente di questo problema;
evidentemente in materia i rappresentanti della Valle d'Aosta sono
in minoranza, ma è giusto quanto dice il Consigliere De Grandis,
che sollevino il problema e lo pongano all'attenzione. Salvo il
caso che venga ad Aosta l'Ing. Mancini, vedo meno favorevolmente -
ma non ho nessuna difficoltà a farla - la riunione di cui al punto
3), perché da questa riunione dove siamo tutti fortemente convinti
di quanto ha spiegato adesso il Consigliere De Grandis, di quanto
ha detto in altre occasioni il Sindaco di Saint-Rhémy e di quanto
ho detto io stesso, che cosa potrebbe venire fuori? Cosa potremmo
fare? Un ennesimo telegramma? A me sembra che la riunione potrebbe
essere proficuamente organizzata assicurandoci la presenza di un
responsabile di alto grado dell'ANAS - a meno che non si vogliano
solo delle informazioni, perché questo può sempre essere fatto -
con il quale valutare e discutere il problema.
Ecco, con questa sola riserva sul punto 3), sulla quale però
possiamo metterci d'accordo con il presentatore della mozione - e
lo pregherei perciò di venirmi a trovare - noi accettiamo la
mozione, ribadendo ancora una volta che a nostro avviso la
posizione del Comune di Saint-Rhémy è giusta, a prescindere dalle
prese di posizione, e che la conferma della giustezza della
posizione è data dalla constatazione di quel che succede dall'altra
parte del Traforo: come funziona il Comune di Bourg-Saint-Pierre
non si vede perché non possa funzionare il Comune di
Saint-Rhémy!
Presidente
- La parola al Consigliere Viberti.
Viberti (DPROL)
- Per dire che voterò a favore della
mozione e per dolermi che i presentatori non abbiano, come già
precedentemente, voluto cercare l'accordo con altri Consiglieri e
altre forze politiche su questo problema. Ci auguriamo comunque che
il Presidente della Giunta voglia fare tutto quello che è in suo
potere, ed anche qualcosa di più, perché questo problema sia
finalmente affrontato e infine risolto, perché l'impressione nostra
è che il Presidente della Giunta scarichi addosso ad altri
responsabilità che sono soltanto sue!
Presidente
- Altri intendono prendere la parola? Vi sono
dichiarazioni di voto? Il Consigliere De Grandis intende precisare
o replicare come presentatore della mozione?
Allora, metto in approvazione la mozione in oggetto.
Esito della votazione:
Presenti, votanti e favorevoli: 27
Maggioranza: 14
Il Consiglio approva all'unanimità.
Presidente
- L'argomento successivo riguarda due oggetti
diversi, un'interpellanza e una mozione, che per il loro contenuto
saranno abbinate nella trattazione. Si tratta dell'interpellanza
presentata dai Consiglieri Lanièce, Mappelli e Fosson iscritta al
punto n. 18 dell'ordine del giorno, e della mozione presentata dai
Consiglieri Tonino, Mafrica, Cout, Carral, Bajocco e Péaquin e
allegata al punto n. 60 dell'ordine del giorno.
