Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 110 del 24 febbraio 1983 - Resoconto
OGGETTO N. 110/VII - PERICOLOSITA' DEL TRATTO DELLA STRADA
STATALE 26 IN PROSSIMITA' DELLA FRAZIONE LA PLANTAZ DEL COMUNE DI
NUS - (Interpellanza).
PRESIDENTE:
Dà lettura dell'interpellanza presentata dal
Consigliere Martin:
INTERPELLANZA
VENUTO A CONOSCENZA delle gravi difficoltà incontrate
quotidianamente dagli abitanti della frazione "La Plantaz" in
Comune di Nus per l'attraversamento e l'immissione nella strada
statale n. 26, in quanto in quel punto esiste un "dosso" che non
permette la necessaria visibilità;
VENUTO A CONOSCENZA ALTRESI' che le difficoltà maggiori si
incontrano nel momento in cui il bestiame deve attraversare la
statale n. 26 per il raggiungimento dei pascoli che si trovano
quasi esclusivamente al di là della linea ferroviaria
Chivasso-Aosta;
ESSENDOGLI STATO RIFERITO che l'ANAS aveva già avanzato
proposte per eliminare il dosso in questione che costituisce un
indubbio pericolo per la circolazione stradale;
Tutto ciò premesso, il sottoscritto Consigliere
regionale
INTERPELLA
l'Assessore regionale ai Lavori Pubblici per
conoscere:
se esistono veramente degli studi dell'ANAS tendenti ad
eliminare il dosso in frazione "La Plantaz";
se questi studi tengano conto della necessità di migliorare
l'accesso alla frazione stessa;
se è previsto un collegamento (ad esempio un ponte) fra la
frazione e la parte a valle della statale per favorire il
raggiungimento delle zone agricole che si trovano ad di là della
linea ferroviaria;
quale atteggiamento intenda assumere l'Amministrazione regionale
nel caso in cui esistano questi studi, o nel caso questi studi non
siano mai stati affrontati.
PRESIDENTE
: Ha chiesto di illustrare l'interpellanza il
Consigliere Martin, ne ha facoltà.
MARTIN - (U.V.P.):
Ho presentato questa interpellanza
perché due sono le difficoltà che si incontrano in quel punto
percorrendo la S.S.n. 26.
La prima difficoltà, di natura viabile, è costituita
dall'esistenza di un dosso, proprio là dove la velocità delle auto
raggiunge valori abbastanza elevati; la seconda è dovuta al fatto
che trovandosi i pascoli quasi tutti al di là della strada e della
ferrovia, chi vi conduce il bestiame è costretto ad attraversare
questa strada con il proprio gregge e si possono bene immaginare i
disagi cui vanno incontro gli agricoltori ogni volta che devono
fermare il traffico, abbastanza notevole sulla statale, per far
passare il bestiame.
Ero venuto a sapere - ma ne chiedo conferma all'Assessore - che
l'ANAS aveva avanzato in passato delle proposte per migliorare in
quel tratto di strada la viabilità della stessa eliminando il
famoso dosso. Mi chiedevo quindi se non era possibile, nel caso in
cui questo progetto esista, fare qualcosa che faciliti
l'attraversamento del bestiame e dei mezzi, per raggiungere la zona
agricola della stazione, che si trova al di là della ferrovia. Se
viceversa questo progetto non esiste, vorrei sapere dalla Giunta
cosa intende fare per ovviare a questo inconveniente.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Riconosco che quanto ha detto il
Consigliere Martin è vero, cioè quel dosso è pericoloso.
L'Assessorato non aveva mai preso contatto direttamente con
l'ANAS per questo problema, anche perché in effetti abbiamo
riscontrato che vi sono altri punti pericolosi, a cui abbiamo dato
priorità. Ad esempio, è in fase di progettazione il famoso
allargamento del sovrapasso ferroviario di Morgex, l'imbocco della
strada regionale di Hône e tanti altri. Questo punto invece non è
stato preso in considerazione. Appena ho avuto notizia
dell'interpellanza, ho chiesto al nuovo Ingegnere Capo aggiunto
dell'ANAS, Ing.Paolucci, se poteva rintracciare il progetto ma non
esiste. E' stato interpellato anche l'Ing.Mina, il quale ha
risposto di aver visto una volta un elaborato; probabilmente questo
sarà andato smarrito nel trasloco da Torino ad Aosta e sarà rimasto
fra le cartacce del compartimento del Piemonte. L'Ing.Paolucci mi
ha dato garanzia che entro una quindicina di giorni farà un
sopralluogo ed una proposta di massima; ci sarà allo stesso tempo
un impegno per vedere se l'ANAS potrà inserire questo intervento
nel futuro piano triennale come opera prioritaria anche perché
penso che il costo non dovrebbe essere eccessivo.
PRESIDENTE:
Ha chiesto di parlare il Consigliere Martin,
ne ha facoltà.
MARTIN - (U.V.P.):
Una replica brevissima in quanto
l'Assessore è stato molto preciso.
Vorrei solo spiegare all'Assessore che va bene correggere la
sede stradale per permettere una viabilità più sicura e veloce,
però quando si farà il sopralluogo si dovrebbe vedere se è
possibile fare questo collegamento con la parte a valle per
permettere il raggiungimento delle zone agricole.Teniamo conto che
quella frazione oggi ha ancora più di 30 abitanti, quindi non è
disabitata.
