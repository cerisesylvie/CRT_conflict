Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 937 del 14 gennaio 2015 - Resoconto
OGGETTO N. 937/XIV - Interrogazione: "Notizie in merito alla
situazione dei contratti del personale precario in servizio presso
l'Azienda USL".
Presidente
- La parola all'Assessore Fosson.
Fosson (UV)
-Sì, grazie Presidente. Buongiorno a
tutti.
Confermo, com'è scritto nelle premesse dell'interrogazione, la
volontà e la necessità di un percorso di stabilizzazione del
precariato esistente nell'azienda, riservando forme di precariato
solo per situazioni di emergenza e comunque temporanee. Come dicevo
l'anno scorso rispondendo ad un'analoga interrogazione, il dato sul
precariato era importante e oggi impatta ancora con una crisi
economica. Però i dati sono, al 1° gennaio di quest'anno,
decisamente in diminuzione nel fenomeno del precariato. Mi
riferisco ai contratti con "Obiettivo Lavoro": 354 nel 2013, 309
nel 2014 e adesso siamo scesi a 269, quindi con 85 assunti in
queste file; pertanto la diminuzione del precariato quest'anno è
stata di 85 unità di personale. In questi 269 sono di rilievo
ancora 37 assistenti amministrativi, 22 coadiutori amministrativi e
soprattutto 77 collaboratori professionali sanitari, cioè laureati
in scienze infermieristiche.
Nel 2015 cosa si pensa di fare? Nel 2015 ci dovremo attenere al
blocco delle assunzioni di cui alla legge finanziaria ricordando
però, nella medesima, che l'Assessorato prevede di definire un
piano di deroghe alle assunzioni legato alla necessità di garantire
l'erogazione dei LEA e il mantenimento dei livelli
assistenziali.
Vi sarà quindi un'ulteriore riduzione del personale
somministrato, anche grazie all'espletamento del concorso che è
stato fatto in questi ultimi mesi per coadiutore amministrativo
esperto e del prossimo espletamento del concorso per collaboratore
professionale amministrativo, concorsi per i quali sono già scaduti
i termini per la presentazione delle domande e quindi non
rientranti nel blocco delle assunzioni.
Chiaramente la stabilizzazione del personale precario avviene
con una modalità concorsuale e non tutti i lavoratori interinali di
Obiettivo Lavoro, si sono presentati al concorso espletato, e
quindi la stabilizzazione pone sempre un problema per chi non si
presenta a un concorso, pur avendo i titoli. Sarà fatto
sicuramente, è un impegno che prendo qui, un concorso per la figura
del laureato in scienze infermieristiche, visto l'alto numero di
questa categoria presente nell'ambito del precariato; sicuramente
la necessità di sostituire questa figura è indispensabile laddove
ci siano delle assenze e delle dimissioni per pensionamento. Ecco,
quest'anno ci sarà comunque un piano di pensionamento, perché molti
dei nostri operatori sono ai margini dell'età. E poi c'è stata una
grande riduzione delle convenzioni che è passata a 48 unità
soltanto per medici esperti, per farmacisti, per biologi, e
comunque anche questo elenco è in netta riduzione.
Si dà atto che dalle ore 9,57 assume la Presidenza è assunta
dal Vicepresidente Follien.
Follien (Président)
- La parole au Conseiller
Guichardaz.
Guichardaz (PD-SIN.VDA)
- Grazie Presidente. Grazie
Assessore per i dati; come al solito poi le chiedo l'elenco dei
dati che ha dato precedentemente.
Come vede, noi abbiamo presentato un'interrogazione e non
un'interpellanza, perché, come già abbiamo fatto a gennaio
dell'anno scorso, pensiamo che sul tema del precariato non si debba
fare polemica politica; parliamo di lavoratori che sono, insomma,
in una condizione anche di precarietà e personalmente sono contento
si prenda in considerazione e si vada nella direzione di una
risoluzione.
Un'annotazione di tipo politico però va fatta. Intanto la nostra
sanità pecca di una presenza di precari abnorme (questo noi lo
denunciamo da sempre); è una presenza che tra l'altro crea dei
problemi anche di carattere organizzativo, perché, come già le
dicevo nel corso della precedente interrogazione, altre Regioni
sono rimaste...diciamo nei limiti fisiologici del ricorso alla
precarietà...il Piemonte credo non superi il 2,5-3 percento di
personale precario. Noi abbiamo il 15-20 percento che è andato in
diminuzione, questo devo riconoscerlo, però comunque una presenza
così massiccia crea sicuramente dei problemi di carattere
organizzativo, perché qualora dovessero intervenire - come sono
peraltro già intervenuti - dei provvedimenti legislativi che per
esempio dimezzano il ricorso al precariato...un conto è dimezzare
il 4-5 percento, nel dimezzare 30 persone a 15 la soluzione si
trova, ma un conto è, su 300 persone, dimezzarne 150.
Un rilievo che mi viene da fare è anche sulla gestione e sulla
redistribuzione del personale precario all'interno dei vari
servizi. Se notate, nella delibera di proroga di ulteriori 2 mesi a
"Obiettivo Lavoro"...diciamo del mandato di somministrazione
lavoro, si leggono dei dati che, secondo me, devono essere in
qualche maniera risolti, perché? Perché vi sono dei settori, dei
reparti, delle strutture complesse dove i precari, sia sanitari che
amministrativi, sono preponderanti: nella Medicina interna 11
infermieri e 10 OSS, in Ortopedia e Traumatologia 13 infermieri e 5
OSS, per esempio; abbiamo la Geriatria e la Riabilitazione con 8
infermieri e 14 OSS, quando altri reparti si mantengono in 3-4, al
massimo 5 dipendenti. Questo che cosa significa? Significa che
evidentemente fino ad ora la gestione proprio del personale interno
è stata quanto meno poco ragionata, poco attenta, perché nel
momento in cui dovesse, per qualche esigenza, essere ridotto il
personale drasticamente, cioè si dovesse rispettare una qualche
disposizione legislativa, è chiaro che i reparti che si sostengono
interamente sul personale precario verrebbero penalizzati.
L'invito è quindi di ragionare nei termini - e mi pare che il
percorso vada in quella direzione - di ridurre il più possibile il
precariato, ma anche di ragionare nel redistribuire il precariato
o, nei prossimi concorsi, valutare che la priorità sia di
indirizzare il personale che dovesse essere assunto verso queste
realtà e di redistribuire quello che rimane (questo per evitare
davvero che ci siano poi delle problematiche di ordine
organizzativo).
Un'altra annotazione che voglio fare è legata all'utilizzo delle
agenzie di somministrazione. Adesso abbiamo avuto il rinnovo per 2
anni prorogabili a 3 del mandato a "Obiettivo Lavoro". Io non so il
motivo per cui è stato messo a base d'asta 1 milione di euro,
probabilmente è per dare una connotazione a questo tipo di appalto,
cioè per far sì che l'appalto sia un appalto di carattere europeo,
ma la cosa che vorrei far notare è che nel momento in cui si
programmano dei bandi di gara bisogna anche essere più realisti,
per dar modo, secondo me, ad una più ampia platea di partecipare
con consapevolezza, perché 1 milione di base d'asta per tutto il
2015, quando voi sapete che il rinnovo, la proroga dei contratti
per 2 mesi costa 1.700.000 euro, quindi ci aggiriamo intorno agli
850.000 euro al mese, il che vuol dire quasi 10 milioni durante
l'anno...danno l'idea di un dato completamente irreale rispetto
alla base d'asta. Questo, secondo me, sfalsa la percezione del
fenomeno e, dall'altra parte, crea dei problemi probabilmente anche
di disinteresse da parte eventualmente dei concorrenti che per 1
milione di euro magari non partecipano, ma nella prospettiva più
realistica invece di 10 milioni di euro, che è il costo
probabilmente che dovremmo sostenere per mantenere i contratti
somministrati, invece ingenera. Grazie.
Presidente
- Punto 6 all'ordine del giorno.
