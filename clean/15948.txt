Classificazione
AGRICOLTURA


Resoconto integrale del dibattito dell'aula
Oggetto del Consiglio n. 2281 del 18 novembre 1996 - Resoconto
SEDUTA POMERIDIANA DEL 20 NOVEMBRE 1996
OGGETTO N. 2281/X Disegno di legge: "Nuova disciplina del Centro
di ricerche, studi e valorizzazione per la viticoltura montana
(CERVIM). Abrogazione della legge regionale 28 luglio 1987, n.
56".
Articolo 1 (Denominazione)
1. Il Centro di ricerche per la viticoltura montana (CERVIM)
assume la nuova denominazione Centro di ricerche, studi e
valorizzazione per la viticoltura montana (CERVIM). Ad esso possono
aderire enti ed organizzazioni nazionali ed esteri, sotto gli
auspici dell'Office international de la vigne et du vin (OIV), che
perseguono gli obiettivi indicati all'articolo 2.
2. I locali e le attrezzature per la sede del CERVIM sono messi
a disposizione dall'Amministrazione regionale a titolo di comodato,
con la stipula di apposito contratto.
3. Entro sei mesi dall'entrata in vigore della presente legge,
il CERVIM provvede a presentare all'Assessorato dell'agricoltura,
forestazione e risorse naturali il proprio statuto.
Articolo 2 (Obiettivi)
1. Il CERVIM persegue l'obiettivo di salvaguardare e promuovere
la viticoltura montana o in condizioni orografiche difficili, quali
forti pendenze o terrazzamenti, minacciata dall'abbandono,
proponendo le soluzioni per la protezione del territorio, per
ridurre i costi di produzione e per valorizzare la qualità dei
prodotti vitivinicoli scaturenti da ricerche scientifiche,
attraverso esperienze collaudate e discusse in campo nazionale ed
internazionale.
2. Rientrano negli scopi del CERVIM tutte le iniziative
tecniche, scientifiche, culturali, di studio, valorizzazione,
promozione, divulgazione e di studio e analisi dei mercati inerenti
alla tipologia di viticoltura di cui al comma 1, compresa
l'organizzazione di concorsi itineranti sui vini di montagna o in
condizioni orografiche difficili.
3. Il CERVIM intrattiene rapporti con tutti gli organismi
interessati operanti nel settore e collabora con gli organismi
creati per la protezione della vite e del vino.
Articolo 3 (Organi)
1. Sono organi del CERVIM:
a) l'assemblea;
b) il consiglio di amministrazione;
c) il comitato tecnico-scientifico;
d) il collegio dei revisori dei conti.
Articolo 4 (Assemblea)
1. L'assemblea è costituita dai rappresentanti degli enti ed
organizzazioni aderenti al CERVIM.
2. L'assemblea è presieduta e convocata dal presidente del
CERVIM e si riunisce almeno una volta all'anno. Essa:
a) nomina quattro componenti del consiglio di amministrazione e
due componenti effettivi e due supplenti del collegio dei revisori
dei conti;
b) nomina i venti componenti esperti nel settore della
viticoltura di montagna, all'interno del comitato tecnico
scientifico;
c) approva lo statuto e le sue modificazioni;
d) approva il rendiconto e, entro il trenta giugno di ogni anno,
il bilancio preventivo;
e) approva il programma di attività annuale del CERVIM.
3. I documenti di cui al comma 2, lett. d) ed e), dopo
l'approvazione da parte dell'assemblea, sono trasmessi alla Giunta
regionale.
Articolo 5 (Consiglio di amministrazione)
1. Il consiglio di amministrazione è composto da sei componenti,
più il presidente. Il presidente e due componenti sono nominati
dalla Giunta regionale, su proposta dell'Assessore all'agricoltura,
forestazione e risorse naturali. Quattro componenti sono nominati
dall'assemblea, in rappresentanza degli enti ed organizzazioni
aderenti al CERVIM.
2. Alle riunioni del consiglio di amministrazione partecipano,
senza diritto di voto, un rappresentante del Ministero delle
risorse agricole, alimentari e forestali ed un rappresentante
dell'OIV.
3. Il direttore del CERVIM svolge le funzioni di segretario.
4. Il presidente e i componenti del consiglio di amministrazione
sono nominati per la durata di tre anni e il loro mandato può
essere rinnovato.
5. Il consiglio di amministrazione nomina al suo interno un
vicepresidente.
Articolo 6 (Compiti del consiglio di amministrazione)
1. Il consiglio di amministrazione gestisce sul piano
amministrativo il CERVIM; in particolare:
a) nomina il direttore;
b) predispone il rendiconto e il bilancio preventivo, da
sottoporre all'approvazione dell'assemblea;
c) decide i mezzi per la realizzazione delle proposte contenute
nel programma di attività annuale del CERVIM;
d) delibera sull'organigramma del personale, sulle locazioni e
sugli impegni pluriennali;
e) predispone, in collaborazione con il comitato
tecnico-scientifico, le proposte di modificazione dello statuto, da
sottoporre all'approvazione dell'assemblea;
f) decide in materia di concorsi itineranti sui vini di montagna
e delle zone in forte pendenza.
Articolo 7 (Funzionamento del consiglio di amministrazione)
1. Il presidente del consiglio di amministrazione è di diritto
presidente del CERVIM e ne ha la rappresentanza pro tempore. Il
presidente convoca il consiglio di amministrazione, che deve essere
riunito anche su richiesta di almeno un terzo dei suoi componenti,
fissa l'ordine del giorno e presiede le sedute.
2. In caso di necessità, comprovata oggettivamente, il
presidente può prendere provvedimenti d'urgenza con l'obbligo di
sottoporli alla ratifica nella prima riunione successiva del
consiglio di amministrazione.
3. In assenza del presidente, le sue funzioni sono svolte dal
vicepresidente.
4. Le sedute del consiglio di amministrazione non sono valide se
non è presente almeno la metà dei componenti.
5. Le decisioni sono prese a maggioranza dei voti espressi. In
caso di parità di voti, prevale quello del presidente.
6. Il consiglio di amministrazione si riunisce almeno una volta
all'anno per la predisposizione del rendiconto e del bilancio di
previsione.
Articolo 8 (Comitato tecnico-scientifico)
1. Il comitato tecnico-scientifico, di seguito denominato
comitato, è composto da venti componenti esperti nel settore della
viticoltura di montagna nominati dall'assemblea. Oltre ad essi, ne
fa parte di diritto il presidente del consiglio di
amministrazione.
2. Ai lavori del comitato tecnico-scientifico partecipano un
rappresentante del Ministero delle risorse agricole, alimentari e
forestali ed un rappresentante dell'OIV.
3. Il comitato nomina un segretario e costituisce dei gruppi di
lavoro.
4. Il mandato dei componenti del comitato dura tre anni, può
essere rinnovato, ma è legato alla permanenza in carica del
consiglio di amministrazione.
Articolo 9 (Compiti del comitato)
1. È compito del comitato predisporre, in accordo con il
consiglio di amministrazione, il programma di attività annuale del
CERVIM, da sottoporre all'approvazione dell'assemblea.
Articolo 10 (Funzionamento del comitato)
1. Il presidente e il vicepresidente del comitato sono eletti
tra i suoi componenti.
2. Il presidente, o altro componente del comitato da lui
delegato, rappresenta il CERVIM a livello tecnico e scientifico
presso gli organismi nazionali e internazionali.
3. Il comitato è convocato dal suo presidente, o su richiesta di
un terzo dei suoi componenti.
4. Se un componente del comitato non partecipa, senza un
giustificato motivo, a tre sedute consecutive, decade dalla
carica.
5. Il comitato si riunisce almeno una volta all'anno; la data
della convocazione deve essere fissata in modo da lasciare al
consiglio di amministrazione il tempo per deliberare sul bilancio
preventivo.
Articolo 11 (Collegio dei revisori dei conti)
1. L'amministrazione del CERVIM è controllata da un collegio dei
revisori dei conti composto di tre componenti effettivi, di cui uno
è il presidente, e due supplenti.
2. Il presidente del collegio dei revisori dei conti è nominato
dalla Giunta regionale, su proposta dell'Assessore all'agricoltura,
forestazione e risorse naturali. I restanti componenti effettivi e
supplenti sono nominati dall'assemblea.
3. Ai componenti del collegio dei revisori dei conti spettano
gli onorari stabiliti dal consiglio di amministrazione.
4. Il collegio dei revisori dei conti invia annualmente alla
Giunta regionale la relazione allegata al rendiconto.
Articolo 12 (Direttore del CERVIM)
1. Il direttore del CERVIM è nominato dal consiglio di
amministrazione. Il direttore esegue le decisioni del consiglio di
amministrazione, è responsabile della buona esecuzione del
programma di attività e del personale del CERVIM e partecipa ai
lavori del comitato.
Articolo 13 (Proventi del CERVIM)
1. Il CERVIM provvede alle proprie spese con i seguenti
proventi:
a) contributo ordinario annuo ed eventuali contributi
straordinari della Regione e degli altri enti ed organizzazioni
italiani e stranieri aderenti al CERVIM;
b) eventuali contributi dell'Unione europea, dello Stato e di
enti ed organizzazioni italiani e stranieri non aderenti al
CERVIM.
2. L'erogazione del contributo annuo da parte della Regione è
subordinata, compatibilmente con le disponibilità di bilancio, alla
presentazione da parte del CERVIM del rendiconto relativo
all'esercizio finanziario dell'anno precedente, ed alla verifica,
da parte della struttura dirigenziale appositamente individuata con
deliberazione della Giunta regionale, ai sensi dell'articolo 8
della legge regionale 23 ottobre 1995 n. 45 (Riforma
dell'organizzazione dell'Amministrazione regionale della Valle
d'Aosta e revisione della disciplina del personale), circa la
corrispondenza delle spese sostenute con i fini istituzionali del
CERVIM.
Articolo 14 (Spese di funzionamento)
1. Ai componenti del consiglio di amministrazione e del comitato
è corrisposta un'indennità di presenza stabilita dal consiglio di
amministrazione, in misura non superiore a quella prevista per i
componenti della Commissione regionale di controllo sugli atti
degli enti locali. Qualora essi non risiedano nel comune di Aosta,
hanno diritto al rimborso delle spese di viaggio.
2. Ai componenti del consiglio di amministrazione e del comitato
sono rimborsate, in misura e con modalità analoghe a quelle dei
dipendenti regionali, le spese vive sostenute per l'esecuzione di
compiti specifici definiti dal consiglio di amministrazione o dal
suo presidente, che dovrà informarne il consiglio di
amministrazione stesso nella prima seduta successiva.
Articolo 15 (Scioglimento del consiglio di amministrazione)
1. In caso di persistenti e gravi irregolarità o di mancato
funzionamento del consiglio di amministrazione, il Presidente della
Giunta regionale, su proposta dell'assemblea votata con la
maggioranza dei due terzi dei suoi componenti, decide sullo
scioglimento dell'organo e sulla nomina del commissario che cura la
gestione del CERVIM fino alla costituzione del nuovo consiglio di
amministrazione.
2. Il nuovo consiglio di amministrazione deve essere costituito
entro i sei mesi successivi alla nomina del commissario.
Articolo 16 (Abrogazione di norme)
1. La legge regionale 28 luglio 1987, n. 56 (Istituzione del
Centro di Ricerche per la Viticoltura montana (CERVIM)) è
abrogata.
Articolo 17 (Norma transitoria)
1. Tutti gli organi previsti dalla legge regionale 56/1987,
abrogata dall'articolo 16, ed in carica al momento dell'entrata in
vigore della presente legge, esercitano le loro funzioni sino alla
costituzione dei nuovi organi, che deve avvenire entro dodici mesi
dall'entrata in vigore della presente legge.
Articolo 18 (Istituzione del comitato regionale di coordinamento
della viticoltura)
1. È istituito il comitato regionale di coordinamento della
viticoltura, a cui competono le seguenti funzioni:
a) formulare proposte o richieste di interventi regionali nel
settore vitivinicolo;
b) affrontare problemi di carattere generale inerenti la
viticoltura;
c) studiare e proporre azioni sia tecniche, che organizzative o
finanziarie atte a migliorare la viticoltura sotto i vari profili
qualitativo, quantitativo ed economico.
2. Il comitato regionale di coordinamento della viticoltura è
composto da:
a) sei componenti in rappresentanza delle cooperative
vitivinicole;
b) sei componenti in rappresentanza delle associazioni comunali
e comprensoriali;
c) un componente in rappresentanza dei produttori non aderenti
alle associazioni di cui alla lett. b);
d) un componente in rappresentanza dell'Institut agricole
régional;
e) un componente in rappresentanza delle organizzazioni operanti
nel settore vitienologico non appartenenti alle categorie di cui
alle lettere precedenti;
f) i dirigenti responsabili delle strutture regionali competenti
in materia di viticoltura o loro rispettivo delegato;
g) un tecnico addetto al settore vitienologico delle strutture
di cui alla lett. f).
3. Le spese di funzionamento del comitato regionale di
coordinamento della viticoltura sono a carico del bilancio
regionale, compatibilmente con le disponibilità dello stesso, e
sono erogate previa verifica da parte della struttura dirigenziale
appositamente individuata con deliberazione della Giunta regionale,
ai sensi dell'articolo 8 della legge regionale 45/1995, circa la
corrispondenza delle spese sostenute con i fini istituzionali del
comitato stesso.
4. Entro sei mesi dall'entrata in vigore della presente legge,
il comitato regionale di coordinamento della viticoltura provvede a
presentare all'Assessorato dell'agricoltura, forestazione e risorse
naturali il proprio statuto.
Articolo 19 (Disposizioni finanziarie)
1. Gli oneri derivanti dall'applicazione della presente legge,
gravano sui sottoindicati capitoli di spesa del bilancio per l'anno
1996 e pluriennale 1996/1998:
a) per lire 220.000.000 per l'anno 1996 e per lire 230.000.000 a
partire dal 1997, per il contributo annuo di cui all'articolo 13,
sul capitolo 42440, che assume la seguente nuova denominazione:
"Contributo annuo per il funzionamento del centro di ricerche,
studi e valorizzazione per la viticoltura montana (CERVIM)";
b) per lire 20.000.000, a partire dal 1996, per le spese di cui
all'articolo 18, sul capitolo da istituirsi con la denominazione:
"Spese per il funzionamento del comitato regionale di coordinamento
della viticoltura".
2. Alla copertura degli oneri di cui al comma 1 si provvede con
i seguenti interventi sul bilancio per l'anno 1996 e pluriennale
1996/1998:
a) utilizzo degli stanziamenti iscritti al capitolo 42440
(Contributo annuo per il funzionamento del centro di ricerche,
studi e valorizzazione per la viticoltura montana) di lire
160.000.000 per l'anno 1996, di lire 170.000.000 per l'anno 1997 e
di lire 180.000.000 per l'anno 1998;
b) diminuzione dello stanziamento iscritto al capitolo 42360
(Spese per attività sperimentali, dimostrative e divulgative
effettuate dal Servizio assistenza tecnico-economico-sociale e
sviluppo agricolo) di lire 60.000.000 per l'anno 1996, di lire
60.000.000 per l'anno 1997 e di lire 50.000.000 per l'anno
1998;
c) diminuzione dello stanziamento iscritto al capitolo 42780
(Spese per partecipazione a fiere, mostre, convegni, esposizioni e
per attività promozionali) di lire 20.000.000 per l'anno 1996, di
lire 20.000.000 per l'anno 1997 e di lire 20.000.000 per l'anno
1998.
Articolo 20 (Variazione di bilancio)
1. Alla parte spesa dei bilanci di previsione per l'anno 1996 e
pluriennale per gli anni 1996/1998 sono apportate le seguenti
variazioni in termini di competenza e, per l'anno 1996, anche in
termini di cassa:
a) in diminuzione:
capitolo 42360 "Spese per attività sperimentali, dimostrative e
divulgative effettuate dal Servizio assistenza
tecnico-economico-sociale e sviluppo agricolo"
anno 1996 lire 60.000.000
anno 1997 lire 60.000.000
anno 1998 lire 50.000.000
capitolo 42780 "Spese per partecipazione a fiere, mostre,
convegni, esposizioni e per attività promozionali"
anno 1996 lire 20.000.000
anno 1997 lire 20.000.000
anno 1998 lire 20.000.000;
b) in aumento:
capitolo 42440 "Contributo annuo per il funzionamento del centro
di ricerche, studi e valorizzazione per la viticoltura montana
(CERVIM)"
anno 1996 lire 60.000.000
anno 1997 lire 60.000.000
anno 1998 lire 50.000.000
capitolo di nuova istituzione: "Spese per il funzionamento del
comitato regionale di coordinamento della viticoltura"
anno 1996 lire 20.000.000
anno 1997 lire 20.000.000
anno 1998 lire 20.000.000.
Presidente Ha chiesto la parola il relatore, Consigliere
Borre.
Borre (UV) Vi chiedo scusa se ruberò due minuti, però ritengo,
visto che non è una relazione scritta ma orale, di doverla
svolgere.
Con questa proposta di legge si abroga la precedente legge n. 57
del 18 luglio 1987. Si vuole infatti passare da una prima fase di
attività, in cui il centro si è impegnato alla ricerca di adesioni,
in particolare di istituti, enti e organismi sia nazionali che
internazionali, in rappresentanza di Portogallo, Spagna, Francia,
Svizzera, Germania e Austria, oltre che dell'Italia, interessati
alle problematiche della viticoltura di montagna e/o in condizioni
orografiche difficili, ad una fase più operativa in cui il
C.E.R.V.I.M. si possa proporre in tutte le sedi istituzionali,
C.E.E., stati, regioni, come interlocutore ufficialmente
riconosciuto per la viticoltura montana. Infatti il C.E.R.V.I.M., a
seguito dell'adozione di una risoluzione finale di un importante
convegno organizzato in Portogallo nel maggio '96, si è anche
proposto all'UNESCO per procedere al riconoscimento di questi
ambienti caratterizzati da una viticoltura montana e in condizioni
orografiche difficili come patrimonio culturale di valore mondiale,
come mezzo di salvaguardia di diversità biologica e di
valorizzazione socio-economica.
Per raggiungere quest'ambizioso obiettivo e per non disperdere
il lavoro finora fatto, è necessario procedere ad un'azione di
coinvolgimento di altre regioni, cantoni, dipartimenti. Questa
partecipazione dovrà essere tanto più marcata anche dal fatto che
gli enti, che vorranno partecipare, verranno coinvolti nella
gestione del C.E.R.V.I.M., contribuendo oltre che finanziariamente
alla sua conduzione, con la partecipazione diretta sia al Consiglio
di amministrazione che al Consiglio scientifico.
La legge prevede inoltre che i locali e le attrezzature per un
adeguato funzionamento del C.E.R.V.I.M. siano messe a disposizione
dell'Amministrazione regionale. Questa decisione sarà di grande
rilievo, il C.E.R.V.I.M. è una struttura che ha ed avrà la funzione
di coordinamento della ricerca tecnico-scientifica nell'ambito
della viticoltura montana, ad esempio per valorizzare la produzione
enologica a cui è già ufficialmente riconosciuta un'elevata
qualità, per fornire elementi necessari all'adeguamento delle
strutture agrarie e per il riassetto del territorio.
Quale migliore immagine si potrebbe fornire per la nostra
Regione? Già oggi il settore vitivinicolo è un'ottima carta da
visita. È evidente che il C.E.R.V.I.M., dotato di una struttura non
solo intesa come sede, ma anche e soprattutto organizzativa, può
rispondere alle giuste ambizioni a cui è preposto: coordinare le
ricerche scientifiche per la viticoltura montana, promuovere
iniziative tecniche, scientifiche, culturali, di studio,
valorizzazione, promozione e divulgazione, e deve risultare
l'interlocutore ufficialmente riconosciuto per queste particolari
realtà vitivinicole.
Con la stessa legge viene istituito il Comitato regionale di
coordinamento della viticoltura, che ha il compito di vigilare sul
patrimonio vitivinicolo fin qui ben costruito e proporre nuove
iniziative atte a migliorare laddove è possibile, seguendo
attentamente studi e tecniche del settore sempre in evoluzione.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Pour remercier le rapporteur et pour demander de
vouloir insérer l'article 21 concernant l'urgence.
Presidente È aperta la discussione generale. Qualcuno chiede la
parola? Se nessuno chiede la parola, dichiaro chiusa la discussione
generale.
Si passa all'esame dell'articolato.
Pongo in votazione l'articolo 1:
Presenti, votanti e favorevoli: 26
Presidente Pongo in votazione l'articolo 2:
Presenti, votanti e favorevoli: 26
Presidente Pongo in votazione l'articolo 3:
Presenti, votanti e favorevoli: 26
Presidente Pongo in votazione l'articolo 4:
Presenti, votanti e favorevoli: 26
Presidente Pongo in votazione l'articolo 5:
Presenti, votanti e favorevoli: 26
Presidente Pongo in votazione l'articolo 6:
Presenti, votanti e favorevoli: 26
Presidente Pongo in votazione l'articolo 7:
Presenti, votanti e favorevoli: 26
Presidente Pongo in votazione l'articolo 8:
Presenti, votanti e favorevoli: 26
Presidente Pongo in votazione l'articolo 9:
Presenti, votanti e favorevoli: 26
Presidente Pongo in votazione l'articolo 10:
Presenti, votanti e favorevoli: 26
Presidente Pongo in votazione l'articolo 11:
Presenti, votanti e favorevoli: 26
Presidente Pongo in votazione l'articolo 12:
Presenti, votanti e favorevoli: 26
Presidente Pongo in votazione l'articolo 13:
Presenti, votanti e favorevoli: 26
Presidente Pongo in votazione l'articolo 14:
Presenti, votanti e favorevoli: 26
Presidente Pongo in votazione l'articolo 15:
Presenti, votanti e favorevoli: 26
Presidente Pongo in votazione l'articolo 16:
Presenti, votanti e favorevoli: 26
Presidente Pongo in votazione l'articolo 17:
Presenti, votanti e favorevoli: 26
Presidente Pongo in votazione l'articolo 18:
Presenti, votanti e favorevoli: 26
Presidente Pongo in votazione l'articolo 19:
Presenti, votanti e favorevoli: 26
Presidente Pongo in votazione l'articolo 20:
Presenti, votanti e favorevoli: 26
Presidente È stato presentato un emendamento che inserisce
l'articolo 21, relativo all'urgenza:
Emendamento
Articolo 21 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Lo pongo in votazione:
Presenti, votanti e favorevoli: 26
Presidente Pongo in votazione la legge nel suo complesso:
Presenti, votanti e favorevoli: 26
Il Consiglio approva all'unanimità
