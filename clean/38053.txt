Classificazione
ATTIVITÀ CULTURALI
COMMERCIO
Fiere, mostre e mercati



Oggetto del Consiglio n. 1661 del 17 dicembre 2015 - Resoconto
OGGETTO N. 1661/XIV - Interpellanza: "Modalità di
individuazione delle imprese per la realizzazione della mostra
"Altri popoli. Falisci e Celti"".
Presidente
- La parola al collega Ferrero.
Ferrero (M5S)
- Grazie Presidente.
Dato che è l'ultima iniziativa di quest'anno e che ho a che fare
con l'unica rappresentante del gentil sesso in Giunta regionale,
cercherò di affrontare la questione con la sufficiente serenità,
anche se, nel momento in cui ho letto il provvedimento
dirigenziale, il sapere di questa mostra dei Falisci ad Aosta...tra
l'altro, lo chiedo a voi colleghi, c'è qualcuno che mi sa dire chi
sono questi Falisci? Salvo l'Assessore, ovviamente, che lo saprà,
ma la prima cosa che mi sono chiesto è chi sono questi Falisci.
Sono andato a vedere e ho cercato di informarmi. Questi signori -
ormai spariti dalla circolazione - sono un antico popolo che
abitava nei pressi del Lazio, una popolazione che si era scontrata
anche diverse volte con i Romani, ma tutto sommato era una realtà
piccolina. E mi sono chiesto, dato che noi, qui, ad Aosta, quando
scaviamo troviamo...anch'io se scavo in giardino trovo una moneta
romana, se scavano per il teleriscaldamento trovano quattro tombe,
se cercano di fare l'ospedale viene fuori un complesso
preistorico...mi sono chiesto se avevamo proprio bisogno di andare
a prendere i reperti dei Falisci. Non è per far polemica, ma anche
perché nell'ambito di una valorizzazione del patrimonio
archeologico locale abbiamo comunque già una mole di reperti
archeologici eccezionale, addirittura a livello di importanza
europea e mondiale, quindi perché dobbiamo andare a tirar fuori una
mostra che ci costa 52 mila euro su questa popolazione?
Sinceramente questo mi ha lasciato un po' interdetto. Abbiamo già
risorse limitate, siamo ridotti abbastanza all'osso, allora
facciamo un qualcosa che possa avere anche un risvolto successivo,
facciamo conoscere quello che già abbiamo come gli ultimi reperti
che abbiamo trovato nei nostri cantieri e diciamo che ci sarà un
seguito, che si apriranno i cantieri al pubblico, che presto saremo
in grado di far vedere altro portando avanti anche un discorso di
promozione. Se non avessimo nulla direi di andar a prendere dei
reperti archeologici altrove, ma anche a livello di richiamo sotto
l'aspetto turistico o comunque dell'indotto che la mostra può o
potrebbe avere, chi li conosce i Falisci? Se invece si parla di
reperti dei Celti o comunque di reperti dei Romani ritrovati la
rilevanza è decisamente maggiore, secondo me può attrarre molte più
persone.
Sono convinto della buona fede all'Assessore, ma andando a
vedere effettivamente com'è stato fatto l'affidamento della mostra
vengono certi dubbi, e mi vengono quelli che già avevo su un certo
andazzo che non è certo imputabile all'Assessore, però
all'Assessore stesso chiederei veramente un monitoraggio, di avere
un occhio più attento sugli affidamenti diretti - cioè senza gara -
che vengono fatti sistematicamente dagli uffici della
Soprintendenza. Se in qualche occasione vi sono ragioni di urgenza
o magari c'è effettivamente un motivo valido come quello del crollo
di un soffitto o di un monumento, allora è giusto affidare a
qualcuno che si conosce e che fa il lavoro bene, immediatamente,
perché si devono arginare i danni, ma su tutta una serie di altri
lavori no, non si deve ricorrere sempre all'affidamento diretto,
formula - la ricordo già da quando c'ero io in Regione - che va
avanti da 10-15 anni. Nelle delibere e nei provvedimenti ci sono
sempre due motivazioni (io le chiamo scuse): la prima è che costa
troppo fare le gare. Noi siamo tuttavia un ente pubblico, è vero
che con importi da quattro soldi non è il caso di fare la gara,
però noi siamo un ente pubblico, dobbiamo rispettare le regole al
di là dei costi. Secondo me, quindi, il principio dovrebbe essere
quello di far la gara e di non farla solo in casi eccezionali. La
seconda motivazione che c'era sicuramente già 15 anni fa e che
ritorna periodicamente è che non sono presenti all'interno della
struttura le professionalità necessarie per effettuare il lavoro e
allora si dà una consulenza o un incarico. Questo va bene una
volta, due volte, ma quando poi per 8-9-10 anni si utilizza la
stessa motivazione per conferire incarichi annuali che a volte
arrivano anche a 40-50 mila euro a botta, ci si chiede se il
dirigente della struttura non abbia valutato se non era il caso di
assumere qualcuno, perché se è un'esigenza costante avere una
figura professionale e per 7-8-10 anni consecutivi si dà un
incarico esterno alla fine costa di più.
Mi soffermo poi - senza fare polemica - sulle due ditte che si
sono aggiudicate in parte la realizzazione della mostra: sono la
Akhet S.r.l. di Aosta e la Metro Studio Associato di Thomas Linty.
La Metro Studio Associato di Thomas Linty, che per l'ennesima volta
ottiene con un affidamento diretto senza gara una commessa dalla
Regione, era già - sarà una coincidenza! - lo stesso studio che si
era aggiudicato l'immagine dell'ultima
Saison Culturelle
.
Per quanto riguarda Akhet, sono andato a dare uno sguardo e ho
visto che gli affidamenti a questa ditta sono tutt'altro che
un'eccezione, perché il 22/10/2015 c'è stato un affidamento
diretto, il 14/8/2015 un altro, il 22/4/2015 un altro, e via
dicendo, e in più si è aggiudicata anche altri lavori. Attenzione,
la Akhet, nella visura del Registro delle imprese, come attività
ha: scavi e ricerche archeologiche e di topografia storica,
analisi, progettazione, programmazione e implementazione di
software
personalizzati, proposte di soluzioni software
personalizzate a fronte di un'analisi delle esigenze dei clienti.
Attenzione, allora! Qui abbiamo affidato l'organizzazione di una
mostra ad un'impresa che abitualmente fa scavi archeologici ed
elaborazioni di programmi per computer, e gliela abbiamo affidata
con il sistema dell'affidamento diretto, affidamento fiduciario!
Allora, io ho fiducia a qualcuno che per esperienza, per precedenti
realizzazioni dello stesso tipo, soprattutto per svolgimento di
attività fa le cose per le quali gli do l'incarico, ma qui
sostanzialmente - lo dico brutalmente - si fa allestire una mostra
a qualcuno che scava! Adesso che la ditta scavi nei cantieri
archeologici mi può anche fare piacere, sicuramente avranno una
certa perizia nel manipolare i reperti come quelli che arriveranno
da Firenze, però ad un certo punto dobbiamo anche guardare un
attimo a quello che fanno - stavolta condivido questa grande
disgrazia! - i nostri dirigenti. Secondo me dobbiamo stare un
pochettino più attenti, perché qui non si parla di buona fede o di
malafede, ma si parla in modo un po' disinvolto, con un metodo
troppo familiare per l'affido delle forniture: "ma sì, te la do, la
fai te, ti conosco, e bello fatto". Qui non si pretende di puntare
il dito, però ci vorrebbe un pochettino più di serietà.
Presidente
- Grazie collega. La parola all'Assessore
Rini.
Rini (UV)
- Grazie Presidente.
Se me lo consentite farei una piccola premessa, perché mi ha
proprio invogliata, collega Ferrero. Dividerei la questione in due
ambiti: quello che ha toccato all'inizio e quello che ha toccato
alla fine del suo intervento. Sul secondo, la questione degli
affidamenti e degli incarichi, mi può anche trovare d'accordo (e
dopo le dirò anche perché), ma sul primo mi consenta invece davvero
di esprimerle tutto il mio rammarico nell'ascoltare le sue parole,
perché io non pensavo che lei sarebbe addirittura entrato nel
merito del valore culturale di questa iniziativa.
Le faccio una premessa. Io ho una mia formazione personale, di
tutt'altro genere, e quindi anch'io, come lei, non conoscevo questo
tipo di popolazione e questo progetto culturale e storico che mi è
stato presentato. Essendo particolarmente curiosa di natura, mi
sono messa a studiare, ho chiesto di incontrare i responsabili di
questa mostra e mi sono appassionata a questo evento, a questo
progetto. Credo che il valore culturale sia anche e soprattutto nel
dare l'opportunità alle valdostane, ai valdostani (e non solo) di
scoprire cose nuove! Ma vivaddio, che si possa anche sul nostro
territorio portare qualche progetto che abbia una valenza, non il
classico progetto che per forza debba arrivare subito a tutti!
Credo che la Soprintendenza stia valorizzando e abbia valorizzato
nel tempo a sufficienza tutta la parte del nostro patrimonio e dei
nostri reperti, tant'è che...le dico una cosa in più: la invito
domani, spero di vederla all'inaugurazione della mostra dei Falisci
e, contemporaneamente, nella stessa sede del Museo archeologico,
proviamo un esperimento nuovo, inauguriamo due eventi, e questo è
più sperimentale, più settoriale, nuovo, stimolante. Me lo
consenta: cerchiamo di alzare l'asticella, ogni tanto! Proviamo a
imbatterci - uso un termine del collega - proviamo davvero a
entrare, a sperimentare, a testare ambiti nuovi...
(interruzione di alcuni Consiglieri, fuori microfono)
Presidente
- Un po' di silenzio, per cortesia.
...insieme però presenteremo anche una mostra classica di Toux,
di valorizzazione del patrimonio di opere interne a costo quasi
pari a zero, tranne l'organizzazione; quindi, da una parte, la
valorizzazione del nostro patrimonio e, dall'altra, anche un'idea
culturale innovativa.
Adesso le spiegherò anche qual è la motivazione, cosa lega
questa piccola popolazione nuova da scoprire, lì sta il valore
culturale, e di questo ringrazio anche la struttura che mi ha fatto
e che farà scoprire alle nostre concittadine, ai nostri
concittadini, e anche ai turisti, questa popolazione davvero
interessante. Questa è la parte culturale, ma c'è anche una parte
che mi rende orgogliosa dal punto di vista delle relazioni. In un
momento di carenze di risorse, riuscire ad intraprendere, a
costruire e a fortificare dei rapporti importanti con realtà come
il Museo archeologico di Firenze...mi consenta, collega Ferrero, è
una delle eccellenze italiane, e io sono onorata che la nostra
Soprintendenza, che il nostro Museo possa collaborare con un'entità
culturale di questo tipo, credo sia un valore aggiunto, e spero che
questo tipo di collaborazioni possano proseguire nel futuro.
Due brevissime parole. La peculiarità di questo popolo minore
che lei ricordava, un popolo minore delle montagne - quindi già qui
il primo collegamento - quello dei Celti-Salassi, antagonista di
Roma per secoli, di cui in Valle d'Aosta sono ancora molto scarse
le attestazioni materiali...ecco, si è proposto questo confronto
con questo popolo che invece non è di montagna, è un popolo di
collina, i Falisci, con cui le popolazioni celtiche vennero
sicuramente in contatto e com'è anche ben attestato nella
decorazione di un vaso importante conservato all'
Academisch
Kuntz Museum
di Bonn. La mostra aostana avrà l'assoluto pregio
di aver messo in relazione due culture - mi collego a quello che le
dicevo prima - in tempi peraltro brevissimi rispetto alla prassi,
lei sa quanto è ingessata l'Amministrazione talvolta e la prassi di
collaborazione tra musei diversi talvolta richiede tempi davvero
biblici. Finora queste due culture sono sempre state trattate
separatamente, ma proprio alla luce delle straordinarie ed inedite
scoperte archeologiche rinvenute nei nostri siti - penso per
esempio alla sede dell'Ospedale Umberto Parini - la mostra dei
Falisci sarà anche l'occasione di mettere in relazione, di
spiegare, perché ci saranno anche una serie di incontri per
sollecitare la popolazione. In quello scavo preventivo che,
ricordo, è stato condotto dalla ditta Akhet di Roisan sotto la
direzione scientifica dell'allora dottoressa Framarin, sono stati
inaspettatamente rinvenuti 26 elementi lapidei, posti
verticalmente, con andamento circolare, costituenti un circolo di
pietre stimate in all'incirca 150 metri di diametro - abbiamo avuto
modo di vederlo nel sopralluogo - oltre al famoso tumulo funerario
di 18 metri di diametro praticamente coevo al circolo di pietre,
con camera funeraria centrale contenente la sepoltura del giovane
guerriero, con corredo funerario costituito principalmente da una
spada in ferro e puntuale del fodero in bronzo. Tali ritrovamenti
che, come sappiamo, sono ancora in fase di approfondimento, sono
graficamente presentati in via del tutto eccezionale in questa
esposizione con un video; ci sarà anche la parte collegata ai
ritrovamenti valdostani e rappresentano un inedito per
l'archeologia valdostana, che è stato possibile mettere in luce e
documentare anche grazie all'adeguata organizzazione e ad una
corretta procedura messa in atto già nella fase preliminare del
progetto. Mi consenta pertanto di non essere d'accordo su questa
parte, spero di averle dato qualche elemento in più, ma davvero se
avrà modo di visitarla converrà con me che il progetto culturale è
valido.
L'espletamento della fornitura dei servizi è stata individuata
dalla ditta Akhet di Roisan, in quanto, come lei ha peraltro anche
ricordato, è specializzata in servizi archeologici. La ditta si
occupa di movimentazione, trasporto di reperti e opere d'arte, di
allestimenti, di servizi preparatori alla stampa e alla
realizzazione dei manifesti, ivi compresa l'affissione e tutto ciò
che ruota intorno a questo servizio, di pannelli, di testi
scientifici e, inoltre, in qualità di editori, anche della
composizione e della cura del catalogo della mostra. In modo
puntuale, se è richiesto, vi farò pervenire anche il
curriculum
, ma si intende sottolineare che due dei titolari
della ditta hanno condotto scavi e ricerche, quali archeologi,
anche in territorio falisco, quindi questo ha probabilmente portato
alla scelta di questa ditta. Per quanto riguarda invece la ditta
Metro Studio relativa ai servizi di comunicazione e
marketing
, si specifica che essa aveva già condotto per
l'Amministrazione regionale, con la stessa ditta Akhet, i lavori di
valorizzazione, i servizi per la valorizzazione dei risultati degli
scavi condotti proprio nel sottosuolo del museo che sarà poi la
sede della mostra dei Falisci e Celti e dell'antistante piazza
Roncas, avendone perciò già gli impianti grafici, oltre a quelli
degli scavi degli ospedali relativi ai ritrovamenti dei Celti
oggetto della mostra. Devo confidarle che sono venuta a conoscenza
di questo con la sua interpellanza, ho chiesto anch'io ovviamente
le spiegazioni e mi è stato appunto detto che le motivazioni erano
date dal fatto che questi due professionisti avevano già una serie
di elementi e avrebbero potuto portare avanti questo lavoro in
maniera più facile, più agevolata e più semplice.
Le rispondo all'ultima domanda e chiudo con una considerazione
mia. La scelta dell'Amministrazione è stata dettata innanzitutto
dalla necessità di individuare un unico soggetto, questo io lo
condivido, ovviamente per ragioni di razionalizzazione e anche di
velocità nell'espletare poi il servizio, questo è condivisibile,
affinché questo soggetto possa consegnare con le cosiddette "chiavi
in mano" la mostra in oggetto. Venendo alle cifre, la ditta Akhet
ha avuto l'affido dei servizi per la realizzazione della mostra per
un importo di 38 mila e 900 euro, ed è ovviamente presente sul
MEPA. Per quanto riguarda invece la grafica, digitando sul MEPA la
parola "grafica" questa offre soluzioni che non sono - ed è una
criticità - in stretta attinenza con il servizio da noi richiesto,
con il discorso vero e proprio della grafica più come marketing,
come comunicazione in senso stretto. La ditta Metro Studio
Associato di Thomas Linty è stata scelta perché aveva valorizzato i
risultati degli scavi e l'affido dei servizi a costei è pari ad un
importo di 3 mila e 500 euro. Concludo dicendole che sarà comunque
mia premura cercare di vigilare meglio sull'affido di questi
incarichi. Grazie.
Presidente
- La parola al collega Ferrero.
Ferrero (M5S)
- Grazie Presidente.
Partiamo dalle buone notizie: l'Assessore ha dato la
disponibilità ad avere un occhio più attento riguardo
all'affidamento. Torno a precisarlo: anche se nell'ambito della
ditta Akhet S.r.l. c'erano le professionalità, nell'attività
denunciata al Registro delle imprese questa ditta non ha gli
allestimenti museali, ma ha solo gli scavi archeologici e altri
tipi di attività, quindi si è trattato comunque di un conferimento
di un incarico fiduciario a una ditta che, dal punto di vista della
pubblicità al Registro delle imprese, era carente dei requisiti. È
ovvio che poi bisogna fare un discorso più generalizzato su tutto
il campo degli affidi, perché sappiamo che abbiamo anche tanti
giovani grafici e giovani allestitori che di fatto sono sempre
tagliati fuori da qualsiasi iniziativa dell'Amministrazione,
semplicemente perché vengono affidate sempre le commesse alle
stesse ditte, alle stesse persone e, di conseguenza, tutti i
cervelli che ci sono eventualmente in Valle d'Aosta, tutti i nostri
giovani, sono costretti ad emigrare e a cercare fortuna altrove,
poiché c'è questo mercato chiuso.
Sulla questione della valutazione scientifico-culturale io non
entro, però da quel punto di vista - conosco i miei limiti - io
sono un rustico, un rude, nel senso che quando ci sono 52 mila euro
e vengono spesi per una mostra, io vorrei che ci fosse un ritorno
immediato, o comunque un qualcosa che posso toccare con mano e
direttamente qui, in Valle. Forse sono più autonomista degli
autonomisti, ma ammiro i francesi che trovano una pietra...magari
sarà capitato anche a noi di andare in Francia, in posti magari
sperduti dove si fanno trenta chilometri, c'è il pannello che
indica, poi si vede una pietruzza che, in confronto al ritrovamento
più scalcinato che abbiamo qui, in Valle d'Aosta, non è neanche un
ciottolo...però loro ci costruiscono sopra qualcosa! Allora, dato
che ci sono pochi soldi, io vorrei che questi soldi valorizzassero
le nostre cose, forse anche per uno spirito un po' campanilistico;
dobbiamo essere comunque aperti al confronto e ovviamente i
valdostani devono avere anche altri riferimenti, però non
dimentichiamoci che i soldi sono pochi, e se li spendiamo per ogni
iniziativa culturale...perdonatemi, se le persone devono mangiare
non si mangiano un catalogo o un libro, ma si mangiano una
pagnotta. Io la vedo un po' in questa maniera: che ci sia sempre un
nesso tra un ritorno economico dei soldi investiti e quindi che ci
sia una parte culturale e una parte economica. Purtroppo sarà un
modo di vedere le cose forse becero, però io le cose le vedo così:
se faccio un investimento che mi torni qualcosa a livello
sicuramente di pubblicità, a livello di turisti che arrivano, a
livello di conoscenza della regione.
Presidente
- Grazie collega. Punto 22 all'ordine del
giorno.
