Classificazione
ISTRUZIONE PUBBLICA



Oggetto del Consiglio n. 2775 del 28 settembre 2023 - Resoconto
OGGETTO N. 2775/XVI - Interpellanza: "Motivazioni del
distacco di personale scolastico presso l'Istituto Storico della
Resistenza".
Bertin (Presidente) -
Punto n. 33 all'ordine del giorno.
Illustra il consigliere Manfrin.
Manfrin (LEGA VDA) -
La collega Guichardaz,
nell'interpellanza di qualche punto fa, aveva quasi preconizzato
una mia soddisfazione rispetto ad un "distacco-non distacco"; posso
dirlo fin da subito: siccome il distacco alla fine è avvenuto, non
posso esprimere soddisfazione. Ma andiamo per ordine.
Penso che tutti quest'estate abbiamo avuto modo di vedere una
simpatica
querelle
, che ha coinvolto l'assessore Guichardaz
- che non so se mi risponderà, ma immagino di no
-
, che
riguardava il distacco di due unità di personale, due insegnanti,
che dovevano essere distaccati presso l'Istituto Storico della
Resistenza.
Io credo che sia sfuggito un dettaglio, e io di questo sono
soddisfatto perché lei ha fatto, Assessore, un'operazione di
trasparenza (e sono sincero, non sono ironico). La ringrazio perché
lei ha detto una cosa importante, cioè che i diretti interessati,
invece di essere richiesti dall'Istituto Storico della Resistenza,
si sono proposti loro stessi direttamente. E questo non lo sapevo,
l'ho trovato sconcertante: praticamente, ci sono due persone che
per essere distaccate, invece di essere richieste dall'ente che
dovrebbe averle in forza, si propongono loro stesse. É fantastico!
Se facciamo così, tutti gli insegnanti delle scuole della nostra
regione potrebbero andare a fare la richiesta direttamente: "Mi
potete distaccare di qua? Mi potete distaccare di là?". È
bellissima questa cosa, quindi la ringrazio per aver fatto
quest'operazione di trasparenza, e anche per aver detto che
l'Istituto Storico della Resistenza, invece di fare la richiesta,
si è limitato a mandare un elenco con scritto: "Hanno fatto questo
loro". Che non è "richiediamo il personale", ma "chi era distaccato
ha fatto questo". L'ho trovato veramente fuori da ogni logica,
quindi la ringrazio davvero perché mi ha permesso di comprendere
certi meccanismi della pubblica Amministrazione.
Come aveva ipotizzato la collega, io avevo apprezzato
particolarmente la scelta di non distaccare questa unità di
personale
-
poi le spiegherò anche perché
-
ma
l'avevo apprezzata particolarmente; ho però dovuto prendere atto
che c'è stata una sorta di braccio di ferro e facendo una sorta di
paragone (presa di posizione dell'Istituto Storico della
Resistenza, "Ci dimettiamo in blocco, qua non si può andare avanti
così, bisogna distaccare" e quant'altro). Succede però che, non ho
capito chi (se i diretti interessati o il diretto interessato, o
l'Istituto Storico, o chi altro) è sostanzialmente andato a
piangere dal papà, ha detto: "Papà, Presidente, c'è un uomo cattivo
che non vuole distaccarmi, puoi farlo? Puoi intervenire tu per
favore?" E, da quello che poi abbiamo potuto vedere, si è trovata
una soluzione salomonica, perché una persona è stata distaccata,
l'altra è stata distaccata ma non all'Istituto Storico della
Resistenza, ma
-
così come ho riportato all'interno del
testo dell'interpellanza
-
è stata distaccata presso
l'Ufficio di Gabinetto della Presidenza della Regione; circostanza,
questa, quanto mai curiosa, perché si dice: "No, non ti distacco
perché è giusto, non vogliamo mortificare l'Assessore, ti distacco
all'Ufficio di Gabinetto della Presidenza", quasi come se ci
fossero degli insegnanti che non è che abbiano così tanta voglia di
insegnare, preferissero fare altro.
Di questo, peraltro, mi ero occupato anche negli anni scorsi;
ricorderete una mia interpellanza che evidenziava come ci sia un
insegnante che è distaccato
-
per lo meno per quanto sono
riuscito a comprendere io, a risalire tramite i documenti
-
dal 2007 all'Istituto Storico della Resistenza. Cioè, parliamo di
un distacco di 15 anni, e tra poco saranno 20.
Io non so quanto quest'insegnante abbia insegnato, ma a me
sembra in servizio permanente effettivo all'Istituto Storico della
Resistenza. Io non so se sia stato assunto con quest'incarico, ma
non credo; è un distacco, e questo distacco perdura da 15-20
anni.
Non ho capito perché questo distacco debba perdurare per questa
persona, e non per altri, peraltro in spregio alle norme regionali
sui distacchi, ma questo l'ho già evidenziato e mi ha già risposto
ai tempi l'assessore Caveri, ma questa è una scelta.
Ancora più curioso, però, è per esempio lo stesso post di questa
persona che avrebbe dovuto non essere distaccata presso l'Istituto
Storico della Resistenza, ma essere distaccata all'Ufficio di
Gabinetto della Presidenza che scrive: "Sabato 23 l'Istituto
Storico della Resistenza e della società contemporanea vi invita a
scoprire la sede e le sue attività alla presenza degli insegnanti
distaccati", seguono i nomi, è plurale e quindi sono due, "e della
Segreteria archivista": quindi lei lavora lì.
Alla fine avete fatto tutto un artificio per dire: "No, il
distacco non c'è, non lo facciamo, lo distacchiamo alla
Presidenza", ma poi alla fine lei lì è ugualmente.
Questa è una finzione, scusate se mi permetto di dirlo.
Oltre a questo, quest'occasione mi permette di evidenziare una
circostanza importante, che molti Valdostani magari non conoscono:
ogni anno, da tempo immemore, vengono stanziati diversi soldini per
l'Istituto Storico della Resistenza, indicativamente siamo sui
75-76 mila euro ad anno; questo è stabilito dalla legge regionale
n. 6/2012 che dice: "La Regione, per il perseguimento delle
finalità di cui all'articolo 1, riconosce e sostiene la funzione
dell'Istituto Storico della Resistenza e della Società
contemporanea in Valle d'Aosta. A tal fine eroga un contributo
annuo per il funzionamento dell'Istituto medesimo".
Le finalità di cui all'articolo 1
-
ve le riassumo
brevemente
-
sono: "La Regione autonoma Valle d'Aosta/Vallée
d'Aoste promuove in ogni ambito e attività di propria competenza la
diffusione degli ideali di libertà, democrazia, pace,
collaborazione, integrazione tra i popoli, valorizzazione dei
diritti delle minoranze, nonché il mantenimento della memoria di
coloro che si sono sacrificati e hanno operato contro ogni
tentativo di strage, genocidio o crimine contro l'umanità".
Io ho il difetto di andare a vedere i conti. Per fortuna ci
viene trasmessa tutti gli anni una relazione su come vengono spesi
i soldi. Dal 2019 ad oggi io ho visto come vengono spesi questi
soldi e tendenzialmente di questi 76 mila euro, che sono
praticamente l'unica entrata che ha quest'Istituto, più o meno 55 a
65 mila euro ogni anno vengono spesi per spese di gestione. Quindi,
76 mila euro, dati per tutta una serie di iniziative che sono
lodevoli e nobili, vengono usati per pagare l'affitto, per comprare
questo, per la cancelleria, per il personale. Non si fa nulla, non
vengono investiti in queste attività, sono spese di gestione per la
struttura. Poi gli vengono distaccate le due unità di personale,
perché non è abbastanza quello che gli viene concesso, le spese che
vengono fatte per fare la ricerca, per l'attività che è propria
dell'Istituto, sono trascurabili rispetto al totale. Allora mi
chiedo: ma questa è una struttura che prende dei soldi per fare
qualcosa o prende i soldi per mantenersi e basta? Perché a leggere
i documenti pare questo.
Sono entrato anche nel merito delle attività che vengono fatte,
perché poi con questa quota trascurabile di spese, una parte di
attività scientifica viene fatta.
Ho fatto una piccola ricerca, tralascio altri titoli, ma vorrei
rendere noto ai Valdostani, nel caso non lo sapessero, qualcosa c'è
perché una polemica c'è stata ultimamente, di come l'Istituto
Storico investe questi soldi in ricerca, facendo iniziative quali
"La Massoneria, una protagonista della storia tanto attiva quanto
invisibile" o "All'Oriente di Aosta Massoneria e anti Massoneria
dai lumi ai fasci", passando da "Guerra giusta, guerra ingiusta,
contributi al dibattito ideologico sulla guerra del Golfo", a - e
questa è meravigliosa - "Alpini e artiglieri alpini
valdostani nella lotta di liberazione in Montenegro dopo l'8
settembre del '43" (una categoria ridotta...io non so, ma a quante
persone corrisponde questa descrizione qui? Due? Non lo so, quanti
possono essere gli alpini, artiglieri alpini valdostani nella lotta
di liberazione in Montenegro dopo l'8 settembre del '43?) Per
arrivare ad un'opera irrinunciabile: "Lavoro e diritti in Valle
d'Aosta, profilo storico dei 100 anni della CGIL in Valle d'Aosta,
dal 1905 al 2005", pagata con i soldi di tutti. E chiudiamo con
"ONG, solidarietà, pace e sviluppo, chiama l'Africa".
Questo è come vengono utilizzati i soldi che vengono dati
all'Istituto Storico della Resistenza, e sono una parte delle
iniziative; oltre alle due unità di personale distaccato, perché
poi, nei fatti, sono due unità di personale distaccato.
Obiettivamente, al netto di questo, io le chiedo quali siano le
motivazioni che hanno portato a distaccare personale scolastico
presso l'Istituto Storico della Resistenza, soprattutto per più
anni consecutivi, e quali siano le motivazioni della scelta di
negare e poi distaccare in sede diversa ma con compiti similari,
anzi, uguali, un'unità di personale.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Con la sua iniziativa mi dà modo
di inserire nell'interessante dibattito un piccolo inciso
relativamente a ciò che recenti notizie degli organi di
informazione, come da lei indicato in premessa, hanno veicolato in
relazione alla vicenda.
I vertici dell'Istituto, come lei ha accennato, parlando dei
distacchi e del bilancio nei loro vari comunicati stampa, hanno
paventato una sorta di intervento da parte degli uffici della
Soprintendenza e del sottoscritto che, secondo loro, metterebbe a
rischio l'autonomia dell'Istituto.
Volevo solo tranquillizzare l'opinione pubblica e, approfittando
di questa sua interpellanza, anche lei collega Manfrin e anche i
vertici dell'Istituto, sul fatto che la sacrosanta autonomia
dell'Istituto, quantomeno da parte mia, non è mai stata messa in
discussione, né io sono mai intervenuto, non essendo uno storico,
nelle scelte di politica culturale, e tantomeno ho indicato una
linea rispetto alla lettura storiografica dei fatti, quindi tutte
le iniziative che lei ha citato non le ho suggerite io.
Inoltre, mi preme sottolineare che mai sono entrato nel merito
delle scelte di indirizzo portate avanti dall'Istituto, sia nella
definizione dei contenuti specifici dell'operare quotidiano, sia
delle singole attività oggetto della programmazione annuale, quali,
ad esempio, le scelte editoriali o le scelte contenutistiche di
conferenze e incontri a carattere divulgativo rivolti al grande
pubblico. Né è stata immaginata da parte mia, come qualcuno ha
ipotizzato, una modifica di legge regionale che prevede la presenza
di nominati della Regione negli organi dell'ente, come succede ad
esempio - senza alcuno scandalo, mi pare - per la Fondation
Chanoux, per l'Osservatorio di Saint-Barthélemy o per svariati
altri enti sostenuti dalla Regione, malgrado la Regione
contribuisca, come lei ha prima evidenziato, con oltre il 95% alle
entrate dell'Istituto storico.
Solo a titolo di esempio, l'Istituto storico di Torino riceve
dagli enti pubblici il 42% dei contributi, il resto, a leggere i
bilanci, deriva nella maggior parte dei casi - quelli pubblicati
sui siti istituzionali - da erogazioni liberali; altri Istituti
storici accedono a bandi nazionali, ad esempio ministeriali. Ho
fatto una bella ricerca durante il periodo della polemica:
fondazioni bancarie raccolgono risorse con il 5 per mille, con
erogazioni liberali di varia natura, attraverso gli abbonamenti
alle loro riviste (perché diversi Istituti della rete pubblicano
riviste periodiche), o mediante la vendita dei loro prodotti
culturali o in altre maniere, con ciò assicurandosi - loro sì - una
considerevole autonomia, anche finanziaria.
Ciò detto, le valutazioni in capo all'Amministrazione
relativamente al bilancio, visto che lei ha citato questa
situazione, sono esclusivamente di carattere tecnico sui documenti
contabili, trattandosi di contributo annuo al funzionamento
dell'Istituto, come esplicitamente indicato all'articolo 3 della
legge regionale 6/2012, che lei ha citato.
Tali documenti contabili vengono presentati ogni anno
dall'Istituto per la relativa richiesta di contributo, e gli uffici
della Soprintendenza si limitano ad effettuare valutazioni dettate
primariamente dal rispetto delle logiche di bilancio che la
disciplina sui contributi impone, trattandosi di soldi pubblici
(quindi di soldi dei cittadini, come lei ha ben evidenziato).
Tengo a precisare, ad ogni buon conto, che il contributo annuale
all'Istituto di euro 76 mila non è mai venuto meno, per lo meno da
quando sono Assessore alla cultura io, e che a breve lo stesso
verrà erogato con delibera di Giunta regionale, come avvenuto negli
anni precedenti: quindi tranquillizzo anche l'Istituto storico.
Il presunto ritardo nell'erogazione è dovuto ad una serie di
interlocuzioni - questo non è mai emerso, non l'hanno fatto
emergere i vertici dell'Istituto - che gli uffici, in piena
autonomia - e non perché ho dato io l'ordine di controllare, è bene
precisarlo - hanno avuto con l'Istituto, in particolare con il suo
Presidente, l'architetto Corrado Binel, e con il revisore,
relativamente ad alcuni accantonamenti per la cosiddetta attività
editoriale. Questo è il motivo del presunto ritardo.
Alla luce di quanto ho appena detto, anche in considerazione del
suo richiamo al dibattito sugli organi di stampa, credo sia
corretto fare un opportuno distinguo tra questione relativa al
personale in utilizzo all'Istituto Storico della Resistenza e le
recenti vicende sui distacchi ed il frequente richiamo ai presunti
ritardi nell'erogazione del contributo e al bilancio, argomenti che
purtroppo si sono spesso mescolati in un magma indistinto durante
la polemica estiva.
Dopo questa doverosa premessa sul bilancio, come da lei
accennato, veniamo alla questione dei distacchi, che tanto spazio
ha occupato nelle pagine dei giornali nel dibattito estivo.
Premetto che i distacchi presso l'Istituto Storico della
Resistenza e della Società contemporanea, prima supportati dalla
legge 3/1967 recante "Riconoscimento giuridico dell'Istituto
nazionale per la storia del movimento di liberazione in Italia",
poi abrogata nel 2010, sono stati ricondotti normativamente
all'articolo 15 della legge regionale n. 57/1983. Ricordo che,
secondo la norma regionale, quella che lei ha citato, spetta in via
esclusiva all'Assessore competente in materia di istruzione
valutare le domande relative alla necessità di distacco, formulate
dai vari enti ed eventualmente concedere il o i distacchi mediante
lo strumento del decreto assessorile (non si fanno tramite delibera
di Giunta, tanto per essere chiari).
Solo una precisazione relativamente alla locuzione "soprattutto
per più anni successivi" che lei ha messo nella sua domanda: per
quanto mi riguarda, il distacco del professor (
omissis)
presso l'Istituto è relativo solo all'anno scolastico in corso.
Ricordo che io mi sono insediato solo a marzo, quindi per il
passato non ritengo opportuno entrare nel merito delle scelte
effettuate dai miei predecessori, in quanto non mi sono note le
dinamiche di concessione di distacchi concessi, appunto, per più
anni successivi; peraltro non so se questa cosa qua sia stata fatta
o se ogni anno vengano fatte delle proroghe.
Lei mi chiede quali siano le motivazioni della scelta di negare
e poi distaccare in sede diversa, ma con compiti similari, un'unità
di personale scolastico.
La storia è arcinota, dato che i media hanno dato un rilievo
importantissimo, quindi non mi dilungo anche per una questione dei
tempi di risposta sui vari passaggi; mi limito a ricordare che,
alla luce delle domande pervenute direttamente dai docenti
distaccati, e non dal Presidente dell'Istituto, come lei ha ben
puntualizzato, ho ribadito allo stesso la necessità di ricevere un
progetto dettagliato delle iniziative formative educative per
l'anno scolastico 2023-2024 che coinvolgessero in maniera
prioritaria le scuole valdostane, tenuto conto della specificità
del distacco e del fatto che trattasi di personale docente.
A seguito delle varie corrispondenze intercorse, abbiamo
valutato di confermare il distacco di un docente, il professor
(
omissis)
, prioritariamente a supporto delle scuole per la
realizzazione della specifica offerta didattico-educativa in capo
all'Istituto, che si rivolge soprattutto, come indicato nella
relazione, quindi sottoscritta dallo stesso (
omissis)
, e
come risulta dal materiale allegato alla stessa, al secondo ciclo
di istruzione; ricordo che la signora (
omissis)
è
un'insegnante delle scuole primarie.
Per quanto concerne il distacco della dottoressa
(
omissis)
, in data 25 agosto 2023 ho preso atto della
richiesta sottoscritta dal dottor Luca Apostolo, dalla quale
risultava la necessità di utilizzare, a partire dal primo settembre
2023, presso l'Ufficio di Gabinetto della Presidenza della Regione,
una risorsa aggiuntiva per curare il seguito amministrativo della
legge regionale 14 del 2 agosto 2023 (quella che abbiamo votato
nell'ultima seduta di Consiglio), in particolare per la
predisposizione degli atti applicativi previsti dalla stessa e per
assicurare il coordinamento generale dell'attuazione della legge
14/2023 che avrebbe comportato, tra l'altro, un collegamento
fattivo con le Istituzioni scolastiche valdostane, così è scritto
nel progetto.
Tenuto conto che la suddetta risorsa deve svolgere, come da
richiesta progettuale di cui sopra, di concerto con la
Sovrintendenza agli studi, attività didattico-formative rivolte
alle Istituzioni scolastiche, in coerenza con il percorso di eventi
di interesse regionale, finalizzate a collegare la Resistenza e la
liberazione dal nazifascismo, lo sviluppo dell'autonomia
valdostana, in raccordo con la Presidenza della Regione, con
l'Istituto Storico della Resistenza e della Società contemporanea
in Valle d'Aosta e con la Fondazione Émile Chanoux e l'Università
della Valle d'Aosta (quindi lei dovrà raccordarsi con tutte queste
entità), ho espresso - come noto - parere favorevole al distacco
dell'insegnante, come da richiesta del Presidente della Regione e
del Vice capo di Gabinetto, attraverso un decreto assessorile.
Come indicato nella nota di conferma del distacco a mia firma e
del Sovrintendente agli studi, il dirigente deve assicurarsi che
l'insegnante, come richiesto agli altri insegnanti distaccati,
attesti la propria presenza in tempo reale e non a posteriori
tramite sistemi di rilevazione elettronica, al fine di garantire il
controllo della presenza, il diritto alle ferie, ai permessi e alle
necessarie tutele durante l'attività lavorativa.
Presidente -
Replica il consigliere Manfrin.
Manfrin (LEGA VDA) -
Grazie Assessore per la sua
risposta, penso sicuramente molto schietta, anche a fronte delle
polemiche che si sono scatenate, e la ringrazio anche per aver
fornito un dato importante, che è quello relativo alle fonti di
finanziamento, che ritengo assolutamente essenziale, perché ci fa
comprendere che cosa accade nelle realtà che funzionano, davvero,
con le fonti di finanziamento di questi istituti che sono, in
maniera prevalente, esterni rispetto all'Amministrazione. Quindi
giustamente si può anche vantare una certa indipendenza, perché se
non dipendo interamente o principalmente dai fondi
dell'Amministrazione, avrò una mia evidente indipendenza. È chiaro
che se il mio bilancio dipende per il 95% dall'Amministrazione
regionale, sono evidenti due cose: da una parte, che posso anche
evidenziare e richiamare e battermi il petto per la mia necessità
di avere un'indipendenza, ma alla fine indipendenza ne ho poca,
perché alla fine dipendo e poi sono sempre a pietire il
finanziamento, i ritardi e quant'altro. Dall'altra parte, che non
sono molto capace a fare quello che faccio, perché se fossi capace,
riuscirei ad attirare anche dei finanziamenti esterni.
Allora qui bisogna capire se è un problema di contenuti (e
alcuni contenuti li ho evidenziati), se è un problema di tipologie
di iniziative, se è un problema di mancanza di iniziativa o
quant'altro; non lo so, però sta di fatto che questi sono i
risultati.
Lei giustamente ha detto che ha valutato le richieste di
distacco formulate dai vari enti, ma ha detto al contempo che
quell'ente quella richiesta non l'ha formulata, l'ha formulata
successivamente. Capisce che è un po' anomalo che ci si proponga
direttamente, poi l'ente non formuli nessuna richiesta e poi lei
dice pubblicamente: "Guardate che a me l'ente non ha chiesto
niente" e a quel punto l'ente fa la richiesta. Mi sembra quasi un
correre dopo in maniera trafelata a dire: "No, ma io c'ero, l'ho
fatto", quindi è una modalità di cercare di aggiustare le cose.
Lei ha anche rifuggito le responsabilità rispetto al distacco.
Io non ho fatto nomi volutamente, perché qui abbiamo i grandi
censori che ci dicono che se anche esce un articolo di stampa di
giornale, quindi le cosiddette "fonti aperte", io non posso leggere
l'articolo di giornale se c'è un nome, guai: è giusto che esca
sugli organi d'informazione ma non diciamolo qua perché è brutto.
Il nome l'ha detto lei e così almeno verrà rimbrottato... Ci sono
famiglie che hanno raccontato sui giornali con tanto di nome e
cognome la propria esperienza, anche importante, dicendo: "Io ho
subìto questo, ho fatto questo, ho chiesto questo", mi è stato
impedito di parlarne, glielo dico, visto che siamo trasparenti. Lei
ha fatto il nome, però questa persona non può dire: "Ah, ma io sono
qui da un anno, quindi non mi compete". Adesso lo sa. Non so se
sono stati fatti i distacchi pluriennali o solo annuali dal 2007 ad
oggi, lei oggi lo sa, lei sa che c'è una persona che da 15-20 anni,
invece di insegnare, cosa per cui è stato assunto, in spregio a
qualsiasi norma regionale, è distaccato. Questo significa che
l'anno prossimo, visto che adesso lo sa, potrà dare un bel ricambio
generazionale, se proprio vorrà assegnare del personale in più,
perché non c'è scritto da nessuna parte. Se questi sono i
risultati, forse non è neanche opportuno.
Perché io devo distaccare del personale regionale, che invece
dovrebbe servire ad insegnare, soprattutto con la carenza...abbiamo
a che fare tutti gli anni, e penso che ce l'abbia anche lei, e ha
subìto anche numerose critiche: non ci sono cattedre, ci sono
cattedre scoperte, non ci sono insegnanti e poi gli insegnanti li
distacchiamo lì.
Poi, nessuno mi potrà togliere dalla testa che questa è stata
una pezza politica che le è stata imposta da parte del Presidente
per dire: "Sistemiamo anche lei, facciamo questo
pateracchio
e va bene così, così evitiamo le dimissioni, evitiamo le
questioni".
Nessuno me lo potrà togliere, lei potrà usare tutte le parole
maggiormente melliflue che conosce, ma nessuno me lo potrà
togliere.
Lei, nel braccio di ferro che la vedeva contrapposta
all'Istituto Storico e al Presidente è risultato perdente, spero
che potrà tirare fuori l'orgoglio nelle prossime sedute.
