Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4158 del 28 gennaio 1993 - Resoconto
OGGETTO N. 4158/IX Concessione di un contributo dell'importo
di lire 24.600.000 a favore della parrocchia di Santa Margherita in
Bionaz, per il restauro dell'altare maggiore e di quello laterale
destro, conservati nella chiesa parrocchiale, dedicata a Santa
Margherita, sita in frazione Plan de Veyne del comune di Bionaz.
Approvazione ed impegno di spesa.
Presidente
Do lettura del testo della
delibera:
Deliberazione Il Consiglio regionale
Delibera
1) di approvare la concessione di un contributo di lire
24.600.000= (ventiquattromilioniseicentomila) a favore della
parrocchia di Santa Margherita in Bionaz, rappresentata, nella
persona del parroco pro-tempore Rev. Don Ivano Reboulaz, per il
restauro dell'altare maggiore e di quello laterale destro,
collocati entrambi nella chiesa parrocchiale, dedicata a Santa
Margherita, sita in Fraz. Plan de Veyne del Comune di Bionaz;
2) di approvare ed impegnare la spesa dell'importo di lire
24.600.000= (ventiquattromilioniseicentomila) da imputare sul
capitolo 66120 del bilancio preventivo della Regione per l'anno
1993 ("Contributi per la salvaguardia, manutenzione e pubblica
fruizione del patrimonio storico ed artistico"), che presenta la
necessaria disponibilità;
3) di disporre che la somma venga liquidata, anche ratealmente,
a favore del titolare della parrocchia di Santa Margherita, in
Bionaz, ai sensi dell'articolo 58 della legge regionale 27 dicembre
1989, n. 90, a cura dell'Assessorato del Turismo, previa verifica
ed accertamento, da parte della Soprintendenza ai Beni Culturali,
dell'esecuzione dei lavori e dopo la presentazione, da parte
dell'ente ecclesiastico beneficiario, della idonea documentazione
comprovante le spese sostenute.
Presidente
Ha chiesto di parlare il Consigliere
Bondaz.
Bondaz (DC)
Non so quanti consiglieri regionali
hanno avuto la possibilità di vedere quello che si vuole
ristrutturare; è sicuramente un fatto positivo.
Quello che mi lascia non dico perplesso, più che altro è una
questione che riguarda le modalità con cui si è arrivati a queste
deliberazioni, a parte il fatto che nella deliberazione sono
indicati con dovizia di particolari i lavori che devono essere
fatti e devono essere fatti, è se tutte queste somme che vengono
erogate (adesso mi riferisco a questa in modo particolare) sono
state a suo tempo esaminate dalla commissione competente.
Commissione che è stata definita dalla Presidenza della Giunta
come commissione per i beni culturali e che ha una competenza
specifica in questi lavori. Non so se questa commissione è stata
convocata, dal momento che qui si parla solo della commissione
della Sovrintendenza, che ha certamente i suoi pregi; ma visto che
ci sono delle commissioni, vorrei sapere se la commissione
competente specifica è stata convocata e qual è stato il suo
parere.
Presidente
Ha chiesto di parlare il Presidente
della Giunta.
Lanivi (GM)
In assenza dell'Assessore competente,
rispondo io.
Credo che la relazione sia sufficientemente chiara per esprimere
il nostro parere su questa deliberazione, che è sottoposta
all'attenzione del Consiglio.
Viene sottolineata l'esigenza e l'urgenza di certi lavori
rispetto ad un'opera che riveste un sicuro interesse culturale.
Quindi sotto questo aspetto credo non sia in discussione la
necessità di fare questi lavori.
C'è questa autorizzazione della Sovrintendenza che mi pare
importante; sulla convocazione o meno della commissione, a cui ha
fatto riferimento il Consigliere Bondaz, sarà mia cura fornirgli
nel più breve tempo possibile risposta.
Presidente
Ha chiesto di parlare il Consigliere
Bondaz.
Bondaz (DC)
Caro Rusci, se non ti va di stare in
aula, puoi uscire e fare quello che vuoi. Cerco di fare il mio
mestiere, tu fai il tuo. Capisco che è stata rinviata la legge
sugli IACP e quindi hai certe preoccupazioni, però permetti agli
altri di parlare; se non ti piace, non ascoltare.
Mi riferivo alla risposta del Presidente della Giunta: non è
questo che avevo chiesto. Sull'urgenza e sulla necessità di fare
questi lavori credo che nessuno di noi abbia dei problemi, è
piuttosto sulla legittimità della deliberazione, perché se ci sono
delle commissioni che sono state istituite per dare certi pareri,
queste commissioni vanno convocate.
Il parere sarebbe stato probabilmente positivo, non lo discuto;
però certe deliberazioni sono impugnabili o meno anche per
questioni di forma o di legittimità, quindi la risposta mi è
insufficiente, perché potrebbe darsi che sia opportuno avere questo
parere per evitare che non venga vistata una deliberazione.
Presidente
Pongo in votazione la delibera in
oggetto.
Esito della votazione:
Presenti, votanti e favorevoli: 24
Il Consiglio approva all'unanimità
