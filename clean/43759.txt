Classificazione
ASSISTENZA SOCIALE
Alcolismo e tossicodipendenze
Politiche giovanili



Oggetto del Consiglio n. 937 del 7 ottobre 2021 - Resoconto
OGGETTO N. 937/XVI - Interpellanza: "Iniziative incisive atte
ad arginare in maniera efficace l'assunzione smodata di alcool fra
i giovani".
Bertin (Presidente) -
Alla presenza di 34 consiglieri
riprendiamo l'ordine del giorno con il punto n. 42. Per
l'illustrazione, il consigliere Ganis ne ha facoltà.
Ganis (LEGA VDA) -
Iniziative in merito al problema
dell'abuso di alcool ne sono state fatte a iosa, questo a
dimostrazione che tale fenomeno è sempre attuale e coinvolge sempre
più non soltanto le persone adulte ma anche gli adolescenti. Questa
interpellanza nasce anche dal fatto che il sottoscritto, nelle
vesti di genitore, si sente maggiormente preoccupato per questo
fenomeno largamente in crescita. L'Osservatorio nazionale alcool
dell'Istituto superiore di sanità ha diramato uno studio che rileva
la geografia del consumo di alcool in Italia e la Valle d'Aosta si
è aggiudicata il primato di Regione con la percentuale più alta di
consumatori di alcool. La tendenza riscontrata dimostra che il
consumo di alcool cresce in misura direttamente proporzionale
rispetto all'altitudine, infatti l'abitudine a bere diminuisce
presso i centri costieri tanto che Regioni come la Basilicata
riportano il maggior numero di astemi con circa il 37 percento
della popolazione, e così la Valle d'Aosta è la prima classificata,
seguita dalla Provincia Autonoma di Bolzano e Friuli Venezia
Giulia. Questo sta a significare che il consumo di alcool tende ad
aumentare man mano che ci si sposta verso il nord, come a
significare che i Paesi che presentano legami al consumo di alcool
sono quelli con un tenore di vita molto elevato. Inoltre è emerso
che tra gli adolescenti questo fenomeno è molto diffuso, un
trend
che preoccupa e che ci lascia sbigottiti davanti ai
numeri veramente impressionanti. Nel 2019 il 66 percento della
popolazione di 11 anni e più ha consumato almeno una bevanda
alcoolica nell'anno.
I dati Istat riferiti all'anno 2019 confermano la tendenza degli
ultimi anni, infatti si riscontra un aumento del consumo
occasionale e del consumo fuori pasto, soprattutto nella fascia di
età compresa fra i 18 e i 24 anni. Un problema sempre più diffuso
anche attraverso comportamenti a rischio come quello di bere in
modo smisurato e finalizzato a un rapido raggiungimento
dell'ubriacatezza, il cosiddetto "
binge drinking
". Si
assiste inoltre a sensibili cambiamenti del tipo di bevande
consumate, infatti si avverte una diminuzione del consumo di vino e
di birra, mentre aumenta l'abitudine di consumare superalcoolici.
Dulcis in fundo
il
lockdown
ha cambiato la modalità
di approvvigionamento delle bevande alcooliche, infatti in questo
periodo il mercato ha rafforzato nuovi canali alternativi come le
vendite
on-line
che sono anche meno controllate.
Bisogna ricordare che la legge, nello specifico l'articolo 689
del Codice penale, vieta la somministrazione e la vendita di
alcoolici ai minori di 16 anni, ma tale controllo diventa
difficoltoso con le vendite on-line. Inoltre l'isolamento dovuto a
questa pandemia ha portato ad aumentare il consumo di alcool spesso
per compensare la tensione dovuta alle problematiche economiche,
lavorative e relazionali. Il bere è diventato una valvola di sfogo,
un modo per estraniarsi dalla realtà che ha colpito sicuramente le
persone più fragili e deboli già penalizzate dalla situazione
economica attuale. Inoltre ricordo che l'abuso di alcool può
causare oltre duecento condizioni patologiche tra cui lesioni,
disordini psichici e comportamentali, patologie gastrointestinali,
numerosi tipi di cancro fino al rischio di aumentare le
violenze.
In merito a queste considerazioni, interpelliamo dunque
l'Assessore per sapere se sia a conoscenza del problema che
attanaglia soprattutto i giovani, i quali utilizzano come modalità
l'assunzione smodata di alcool finalizzata a un rapido
raggiungimento dell'ubriacatezza meglio conosciuta come binge
drinking e se intende intraprendere iniziative incisive al fine di
arginare in maniera efficace i comportamenti sbagliati legati al
consumo di alcool.
Presidente -
Per il tempo restante la parola al
consigliere Perron.
Perron (LEGA VDA) -
Mi sono unito volentieri alla
lodevole iniziativa del collega Ganis ma soltanto per ricordare - e
ovviamente l'Assessore conoscerà i temi decisamente meglio di me -
che i danni dell'alcool sugli adolescenti sono maggiori rispetto
agli adulti in quanto i ragazzi 16-18 anni non hanno ancora gli
enzimi per la digestione degli alcoolici e anche i danni cerebrali
che si fanno con lo smodato uso di bere poi si possono portare
avanti negli anni. Più in generale è il tema delle dipendenze,
molti giovani sappiamo fanno abuso di alcool abbinato spesso anche
alla cannabis, ovviamente qui siamo su sostanze quanto meno
attualmente illegali, unisco anche gli psicofarmaci, più volte ho
lavorato a scuola con ragazzi che già a 16-18 anni dicevano di non
riuscire più a dormire se banalmente non si fumavano qualche
sostanza oppure in alternativa prendevano degli psicofarmaci, le
benzodiazepine per dormire, quindi abbiamo delle condizioni che
sono decisamente preoccupanti fra questi giovani. Tra l'altro, ho
cercato un po' di dati e ho visto che, ad esempio, sul fumo di
sigarette il tasso più elevato dei 15-16enni in Europa che fumano
sono proprio in Italia, siamo al 37 percento, quindi sono tutte
cause e sintomi di un malessere che si uniscono spesso poi con la
mancanza di attività fisica, si crea il problema dell'obesità e
quindi cicli negativi che si vanno a sommare e poi pesano, oltre
alla condizione di questi ragazzi che diventano adulti, poi sulle
condizioni del sistema sanitario in futuro con un peso anche qua
decisamente importante.
Sempre cercando un po' di dati, ho visto che nel 2018 sedici
città italiane avevano aderito a un'interessante iniziativa della
Fondazione Veronesi che si intitolava: "Io vivo sano" per
sensibilizzare i ragazzi nelle scuole, quindi questo è anche un po'
il senso del mio intervento avendo lavorato in quel mondo, credo
che anche il mondo della scuola dovrebbe essere sensibilizzato
spesso su queste tematiche. A mia memoria non ricordo tante
iniziative di questo tipo, forse più sulle droghe ma sul bere che
sappiamo, come diceva il collega Ganis, è estremamente diffuso qua
in Valle, probabilmente iniziative in questa direzione potrebbero
essere sensate e quindi qui direi che potremmo anche valutarle.
Presidente -
Per la risposta, ha chiesto la parola
l'assessore Barmasse, ne ha facoltà.
Barmasse (UV) -
Posso confermare intanto quello che ha
detto il consigliere Perron, l'enzima deputato al metabolismo
dell'alcool è il lattico deidrogenasi, che nei ragazzi ovviamente è
presente in percentuale minore, quindi gli effetti tossici sono
maggiori sull'organismo. È anche il motivo per cui nei bevitori
cronici c'è quella che noi chiamiamo maggiore sopportazione
dell'alcool, che in realtà non è altro che lo stimolo alla
produzione di lattico deidrogenasi che si è determinata nel tempo
dovuta all'alcool.
Ritornando alle altre domande dell'interpellanza, la Regione
Autonoma Valle d'Aosta partecipa da molti anni a uno studio di
sorveglianza nazionale denominato HBSC (Health Behaviour in
School-aged Children), che studia la salute dei nostri ragazzi di
11-13 e 15 anni stimando, fra l'altro, i comportamenti a rischio in
adolescenza, fra questi vi è sicuramente il monitoraggio del
consumo di alcool occasionale e del fenomeno denominato
binge
drinking
. Nel corso dell'ultimo rapporto HBSC 2018 ai ragazzi
italiani è stato chiesto di indicare se consumino bevande
alcooliche e con quale frequenza. I dati regionali raccolti sono
stati posti a confronto con il dato medio nazionale che mostra un
progressivo aumento con l'età. Se infatti a 11 anni e l'1 percento
circa di entrambi i generi a riferire almeno due esperienze di
ubriachezza, tali quote raggiungono il 19 percento fra i ragazzi e
il 16 percento tra le ragazze a 15 anni. Le differenze di genere
diventano più salienti all'età dei 15 anni. Coerentemente con
quanto suggerito dal dato medio italiano, in generale il fenomeno è
più presente nei ragazzi rispetto alle coetanee. Sono a segnalare
principalmente due Regioni: la Sardegna e la Basilicata, dove i
ragazzi quindicenni che hanno dichiarato di essere stati ubriachi
almeno due volte nella vita sono rispettivamente il 39 percento e
il 29 percento rispetto alle coetanee: 27 percento e 14 percento.
La Liguria invece si caratterizza per una maggiore quota di ragazze
quindicenni: 23 percento, rispetto ai coetanei: 15 percento. In
alcune Regioni, Valle d'Aosta, Sardegna e Basilicata a 15 anni il
fenomeno è stato riportato a una quota di ragazzi decisamente
superiore rispetto alla media nazionale e lo stesso accade per le
ragazze della Valle d'Aosta, della Provincia Autonoma di Bolzano,
del Molise e della Sardegna.
Sulla base di quanto riportato, è quindi indispensabile adottare
politiche di promozione di stili di vita corretti, di prevenzione,
di contrasto agli abusi monitorando i consumi e identificando i
fattori a essa associati. Da tempo in realtà sono state intraprese
a livello regionale o aziendale iniziative diverse, prevalentemente
organizzate o coordinate dalla S.S. SER.D. tendenti a prevenire
l'alcooldipendenza. Ricordiamo alcune iniziative già effettuate o
in fase di realizzazione sul territorio regionale, la campagna "Non
siete soli", campagna di comunicazione contro le dipendenze da
alcool, tabagismo, gioco d'azzardo e droghe avviata a fine ottobre
2019 e condotta attraverso affissioni,
banner
,
social
media
e carta stampata a cui sono seguiti incontri sul
territorio.
Il SERD da diversi anni promuove un progetto di prevenzione
presso le scuole valdostane presente sulla piattaforma per il
personale docente Webecole dell'Assessorato dell'istruzione, che si
articola in quattro dispositivi: sportello di ascolto rivolto a
studenti, genitori e docenti, formazioni docenti, gruppi di
supporto ai docenti per l'aiuto a studenti problematici, incontri
informativi da rivolgere ai genitori, interventi di
sensibilizzazione sul territorio come l'ultimo
webinar
che
si è svolto il 18 maggio 2021 intitolato: "Adolescenza e consumo di
alcool, le ali di Icaro" tenuto da una psicologa del SERD
nell'ambito del ciclo di incontri "Dipendere, i giovani tra le
vecchie e le nuove droghe", in collaborazione con il Comune di
Châtillon, il gruppo cultura La Cittadella dei giovani, interventi
rivolti agli studenti e docenti dell'istituzione scolastica di
primo e di secondo grado concordati insieme al personale docente
anche nell'ambito delle edizioni delle settimane della
legalità.
Azioni invece in fase di realizzazione, programma 2021-2022:
adozione del
network
Youngle per la promozione del benessere
nei contesti scolastici, del divertimento notturno e sui
social
network
tramite percorsi di intervento sul web e sul
territorio, progetto del CCM (Centro Nazionale per la Prevenzione e
il Controllo delle Malattie) ideato e promosso dal Comune di
Firenze, Regione Toscana e attivo dal 2012. Youngle è un network
nazionale presente con quindici centri presenti in dieci regioni ed
è stato segnalato dal Ministero della salute all'OMS per la
prevenzione del disagio in adolescenza inserito da quest'ultima tra
le
best practices
mondiali, (Atlante W.H.O. Menthal health
Atlas country profile 2014-2016). Il progetto prevede l'apertura
sui
social media
Facebook
,
YouTube
,
Instagram
di pagine e profili finalizzati
all'intercettazione del disagio adolescenziale. Si tratta del primo
servizio pubblico di ascolto e
counseling
sui social media
rivolto agli adolescenti e gestito da adolescenti con il supporto
di psicoterapeuti, educatori ed esperti di comunicazione, on-line
due giorni a settimana con due
chat
dedicate dalle ore 21:00
alle ore 23:00, uno o più social gestito da una redazione composta
da almeno dieci peer affiancati da due psicologi... Percorso
Ebbrezza è un modulo di esercitazioni pratiche da adottare nei
progetti di sensibilizzazione contro l'abuso di alcool nelle scuole
e sul territorio, cioè indossando gli occhiali "alcoolvista" è
possibile percepire quali sono i veri effetti dell'alcool sulla
visione e rendersi consapevoli dei rischi dovuti a
quest'alterazione in modo ludico ma realistico. Essi consentono a
chi li indossa e a chi osserva l'esperimento di integrare
l'esperienza pratica con le informazioni fondamentali sulle
conseguenze del consumo eccessivo di alcool che verranno date. È
prevista la distribuzione di
etil-test
monouso semplice e
affidabile da offrire a tutti i partecipanti per controllare
l'alcolemia e pertanto l'idoneità alla guida evitando i
comportamenti pericolosi dovuti all'ebbrezza. Quest'ultima
iniziativa, purtroppo, è stata sospesa lo scorso anno per via della
pandemia e delle restrizioni a essa correlate, ci proponiamo di
effettuarla nel corso del 2022.
Partecipazione a cicli di trasmissioni radiofoniche: l'auspicio
è quello di sfruttare tutti gli spazi di comunicazione disponibili
per sensibilizzare la comunità valdostana intorno al tema della
dipendenza da sostanze legali, illegali e dai comportamenti
compulsivi. Azioni invece a medio-lungo termine 2020-2025, il piano
regionale della prevenzione 2020-2025 in fase di validazione
ministeriale e ratifica con DGR regionale declina un programma
predefinito che si occupa di contrasto alle dipendenze patologiche.
Saranno sviluppate e portate a termine numerose azioni di
prevenzione che coinvolgeranno la scuola, la sanità, la comunità,
gli ambienti di intrattenimento giovanile, delle associazioni
no
profit
, delle associazioni sportive, delle parrocchie, delle
circoscrizioni e i raduni musicali delle Forze dell'ordine.
L'attenzione dei professionisti coinvolti si concentrerà anche
sulla prevenzione selettiva al fine di ottenere una diagnosi
precoce, soprattutto nell'età evolutiva, mediante il supporto
educativo alle famiglie che presentino figli con disturbi
comportamentali precoci e condizioni di vulnerabilità alla
dipendenza. Le azioni che saranno messe in cantiere con priorità
saranno la redazione dei protocolli interni, la continuazione della
formazione nelle istituzioni scolastiche, la riapertura del
Servizio di alcologia presso il SER.D.. Tra le azioni di maggiore
interesse ricordiamo la campagna di prevenzione da parte del SER.D.
in merito all'abuso alcoolico destinate alla popolazione con
l'obiettivo di incidere sulla cultura "bagnata" valdostana e
offrire maggiore trasparenza sulla fruizione dei servizi
disponibili alla cura e alla riabilitazione. Potranno essere
coinvolte altre strutture ospedaliere che si occupano di patologie
alcoolcorrelate.
Formazione operatori-genitori, verranno svolti interventi
formativi nelle scuole e nei luoghi di aggregazione giovanile da
parte di educatori e psicologi dell'Azienda USL rivolti ai docenti
e familiari al fine di trasferire loro le competenze relative al
precoce riconoscimento del comportamento a rischio. In
collaborazione con l'Assessorato della sanità il DSM organizzerà
entro il 2025 una formazione rivolta agli operatori del DSM
(Dipartimento di Salute Mentale), agli MMG, PLS, cioè medici di
base e pediatri di libera scelta, tutti gli attori coinvolti nel
programma sulla progettazione partecipata di interventi
interdisciplinari e intersettoriali.
L'attività sul campo: nel corso degli anni scorsi sono stati
istituiti i progetti per la riduzione del danno da abuso di
sostanze utilizzando un'unità di strada con a bordo un educatore e
un infermiere. Per il prossimo quinquennio si istituiranno
nuovamente punti di sostegno raggiungendo anche le vallate laterali
solitamente meno servite dal SER.D.. Azioni sul sito web ove sia
possibile poter avere un contatto diretto, dinamico e interattivo
con un'utenza particolarmente attratta dalla tecnologia web e
incline all'uso di sostanze. La comunicazione di tale sito avverrà
attraverso i canali
social
, attraverso tale sito sarà
possibile scaricare una
app
che consentirà ai giovani di
comunicare direttamente con esperti della dipendenza, Youngle. In
conclusione, nella consapevolezza di dover contrastare in maniera
incisiva dal punto di vista politico, sanitario, educativo e
sociale fenomeni come quello delle dipendenze, soprattutto negli
adolescenti, abbiamo predisposto un programma articolato e
pluriennale di educazione sanitaria prevenzione da attuare nel
medio periodo che promuova corretti stili di vita. Sono stati
definiti anche interventi prioritari per contrastare situazioni a
maggiore rischio. L'efficacia di tali azioni sarà monitorata
attraverso la periodica raccolta dei dati utilizzando i sistemi di
sorveglianza nazionale. L'obiettivo dichiarato dai nostri programmi
è quello di limitare stabilmente fenomeni estremi legati al consumo
di alcolici negli adolescenti e in più in generale di qualsiasi
forma di dipendenza.
Presidente -
Per la replica, ha chiesto la parola il
consigliere Ganis, ne ha facoltà.
Ganis (LEGA VDA) -
Grazie Assessore per aver fatto un
report
sulla situazione e per averci fatto conoscere anche
nuovi metodi di sensibilizzazione al problema, anche perché ad oggi
tutti gli sforzi non hanno risolto molto il problema: ecco perché
occorrono, come ha detto lei, ulteriori iniziative più incisive al
fine di poter arginare il fenomeno della diffusione dell'abuso di
alcool, soprattutto tra i giovani, un problema annoso che perdura
ma, grazie a delle iniziative mirate e con una prevenzione
lungimirante, si può arginare. La scuola può essere il luogo in cui
educazione, informazione, controllo e sicurezza dovrebbero trovare
completa integrazione. Proprio per questi motivi, sarebbe opportuno
che gli istituti scolastici valdostani, non dico tutti ma almeno
una parte, attivassero dei programmi educativi rivolti a studenti,
docenti e personale, al fine di ottenere una visione completa sui
temi che riguardano la salute e i giovani
in primis
. La
scuola quindi potrebbe essere veramente l'arma vincente ma non
basta e come lei, Assessore, ha ribadito ci vuole anche il supporto
del personale sanitario, delle famiglie. Infatti, grazie a una
campagna di sensibilizzazione e di prevenzione congiunta con il
mondo della scuola, si potrebbe crescere dei giovani attenti alle
buone abitudini e ai buoni stili di vita per tutti i tipi di
dipendenza e non solo quella dell'alcool come ha detto il collega
Perron. Permettetemi una riflessione personale: non credo che
l'abuso di alcool sia per certi versi un aspetto culturale della
vita della comunità valdostana, sono stereotipi che vanno
rimossi.
Presidente -
Per il tempo restante la parola al
consigliere Perron.
Perron (LEGA VDA) -
Grazie per la risposta, Assessore, ci
fa ovviamente piacere che ci sia una particolare attenzione in
merito con tutte queste iniziative che lei ci ha elencato.
