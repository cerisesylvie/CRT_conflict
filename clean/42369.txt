Classificazione
BILANCIO E CONTABILITA' REGIONALE



Oggetto del Consiglio n. 1205 del 26 giugno 2020 - Resoconto
OGGETTO N. 1205/XV - Continuazione della discussione generale
sul D.L. n. 60: "Assestamento al bilancio di previsione della
Regione autonoma Valle d'Aosta/Vallée d'Aoste per l'anno 2020 e
misure urgenti per contrastare gli effetti dell'emergenza
epidemiologica da COVID-19".
Rini (Presidente) -
Alla presenza di 33 colleghi possiamo
iniziare i lavori. Ricordo che siamo in discussione generale. Ci
sono altre richieste di intervento? Ha chiesto la parola la collega
Trione. Invito anche gli altri colleghi che intendono ancora
prendere la parola a prenotarsi, anche perché sapete che il termine
della discussione generale coincide anche con la scadenza per il
deposito degli ordini del giorno. Quindi se ci sono ancora dei
colleghi che intendono prendere la parola in discussione generale,
li invito a prenotarsi, per cortesia. Prego, collega Trione.
Trione (SA) -
Due parole per ricordare a me e a voi,
colleghi, perché siamo qui e in che modo lo siamo. Non ho
sicuramente intenzione di ergermi a maestra in quest'aula
autorevole, in cui persone con un'esperienza politica,
amministrativa, anche di formazione professionale, hanno molto più
da dire di me, però sono entrata qui in un modo un po' particolare,
per poi starci pochissimo, giusto il tempo per partecipare e
assistere a un epilogo così poco elegante di una legislatura
travagliata, brutta, che fa poco onore alla politica. Sono una,
dicevo, che è qui quasi di passaggio, che non conosce tanti
risvolti, ma forse proprio per questo riesco ancora a ricordarmi
che fuori da qui c'è un mondo fatto di persone, di lavoratori, di
gente che cerca di tenerselo un lavoro, di giovani, di bambini, di
mamme, di papà, di anziani e potrei continuare. E allora forse può
essere utile ricordarsi vicendevolmente perché siamo qui.
Siamo qui perché il mondo è stato colpito da una pandemia che i
documenti storici non hanno mai registrato nella storia
dell'umanità, che nel mondo ha causato a oggi 480.000 morti, in
Europa quasi 200.000, in Italia quasi 35.000 e nella nostra regione
146. In questa aula è a questi 146 in particolare che rivolgo un
pensiero. 146 persone, donne e uomini, perlopiù anziani, nostri
concittadini che sono l'emblema finale, tragico e tristissimo di
tutta questa storia, che di elementi tristi ne ha tanti. E insieme
a queste persone che non ci sono più, non dobbiamo dimenticare
l'altra gravissima conseguenza di questa pandemia che è la crisi
economica che stiamo vivendo e che, ahimè, non è che
all'inizio.
Non lo dico per falsa retorica, ma credo che sia importante per
noi in questo momento non dimenticarci di questo fatto fondamentale
e dello strumento che abbiamo in quanto membri di un Consiglio
regionale per provare a migliorare almeno un po' questa situazione
difficilissima. I presupposti non sono stati dei migliori, perché
nemmeno in una situazione così tragica siamo riusciti a
collaborare, a condividere un percorso non di certo fondato
sull'unità di valori e di punti di vista, ma abbiamo perso ancora
una volta, come classe politica tutta, l'occasione per fare insieme
qualcosa di buono per il nostro territorio che tutti, in un modo o
nell'altro e con
nuances
linguistiche e non solo
linguistiche diverse, diciamo di amare. Abbiamo perso l'occasione
di farlo insieme, mettendo ognuno il suo contributo, anche perché
dal Governo non ci è stata data la possibilità di farlo. Si potrà
dire che fa parte del gioco, che in una regione c'è chi governa e
chi no, che ci sono dei ruoli, tutto vero. Penso che il processo
con il quale siamo arrivati fin qui, che il ricchissimo lavoro
fatto nelle Commissioni avrebbe potuto portare a frutti diversi.
Penso che pur stando ognuno nel proprio ruolo, il processo avrebbe
potuto essere diverso e il risultato sicuramente migliore.
Ricordiamoci perché siamo qui, dicevo. Ricordiamoci che, se il
processo avrebbe potuto essere diverso, siamo qui adesso a
partorire una legge che ha l'intenzione di dare una mano, sostenere
i cittadini valdostani. Penso che dare una mano e sostenere non
significhi sostituirsi alle imprese che devono svolgere il loro
complesso ruolo attivo in un processo economico in cui il pubblico
c'è, ma non può essere il motore, e questo lo dico con il sommo
rispetto che ho per chi lavora nelle imprese private e cerca di
farle funzionare; lo dico con la vicinanza di chi ha provato a
farlo fino a qualche mese fa. A mio modo di vedere il pubblico deve
contribuire insieme ad altri a creare le condizioni perché il
tessuto produttivo di una regione si sviluppi, radichi, crei
benessere non solo economico. Per fare questo è necessario pensare
a misure strutturali, complesse, che creino valore aggiunto e che
diano questo respiro. In questa legge non si è riusciti tanto a
farlo. Penso poi che questo per la Valle d'Aosta sia proprio un
problema culturale, cioè di come siamo "venuti su", per dirla un
po' così in maniera agricola, a suon di contributi di "mamma
Regione" quando c'erano tanti soldi ed era un sistema funzionale
alla politica stessa. E non siamo proprio abituati culturalmente,
fatte le dovute distinzioni, a fare impresa.
Questo è un disegno di legge che perde l'occasione per provare a
ripartire dalla scuola e con lei dai nostri ragazzi, e non penso
solo ovviamente ai luoghi in cui la frequenteranno, che comunque
resta un problema immenso e da risolvere in brevissimo tempo; manca
il modo in cui andranno a scuola. Non possiamo non dare in una
regione come la nostra la centralità all'educazione, alla cultura,
alla crescita personale, che poi è la crescita della comunità. Non
possiamo farlo solo a parole, questo si fa con i fatti, in questo
caso mettendo delle risorse e creando delle opportunità, favorite
anche dalla nostra autonomia, per migliorarla la scuola. Occasione
persa. Lo stesso vale per la sanità il cosiddetto "sociale", che
poi significa ancora una volta attenzione alle persone, in questo
caso ai più deboli e a chi non sta bene.
Pur nella condizione di
prorogatio
in cui ci troviamo e
sulla quale tante parole sono già state spese, avremmo potuto fare
meglio e di più, soprattutto imparando dagli errori che ci hanno
travolto solo qualche mese fa, e non è detto che non possano ancora
causare danni nel caso di un ritorno dell'epidemia. Dobbiamo in
questa fase rinforzare e mantenere ciò che ha funzionato e
tamponare le falde che abbiamo registrato per non farci più
prendere alla sprovvista, non ce lo possiamo permettere. Siamo qui
per approvare una legge da 160 milioni di euro. Anche questo dice
tanto dell'eccezionalità del momento. E ci siamo poi un po' persi
un'occasione, perché quello che possiamo fare adesso è provare a
migliorare, portare degli aggiustamenti, ma l'impianto è dato. Noi
del nostro gruppo della Stella Alpina con responsabilità siamo qui
per provare a fare questo: provare a migliorare e gli emendamenti
che abbiamo presentato e che illustreremo in questi giorni sono a
dimostrarlo.
Dalle ore 9:17 assume la Presidenza il vicepresidente
Distort.
Distort (Presidente) -
Ha chiesto la parola la collega
Nasso. Prego.
Nasso (M5S) -
Ascoltando l'intervento di ieri pomeriggio
del presidente Testolin all'apertura di questa seduta, devo
ammettere che mi è quasi parso di ascoltare il presidente di
un'altra regione. Vede Presidente, lei ha richiamato la
condivisione, il confronto e tante altre belle e legittime cose
positive, e solo oggi ammette che il Governo non ha i numeri per
sostenere da solo questo disegno di legge. Mi verrebbe da dire,
perdoni la battuta, "buongiorno principessa!". Che non ci sia una
maggioranza è più che ovvio e lo sappiamo da tempo, forse non
saremmo neanche in una condizione di Consiglio sciolto se ci fosse
una maggioranza.
Noi, come Movimento 5 Stelle, abbiamo sempre, sempre fatto delle
proposte anche durante le prime critiche e difficili settimane di
questa emergenza, proprio in pieno spirito di collaborazione e di
cooperazione - non solo noi, devo ammettere, ma anche altri
colleghi di altre forze politiche - e rinfresco la memoria a tale
proposito. Abbiamo proposto il reintegro della Giunta anche con
delle figure tecniche, perché questo poteva davvero dare una mano
per gestire meglio questa emergenza; e nulla! Abbiamo proposto un
commissario e nulla. Abbiamo implorato condivisione, abbiamo
chiesto che le Commissioni, le uniche due riattivate, la II e la V,
avessero un ruolo centrale; per un momento l'hanno avuto, poi più
nulla. Siamo sempre stati tenuti fuori da tutto nonostante fossimo,
e lo siamo ancora anche se per poco, dei consiglieri regionali,
membri di questa assise a tutti gli effetti. Abbiamo mandato
mail
senza risposta, però abbiamo visto la composizione,
diciamo così, di una
task force
che quasi ha sostituito il
ruolo politico delle Commissioni.
Ecco Presidente, va bene tutto, ma che lei arrivi ora in
quest'aula a chiedere collaborazione, quando l'abbiamo sempre messa
sul tavolo questa collaborazione, ci sembra davvero paradossale,
perché erano decine i metodi per collaborare prima: commissioni,
riunioni, scambio di mail... c'erano tutti i mezzi possibili. Però
noi la collaborazione siamo comunque pronti a darla, siamo qui,
siamo ancora consiglieri regionali e così faremo.
Qualche rapida riflessione perché già tante parole sono state
spese, nel merito del provvedimento. Come tanti colleghi prima di
me hanno detto, questa legge predisposta, bisogna dirlo, in
autonomia da una Giunta senza maggioranza e dalle idee molto
confuse, contiene dei provvedimenti e dei passaggi che poco o nulla
hanno a che fare con l'emergenza Covid-19. Penso all'emergenza
sanitaria, sociale ed economica su cui invece bisogna operare in
modo puntuale: solo su quello. Sembra quasi che alcuni articoli
siano volti a cercare consenso elettorale con soldi pubblici, visto
che da una rapida analisi, anzi, neanche troppo rapida, ma comunque
poco è stato il tempo per approfondirla, alcuni articoli non sono
assolutamente di carattere indifferibile e urgente, che è quello su
cui questo Consiglio e questa emergenza ci chiede di operare.
Provvedimenti più ampi, di più largo respiro, più lungimiranti li
farà il prossimo Consiglio regionale, non questo. Noi dobbiamo
operare in emergenza: quattro punti fondamentali per dare respiro
alla regione e affinché la regione riparta.
Vorrei spiegare brevemente il modo in cui abbiamo lavorato nel
brevissimo tempo a disposizione, perché così è stato e bisogna
anche dirselo, perché una legge di questa portata scaricata poco
più di una settimana fa, con un testo differente rispetto a quello
di metà maggio, abbiamo avuto tutti poco tempo per provare a
migliorarla. I nostri emendamenti che approfondiremo poi più avanti
nel corso dei prossimi giorni, oltre che a sopprimere spese che a
nostro avviso nulla hanno a che fare con l'emergenza, tentano di
rendere più equa la distribuzione degli aiuti e delle risorse e
accentrare gli interventi sanitari sulla risposta al Covid; punto!
Nello studio approfondito di questo provvedimento noi abbiamo
operato in questo senso. Ci siamo chiesti: questo è utile per
fronteggiare l'emergenza Covid? Sì o no? Questo era da fare e di
conseguenza ovviamente abbiamo lavorato. Perché davvero i
provvedimenti assolutamente non pertinenti all'emergenza, a nostro
avviso, purtroppo sono tanti in questo disegno di legge.
Sembra quasi, lo hanno già detto altri colleghi, di non aver
fatto le audizioni. Tanti valdostani forse si chiedono: "ma cosa
hanno fatto questi consiglieri regionali in queste settimane di
confinamento, eccetera, eccetera?". Abbiamo continuato a lavorare,
abbiamo sentito io non so neanche più quanti! Giustamente li
abbiamo sentiti, ci mancherebbe: portatori di interesse fra
associazioni, sindacati, rappresentanti di categoria. Ci hanno dato
degli spunti davvero importanti e interessanti. Sembra quasi che
quel lavoro non sia stato fatto, leggendo il testo di legge.
Concludo con una rapidissima riflessione sulla scuola. La
collega Russo ha già detto tutto quello che, secondo me, è
importante e poi ci torneremo sicuramente nell'analisi
dell'articolato. La scuola non può essere uno degli ultimi problemi
della regione, e l'incertezza, le dichiarazioni confuse diramate in
questi mesi non hanno di certo aiutato. Lo dico davvero con piena
onestà intellettuale, perché è un tema che mi sta particolarmente a
cuore e lo so che anche a livello ministeriale le indicazioni
talvolta sono state un po' frastornate, diciamo così. La situazione
eccezionale in cui il nostro Paese, la nostra regione, oserei dire
il mondo si è trovato, è stata davvero difficile. Questo però non
vuol dire che a livello regionale non si sarebbe potuto muoversi in
maniera differente, magari con più precisione, però su questo
torneremo, ci tenevo semplicemente a fare questo breve inciso.
Concludo ribadendo, perché davvero ci tengo, che il nostro
approccio allo studio di questa legge è stato sempre, sempre nel
merito dei contenuti, mai volto a un raggiungimento di qualche
accordo politico o, peggio ancora, alla prossima campagna
elettorale. Questa legge, e finisco perché già molto è stato detto,
a nostro avviso deve piantare i semi affinché germogli una
ripartenza per la Valle d'Aosta; basta, solo questo e non
altro.
Dalle ore 9:25 assume la Presidenza il vicepresidente
Farcoz.
Farcoz (Président)
-
La parole au collègue
Gerandin.
Gerandin (MOUV') -
Ieri penso sia stata comunque una
giornata importante, perché ci ha visti finalmente partire con la
discussione di questo assestamento, di questo disegno di legge che
dovrebbe essere una risposta la più immediata possibile al bisogno,
al grido di aiuto che in tutte queste giornate di audizione il
mondo produttivo e non solo, tutti i portatori di interesse, ci
hanno sottolineato. Alla fine, se c'era un messaggio comune a tutti
era quello di dire: fate in fretta, perché non ne possiamo più,
perché dobbiamo avere una visione politica e delle risorse per
poter ripartire.
Per quello che riguarda il messaggio, io ho apprezzato il suo
intervento di ieri, vicepresidente Testolin, facente funzioni di
Presidente. L'ho apprezzato perché ho notato in lei un cambiamento
di atteggiamento, nel senso che eravamo abituati al "supereroe", a
quello che aveva tre assessorati e una presidenza della Giunta, le
funzioni prefettizie e che, se devo farle un rimprovero, era quello
di non avere molta intenzione, molta volontà di condividere e
soprattutto di confrontarsi con quest'aula. Lei ieri ha finalmente
dismesso questi abiti, è sceso in una realtà più concreta. Lei ha
lanciato un messaggio molto importante, perché ha detto che il
Governo non ha i numeri per sostenere questo disegno di legge e che
non possiamo non condividere correzioni con altre forze politiche.
Lei ha sparigliato le carte, ha lanciato un messaggio, però non
basta buttare il sasso in uno stagno: o c'è la volontà veramente di
dire quali sono e con chi - io penso con tutti - si vuole aprire un
confronto, sennò io immagino che sia più che altro un alibi
eventualmente per i numeri che rischia di non avere alla fine di
questo percorso, o addirittura per mascherare magari accordi
sottobanco che già ci sono. Per cui le dico in tutta sincerità che,
se il suo era un appello sincero e leale al coinvolgimento di
tutti, dia corso a questo suo appello e lo faccia piuttosto in
fretta, prima che si continui a farsi male in questa aula, perché
dopo ricomporre i cocci sarà molto più difficile.
Vengo nel concreto del contenuto di questo disegno di legge. Noi
in questo periodo, dicevo prima, abbiamo sentito davvero la voce di
tante persone, di categorie, di portatori di interessi, di persone
in difficoltà, di associazioni e quant'altro. Sintetizzando, penso
che ci fossero due gridi di allarme. Il primo, una serie di aiuti
immediati a fondo perso, e penso che in parte questo disegno di
legge vada in questa direzione, non è tutto da cestinare. C'era un
altro grido d'allarme che è stato detto da più categorie,
organizzazioni sindacali comprese, quello del rilancio del sistema
produttivo occupazionale. Ora, io penso in tutta sincerità che
questo disegno di legge manchi di tutta questa seconda parte o in
larga parte di questa seconda parte. Lo dico perché, quando si
fanno delle battaglie in solitaria come ha deciso lei, presidente
Testolin - in solitaria, a volte a due, a volte a cinque, quello
che rimaneva del Governo; non era neanche chiaro poi a tutti quella
che era la condivisione all'interno di quello che rimaneva del suo
Governo - lei in questo, l'ho detto prima, ha dato disponibilità
nelle audizioni che le venivano chieste, ma l'impressione che si
aveva era che i consigli fossero una noia anche solo nel rispondere
e che lei avesse deciso un percorso che era quello di assumersi
sicuramente delle responsabilità, perché comunque il suo ruolo lo
premetteva, ma soprattutto di seguire le linee guida, i decreti del
Governo, per cui più che altro erano delle prese d'atto, salvo poi
magari non uscire mai oltre quel limite, mai rivendicare quella
forma di caratterizzazione di autonomia o quant'altro.
Lo dico perché io sono uno tra coloro che hanno apprezzato le
prese di responsabilità di altri governatori, per esempio, quello
del Veneto, che a precise domande come quella che avevo fatto io
all'Assessore e al Dottor Pescarmona il 12 di marzo, quando chiesi
i tamponi alle micro, alle OSS, compresi gli anziani del
territorio, la risposta è stata che le linee guida del Ministero
non lo prevedevano; qualcuno si è preso altre responsabilità e ha
avuto altre risposte dal territorio. Non sempre essere ligi,
mandare avanti gli ordini impartiti dall'alto e non assumersi la
responsabilità portano bene. Poi ci sono state alcune scivolate che
non ho condiviso, come quella di invitare i turisti a venire in
Valle d'Aosta quale regione indenne, oppure quella di vietare gli
orti sotto casa; però in un percorso così difficile ci possono
stare le scivolate. Quello che non ci sta è una gestione del tutto
personalistica di un momento come questo.
Torno al motivo per cui, assieme con altri gruppi, abbiamo
deciso di presentare un articolo sicuramente fondamentale per
quella che è la nostra visione di prospettiva, vale a dire la
modifica dell'articolo 17. L'abbiamo fatto perché assolutamente noi
non abbiamo nulla contro i comuni e non pensiamo, almeno io
personalmente non penso neanche che quelle siano eventualmente
risorse destinate a finanziare delle campagne elettorali per i
sindaci. Semplicemente noi abbiamo scelto una riallocazione di
circa 16 milioni di euro di finanza locale, a seguito di quelle che
sono state ore e ore di audizione di svariati portatori di
interesse, ma anche sulla base di dati e richieste che ci venivano
fatte in una visione di prospettiva e di crescita.
Leggo dei dati che non sono quelli di una minoranza cattiva o di
una minoranza disfattista, sono i dati che la Banca d'Italia ha
presentato il 24 di giugno, la quale dice: "le aziende a rischio di
liquidità nei settori soggetti a chiusura rappresentano circa il 30
percento del totale, valore più elevato della media italiana. La
sospensione di numerose attività economiche introdotte nel mese di
marzo ha coinvolto oltre un terzo degli occupati, i lavoratori più
esposti sono in particolare quelli con i contratti a termine,
specie stagionali, quelli autonomi e in generale gli addetti al
commercio, turismo, al tempo libero, la cui incidenza in Valle
d'Aosta è maggiore della media nazionale. Il brusco calo della
spesa di beni durevoli in particolare di autoveicoli e la
significativa contrazione della compravendita delle case". Sono
alcuni di quei settori che sono particolarmente colpiti. Finisce
anche dicendo che: "tutti gli enti valdostani all'inizio del 2019
presentavano una situazione di avanzo di bilancio, con particolare
riferimento ai comuni. Nostre spese suggeriscono che la perdita di
gettito delle entrate tributarie ed extratributarie dovute agli
effetti dell'epidemia e ai provvedimenti adottati per mitigare le
conseguenze economiche è stata pari fino al mese di maggio a circa
il 3 percento delle entrate correnti annue, valore inferiore alla
media nazionale".
Dico questo perché non c'è nessuna macchinazione o tentativi di
scardinare il sistema degli enti locali da parte di forze
sovraniste e neanche da parte di persone che hanno una storia
all'interno del sistema degli enti locali. Lo dico tranquillamente,
perché mi sento sicuramente una di quelle persone che hanno fatto
parte del sistema degli enti locali e - bontà loro, chi me l'ha
detto - non penso di avere avuto una storia, ma sicuramente un
ruolo all'interno di questi enti locali.
Entrerò più nello specifico di quello che più mi interessa, ma
quello che mi dispiace è quando ci sono delle allusioni o delle
indicazioni strumentalizzate. Si legge in una nota di qualcuno
molto importante del Consiglio permanente degli enti locali:
"Quello che mi dispiace di più è che qualcuno dei consiglieri si è
premunito di scaricare - tra parentesi legittimamente - dai nostri
siti i dati relativi all'avanzo di amministrazione, in modo da
portare nel dibattito consiliare l'ipotetica disponibilità
finanziaria dei nostri enti". Fino a qua ci sta, perché questi sono
dati ufficiali, per cui cosa c'è di così grave? Ma voglio
tranquillizzare dicendo che quella persona che ha chiesto questi
dati è il sottoscritto, per cui non mi sono mai nascosto dietro le
responsabilità; io quando prendo una decisione e penso che sia una
decisione giusta, me le assumo sempre, sempre, anche con posizioni
scomode. L'ho fatto perché nelle varie audizioni ho più volte
chiesto al presidente Testolin di chiedere quali erano i
riferimenti degli avanzi di amministrazione degli enti locali. L'ho
fatto per quell'approccio che ho sempre dato, nel senso che l'ho
fatto perché io pensavo che in un momento così difficile e
delicato, tutto il sistema delle autonomie, degli enti locali, il
sistema pubblico facesse sistema. Per cui, a fronte di una Regione
Valle d'Aosta che mette in campo tutto il proprio avanzo di
amministrazione... E chiederei al Presidente magari di rettificare
quei dati più o meno farlocchi che vengono enunciati da qualche
sindaco nell'assemblea del Consiglio permanente degli enti locali;
quei dati che dicono che la Regione ha oltre 300 milioni di euro di
avanzo. La Regione ha 360 milioni di avanzo, ma la disponibilità è
di 176 milioni di euro! Se guardiamo l'avanzo dei comuni, io ho
sempre esclusivamente guardato e fatto riferimento all'avanzo
disponibile, non a quello impegnato, non agli altri, perché sennò
l'avanzo dei comuni non è 45 milioni, è 100 milioni di euro.
Bisogna dare i dati corretti. Ero convinto che in un momento di
così grande difficoltà si facesse come nelle famiglie quando si è
in difficoltà, si mettessero a disposizione tutte le risorse. Ma
attenzione, non per togliere nemmeno un euro ai comuni! Noi non
abbiamo mai pensato di togliere un euro ai comuni, non abbiamo mai
messo in discussione l'avanzo!
Continuo nella nota di quella persona molto influente del
Consiglio permanente degli enti locali, che dice: "adducendone
quindi l'incapacità amministrativa di utilizzarla e di conseguenza
di arrivare a dire che 22,2 milioni più i 16,5 milioni sono
malriposti". Ora io dico che uno può liberamente avere opinioni
diverse, quello che non può permettersi chi ricopre certe cariche è
mettere in bocca a delle persone delle affermazioni mai fatte,
perché io non ho mai detto e neanche mai pensato che le risorse
allocate agli enti locali siano malriposte. Mai pensato, perché fa
parte della mia storia e delle battaglie che ho fatto negli anni.
Continua anche dicendo che "se tali argomentazioni fossero
supportate da rappresentanti che ben conoscono la macchina
amministrativa dei comuni e le loro difficoltà o da consiglieri che
innumerevolmente volte hanno sempre evidenziato la centralità dei
comuni, la loro autonomia operativa e finanziaria". Bene, io
ribadisco quella che è l'autonomia operativa e finanziaria, la
centralità dei comuni, perché questo non è un attacco alla
centralità dei comuni, non è un attacco all'operatività
finanziaria. Io neanche immagino che queste siano delle risorse che
verranno utilizzate eventualmente per finanziarsi una campagna. Non
è questo. Anzi, io colgo l'occasione per dire e ribadire l'ottimo
lavoro svolto dai sindaci in questa grave crisi emergenziale.
Torno al ragionamento. Noi non togliamo un euro dalle
disponibilità finanziarie a oggi dei comuni. Ricordo quali sono le
disponibilità finanziarie dei comuni. Per l'anno corrente, per il
2020, le disponibilità finanziarie dei comuni, destinate a finanza
locale da parte dell'amministrazione regionale, sono di 193 milioni
e rotti. Noi non tocchiamo assolutamente i trasferimenti, non ci
immaginiamo neanche lontanamente di toccare le disponibilità degli
avanzi di amministrazione dei comuni. Noi, rispetto a quelli che
erano all'incirca 45 milioni di euro che venivano destinati agli
enti locali, abbiamo pensato che in un momento di così grande
difficoltà una parte - una parte, perché ne diamo comunque una
trentina in più rispetto a quella che è la finanza locale approvata
- andasse a finanziare una serie di interventi che noi in questo
momento crediamo e pensiamo siano necessari per far ripartire il
sistema degli enti locali. Sono finanziamenti che finanziano una
serie di interventi che io considero finanza locale, ma non solo,
io considero che siano finalizzati al rilancio, agli investimenti
di finanza locale.
Ne farò un'elencazione, perché poi nell'illustrazione
probabilmente il tempo sarà molto minore. Una delle disponibilità
finanziarie che pensavamo di allocare erano i 600 mila euro per
quello che riguarda le
una tantum
sulle Unités des Communes,
perché nel vostro disegno di legge io vi ricordo che sicuramente
c'è il personale assunto, ma ci sono anche i somministrati nelle
Unités; vi siete dimenticati voi che questi hanno fatto quello che
hanno fatto e le disponibilità che hanno dato in un momento come
quello dell'emergenza. Aumenta la disponibilità per coprire la
gratuità degli ospiti delle micro, sennò questo graverà sui bilanci
delle Unités. Mette risorse per un comune che è centrale comunque
in questo momento nel sistema degli enti locali, perché se
malauguratamente un comune come Courmayeur non riesce aprire per la
stagione invernale, io non penso sia solo un problema di
Courmayeur, sarà un problema dell'intera Valle. Li mette per
l'istruzione, il diritto allo studio, la formazione professionale,
per il rimborso della terza rata all'Università della Valle
d'Aosta, rifinanzia nuovamente il fondo di rotazione dell'articolo
3 della legge regionale n. 5. Ora, lo dico in quest'aula, perché
forse è passato sotto traccia, ma per la legge regionale n. 5 mi
pare che il
click day
sia scattato circa una settimana fa,
un lunedì: c'erano due milioni di disponibilità per un
finanziamento di mutui di 25.000 euro; dalle informazioni che ho
io, poi magari sono errate, in tre giorni le disponibilità erano
finite. Ma perché? Per il semplice motivo che probabilmente
quell'annunciata possibilità di accedere a finanziamenti da parte
dello Stato, sulla base di garanzie dello Stato stesso, non hanno
funzionato o non sono state sufficienti, per cui la gente ha visto
come unico salvagente far ricorso ai mutui Finaosta, e questo
significa null'altro che ci sono persone che hanno intenzione di
riavviare l'attività e ripartire.
Ci sono poi contributi per alcuni eventi culturali, sportivi,
società sportive, ma c'è un
voucher
che favorisce la ripresa
delle attività turistico-ricettive perché, è vero, fortunatamente
il sistema montagna ha risposto bene, ma ha risposto piuttosto bene
per le seconde case, per gli appartamenti, mentre ci sono altri
settori che sono davvero messi male; il settore alberghiero non è
ripartito. Sappiamo tutti benissimo che il discorso delle seconde
case e degli appartamenti difficilmente dà una risposta
occupazionale: tante volte è gente che riempie il bagagliaio prima
di partire dalle città e non fanno neanche la spesa in loco.
Finanzia una verifica per quelli che sono i conferimenti in
alcune discariche, particolarmente... dove questa aula ha condiviso
la necessità di approfondimenti, io non dico altro. Trasferisce
risorse alle aziende agricole, perché penso e sono sicuro che se
quel settore si rivolge alla politica, ai consiglieri, agli
assessori, sicuramente si rivolgerà anche ai sindaci, e sanno che
in questo momento c'è stato un grosso problema: la grande
distribuzione è l'unica che ha avuto comunque il suo percorso, il
resto ha avuto una battuta d'arresto che rischieremo di pagare in
autunno, badate bene, pagheremo in autunno questo.
Ci sono i
bonus
, oltre 3 milioni di euro, per evitare i
licenziamenti durante il Covid. Qualcuno ha ricordato che con ogni
probabilità ad agosto avremo la fine, la cessazione della cassa
integrazione a livello nazionale, e poi? E poi di questi che ne
faremo? Diventeranno dei casi sociali? C'è anche, e torno a dire,
importanti risorse per 3 milioni di euro per l'intervento sulla
decontribuzione di quelli che assumeranno persone che cesseranno o
il loro futuro lavorativo sarà messo in discussione per quello che
riguarda l'emergenza Covid. Sono esattamente le richieste che ci
sono state fatte a livello regionale da tutta una serie di
categorie e di cui su questo disegno di legge non c'è traccia!
Poi mi risponderà, io dico che sulla decontribuzione... o
comunque con risorse molto limitate, o almeno saranno aggiuntive,
abbia pazienza! Io penso che la decontribuzione, se assommiamo i
fondi europei, se li sommiamo alle disponibilità che emaniamo noi,
si può assolutamente dare una risposta molto maggiore, perché se
c'è una cosa che è stata detta in quest'aula - così almeno le
rispondo - è che proprio quelle disponibilità di fondi europei
erano assolutamente insufficienti per quel percorso. C'è poi tutta
una serie di misure per quello che riguarda il sostegno delle
famiglie in difficoltà. Questa non è finanza locale? Quando queste
famiglie entreranno in un momento di difficoltà, busseranno alla
porta dei sindaci.
Questo era per illustrare un attimo la maggior parte dei
contenuti, ma voglio arrivare se possibile a dare una risposta o un
chiarimento, per quello che riguarda il discorso di carattere
politico, a tutta una serie di considerazioni che sono state fatte.
Dicevo prima che nessuno vuole scardinare il sistema degli enti
locali, nessuno in quest'aula. Nessuno pensa a un attacco
all'istituzione del Comune, ci mancherebbe, perché io ricordo che
nel breve periodo, se c'è qualcuno che ha portato avanti e che ha
portato fino in aula il pensiero di riorganizzare il sistema degli
enti locali con la rimodulazione della legge n. 6, è questa parte
che in questo momento ha firmato questo emendamento, che poi è
stato esclusivamente ritirato perché la maggioranza in quel momento
ci ha chiesto se potevamo condividere, ma era un disegno di legge,
una proposta che era esattamente quella che ci era stata trasmessa
dagli enti locali.
Qualcuno dice che all'interno dei sindaci nessuno può
permettersi di mettere in discussione 73 persone che hanno deciso
una linea. Erano 73 persone più 1, più 5. Io ho sempre
esclusivamente saputo che il Consiglio permanente degli enti locali
si esprimesse su proposte fatte, ma che non fosse un organo
legislativo, non fosse un organo che decideva come allocare le
risorse finanziarie della Regione; questo con la massima stima che
ho per il Consiglio permanente. C'è anche però, devo dire
fortunatamente, chi ha avuto e ha ricordato una pagina poco
virtuosa per quello che riguarda il percorso del Consiglio
permanente degli enti locali. Ha ricordato una pagina poco
virtuosa, quella in cui nel 2015 e nel 2016, e non eravamo in
emergenza Covid, per cui non c'era quella necessità di avere
risorse per rilanciare il sistema, ha votato a favore per farsi...
io all'epoca parlavo di "rapina", ma ho usato il termine sbagliato,
non è stata una "rapina con scasso", è stata una "rapina" perché i
sindaci hanno consegnato le chiavi delle casseforti dei loro
comuni, e le hanno consegnate con un parere favorevole; la data era
il 12 di luglio del 2016. L'hanno fatto con 7 contrari, a cui va
tutta la mia stima personale, l'ho detto all'epoca e lo ribadisco
adesso, con 15 astenuti, di cui capisco anche il dubbio di votare
contro in un momento in cui era molto difficile anche prendere
delle posizioni, ma con 44 voti favorevoli e in quel momento
davvero c'è stato un attacco a quella che era l'autonomia dei
comuni. Queste 44 persone probabilmente sono tra quelle che erano
le persone più adirate in questo momento in quell'assemblea, ma
quello è stato un attacco non di forze sovraniste e neanche di
qualcuno che ha una storia all'interno del CELVA, quello è stato un
attacco organizzato, io dico, da gente che prendeva ordini in
Avenue des Maquisards. Questo qualcuno deve ricordarselo! A onore
del vero in quell'epoca, lo dico perché mi piace essere corretto su
tutti i fronti, ci sono state delle forze politiche che hanno preso
posizione, parlo di ALPE e UVP; io lo dico, perché non mi nascondo.
Quella è stata una pagina davvero nera di quella che è stata
l'autonomia, perché quella volta lì sono state portate via dalle
risorse degli enti locali in due anni circa 50 milioni di euro di
avanzi. L'unico caso in Italia, non c'è stato un altro caso in
Italia, nessuno si è sognato di prendere gli avanzi dei comuni. In
questo caso non si toccano gli avanzi, semplicemente si destina una
parte di risorse, perché riteniamo che sia il momento di dare un
segnale diverso anche di crescita. Collega Lavevaz, lei era uno dei
44! E se gli altri 43 che sono rimasti hanno deciso di fare un
gesto eclatante, di rimettere la fascia, gli può dire da parte mia
che lo fanno con quattro anni di ritardo, perché dovevano farlo
quattro anni fa, se c'era un minimo di rispetto per gli enti
locali? Semplicemente questo e non voglio polemizzare di più.
Concludo parlando all'aula e ai cittadini, perché a me quello
che interessa è il messaggio che transiterà all'aula e ai
cittadini, dicendo che io sono meravigliato che in un'assemblea del
Consiglio permanente degli enti locali e negli interventi che ho
sentito fino a oggi, nessuno si sia posto il problema di dire cosa
ne sarà del futuro dei trasferimenti agli enti locali, perché quei
197 milioni di euro, glielo ricordo per essere chiarissimi, sono
delle risorse che vengono trasferite dalla Regione perché
quest'ultima trasferisce una parte delle entrate IVA, IRPEF, IRAP.
Ma se non riparte il sistema - mi dispiace di non vedere in aula la
collega Pulz; sicuramente lei nella prossima legislatura ci sarà,
ma io glielo dico già in anteprima - sarà molto difficile garantire
i 197 milioni di euro; lei lo sa Presidente! Per cui questo non è
un attacco all'autonomia, questo è un attacco per dare la
possibilità alle imprese di crescere, di assumere, di non avere
disoccupati, di avere attività sul territorio, perché solo così noi
riusciremo a garantire quelle entrate che permetteranno nel futuro
ai comuni di avere quei trasferimenti. E a quei sindaci che come
noi andranno probabilmente alle elezioni a settembre, io dico che
il mondo non finisce con loro, i comuni continuano, non devono
pensare al tesoretto di oggi, devono pensare al futuro dei comuni;
questo è il messaggio che noi vogliamo dare con questo nostro
intervento.
Concludo. In questo momento i comuni hanno possibilità di
disporre dell'avanzo come vogliono, non hanno regole e impedimenti,
eppure, malgrado questo, a oggi quando ci sono stati trasmessi i
dati sugli avanzi, solo 22 comuni avevano approvato l'avanzo di
amministrazione. Questo significa che, pur avendo un ipotetico
avanzo di amministrazione, se non approvano i consuntivi non
potranno neanche spenderlo.
Dalle ore 9:55 assume la Presidenza il vicepresidente
Distort.
Distort (Presidente) -
Ha chiesto la parola il collega
Barocco. Prego.
Barocco (GM) -
Prendo la parola cominciando con una
precisazione che voglio fare alla consigliera Pulz. Vi chiedo
scusa, ma aleggia sempre quando si parla di cultura: "più soldi
agli allevamenti, meno soldi alla cultura". Ecco, queste cose qui a
me non piacciono, perché sono degli stereotipi un po' stantii. Io
quando andavo al Liceo c'era un professore notoriamente "rosso", a
quei tempi si usava dire così, che ci diceva: "voi che venite dai
comuni, dai paesi". Però nei paesi coloro che allevano le mucche
studiano e hanno anche avuto dei risultati brillanti nella loro
carriera. Ma a un certo punto parla anche dei
cowboy
e del
west
. Allora ieri sono andato a vedere un po' di storia (io,
insieme all'amico Aggravi, ho questa passione) e il 25 giugno 1876,
cioè ieri, i Lakota, i Cheyenne e gli Arapaho, comandati da Toro
Seduto, Cavallo Pazzo, Fiele, Stella del Mattino - penso che
sappiate a chi va la mia predilezione tra i comandanti di questi
gruppi di nativi - diedero una sonora lezione al tenente colonnello
Custer. Hollywood ci ha messo degli anni col Settimo cavalleggeri
per rifarne l'immagine, ma sbagliò tutto: errori tattici, insomma
ne ha combinate un po' di cotte e di crude e ha preso una sonora
lezione. Quindi penso che oggi, quando si parla di autonomia, si
debba anche ricordare questi gesti di queste popolazioni
native.
Aggiungo che un risultato importante c'è stato ieri, sempre il
25 giugno: la legge sulla ripartenza della Provincia autonoma di
Bolzano non è stata impugnata dal Governo, la n. 4 del 2020. Tutto
questo perché io apprezzo l'introduzione del presidente Testolin,
però Presidente, se posso - lo sa, gliel'ho già detto - io ritengo
che la gestione di questa pandemia sia stata affrontata con poca,
pochissima autonomia. Che noi valdostani si debba prendere come
esempio una regione a statuto ordinario, che ha fatto delle cose
egregie sia dal punto di vista scientifico che dal punto di vista
politico, la dice lunga. Una volta su certe prese di posizione
innovative c'eravamo noi, come il Südtirol. Poi aggiungiamo a
questo, non era poi così difficile, perché forse si sono persi
anche alcuni dati politici della composizione del Parlamento. Il
gruppo delle Autonomie è sempre più determinante, quindi si capisce
anche perché il Governo non impugni le leggi, perché sa far di
conto. E allora l'autonomia conta. Allora a qualcuno che siede a
Roma parlategli un po', perché magari si riesce a portare a casa
qualche risultato.
Sui numeri, bella scoperta ieri: "non abbiamo i numeri", ma da
mo'! Ma da mo' che non ci sono i numeri. Io non vorrei ricordare
certi passi, dei fattacci che saranno poi giudicati, politicamente
gli abbiamo già dato qualche giudizio, ma il ruolo di Fosson in
tutto questo cinema, non dalla pandemia, non diamogli troppi
meriti... ha ben fatto qualcosa, mandava messaggi dappertutto, "ci
sono, vi do una mano", ma quello attiene alla sua attività di
volontario. Ma mancarono i numeri e io devo dire che in II
Commissione, prima che mancassero i numeri, nell'elaborazione del
DEFR l'atteggiamento di qualcuno non fu così collaborativo.
Vogliamo parlare del bilancio? Qui qualcuno è stato messo alla
berlina, perché chiedeva poi in sintesi: "parliamoci un po' di più,
vediamo se c'è qualcosa per andare d'accordo". E nei tentativi di
rifare i numeri, di ricontare ci furono delle aperture, ma erano
più degli
stop and go
che delle aperture; chiedete al
Movimento 5 Stelle, chiedete a qualche esponente della Lega:
c'erano delle aperture, se arrivava davanti a qualcuno e
niet
. Anche se devo dire che qualche pontiere c'era
all'interno della Giunta, ha cercato di farlo. E siamo arrivati al
"tutti a casa"! Forse perché il tutti a casa era determinato anche
dal fatto che qualcuno l'aveva sempre detto e altri dicevano "ci
siamo anche noi e vediamo un po' come va a finire"; giustamente,
non è nulla di illegittimo. Qualcuno l'ha sempre detto, qualcuno ha
detto: "magari ci va bene anche a noi". Io ero uno di quelli contro
le elezioni, ma la maggioranza decise in un altro modo.
Poi si arrivò alla pandemia e lì cominciamo a fare qualche
passaggio. Mancanza di autonomia. Ci furono all'interno della
compagine della Giunta delle divergenze: vogliamo rimarcare la
questione della richiesta del commissario straordinario? Qualcuno
la chiedeva, qualcuno non era d'accordo. Poi tutto si è incriccato,
perché qualcuno ha pensato che questi consiglieri andassero chissà
a fare che cosa e volessero mettere in dubbio la capacità
scientifica di qualcuno della sanità. Nessuno voleva fare quello.
Si voleva dare un'impronta più organizzativa, più autonomista, più
efficace alla gestione di questa pandemia. Anche lì, Presidente:
faso tuto mi!
Va bene, però perché siamo arrivati alla
richiesta del commissario? Perché sennò qui sembra che
tout va
trés bien, Madame la Marquise
. In quei terribili giorni, noi
eravamo il "popolo di Zoom", eravamo tutti su Zoom. Il mio amico
Carlo Marzi dice "zoom zoo" e sembravamo tanti panda, e ha ragione:
ci vedevamo al mattino e si accende Zoom. Ma comunque, stando a
casa, si guardavano i telegiornali, si parlava, la gente ci
telefonava; eravamo in
lockdown
, ma eravamo connessi al
mondo, poco ma ci chiedevano tante cose, tante informazioni. In un
momento, siamo riusciti a creare un panico dal punto di vista
comunicativo, tanto che in una settimana siamo riusciti a dire che
mancavano le mascherine (mancavano in tutta Italia); la più bella è
quella dei camici, non perché non mancassero, ma andare a dire in
televisione "dateci una mano", poi qualche persona benevola ha
messo a disposizione il suo fare, il suo sapere, ma bisognava
dirgli come fare che ci volevano certe caratteristiche, dovevano
essere approvati, dovevano avere certi marchi. Non è come fare il
camice per il macellaio, è qualcosa di diverso. Poi siamo andati
avanti e siamo riusciti a dire che ci mancavano i medicinali, siamo
riusciti quasi a dire che mancavano anche i beni alimentari.
Ragazzi, dal punto di vista comunicativo! E questa non è un'accusa
agli uffici stampa. A proposito dei sindaci, i primi tempi c'era
Manes: più visto dopo un po'; chissà perché! Avrà percepito che
qualcosa non andava.
La necessità di avere un commissario era per mettere un po'
d'ordine, non per dare giudizi sul soggetto attuatore, non per dare
dei giudizi di merito sul comportamento della nostra sanità. Lo
dico qui perché anch'io come tanti... si scrivevano le mail e...
Apro una parentesi. Durante i lavori ho chiesto come funzionava la
task force
: si scrivevano le mail, si vede che lì si
rispondevano, a noi no; chiudo parentesi.
Poi in questo frangente si attivano due Commissioni, la II e la
V. C'è stato un momento in cui si pensava di attivare anche la IV,
ma per dei motivi più che logici... io non ero tanto contento, ma
poco importa. Tra parentesi continuavano a mancare i diciotto, non
è che non mancassero i diciotto! Si attiva la II Commissione per
fare una legge. Nel frattempo, ci sono dei partiti che dicono che
ci vogliono i professori, ci vuole... forse sono quelli che poi
sono entrati nella task force, ma dopo. Lasciatemi spezzare una
lancia in favore della II Commissione, per la legge n. 5. Secondo
me, forse eravamo un po' meno sfortunati perché abbiamo usato Skype
e non Zoom. Skype funzionava meglio, non lo so, però noi eravamo su
Skype, meno panda, e devo dire che siamo riusciti a dare un
contributo secondo me positivo. Io Barocco ero già solo, però gli
altri sentivo che parlavano con i loro colleghi e abbiamo dato un
lavoro che poi il giorno dopo - l'ho già detto in Commissione, non
uso gli stessi toni - "tutti professori"! Io voglio solo ricordare
che nella II Commissione, con documenti alla mano, poi abbiamo il
presidente, fino a un certo punto - sì, poi c'è stato qualche
problemino, non sono qui a dire che non c'è stato - c'è stata una
comunicazione dicendo: facciamo questo in questi tempi, con questo
cronoprogramma, analizzeremo questo. Abbiamo chiesto ai
coordinatori e, già allora, alle strutture informatiche di darci
una mano.
Io non voglio fare come diceva un famoso politico: "a pensar
male si fa peccato, ma ci si azzecca", comunque questa grossa
collaborazione non l'abbiamo vista o almeno non è stata così
puntuale. Guarda caso, il giorno dopo l'approvazione della legge, a
34 su 35, è venuto fuori di tutto. Quello che mi ha dato un po'
fastidio è essere sempre... questa serietà che veniva...! Io lì
comincio a vederci un errore politico di chi chiede la
condivisione. Il risultato della II Commissione poteva essere un
test per continuare. E sapete perché dico un errore politico?
Perché in quel momento avremmo visto se le forze politiche che
sedevano a quella Commissione erano o no in mala fede o in buona
fede. Invece si è detto: "ah, ma l'assestamento
c'est à moi,
c'est à nous
". Però qualche condivisione magari si poteva già
cominciare a trovare; mancavano sempre i diciotto.
Piccolo problema che svelo qui. Tutta questa volontà di
collaborazione all'interno della ex maggioranza! C'è stato un
momento che un collega, visto che eravamo il "popolo dei panda", ma
i panda volevano anche lavorare e portare il loro contributo, mise
su carta un progetto di gruppi di lavoro per lavorare. Ho detto
all'interno della maggioranza, chiedo scusa, ma dico della
maggioranza, chiamiamola così. Ma comunque per cercare di... guarda
caso anche lì: finito! E allora a quel punto lì poi effettivamente
i 18 sono diventati 12, 16, 15, 13, 8, 3, 2, 1: insomma 35, la
somma è sempre 35. Poi le audizioni, le contro audizioni, la task
force
...
Poi questa la trovo
veramente una trovata
dei professori che erano nella task-force. A me va tutto bene, ci
mancherebbe che la Giunta non attivi i suoi dirigenti per parlare
con le associazioni, per scrivere la legge, non sono mica nato
ieri! Si poteva fare benissimo senza fare una delibera. E questo
professore ci dice che noi possiamo fare a meno degli impianti a
fune. Forse c'è qualcuno che l'ha preso alla lettera, perché
abbiamo cercato di spazzolare il capitolo degli impianti a fune: lo
dice un professore e allora perché mettiamo i soldi? Ma la più
bella di questo qui è che ha detto che potevamo essere dal punto di
vista economico un esempio, perché le industrie che lavoravano nel
settore del turismo, dell'abbigliamento e queste cose qui - penso
alla Grivel - poteva fare i passamontagna con la mascherina
incorporata. E sarebbe stata la nuova Coca Cola secondo lui? Non
so. Ed era lì nella task force! Io sono un trentacinquesimo, ma
fino a lì ci arrivo; non avevo così tanta fantasia.
Quindi questo è per dare un po' il senso politico di quello che
abbiamo fatto. Poi le misure. Io riconosco il gran lavoro che è
stato fatto sia al Governo che al gruppo degli undici che hanno
studiato e hanno fatto degli approfondimenti. Penso che con questo
atteggiamento laico si debba affrontare la cosa.
Sui comuni, consigliere Gerandin, quel giorno lì non sono
proprio andate così le cose, comunque il diretto interessato, che
non sono io, le risponderà. Sui comuni sarà senz'altro necessario
ritornare a fare dei ragionamenti. Sulla riforma della legge n. 6,
l'allora maggioranza fu mancante ed effettivamente dobbiamo
riconoscere a "Elso & Co" il suo impegno a costruire qualcosa
su cui ci siamo confrontati, ma poi non siamo riusciti a
chiudere.
Questo è stato un
excursus
, un intervento molto più
politico, per dare il senso di dove lavoriamo. Siamo usciti dal
popolo di Zoom e siamo qui. Ecco, a me non piace che si debba
sempre dire che, quando c'è una discussione per migliorare un
provvedimento, si definisca questa discussione come caos. No, non è
caos, è esercizio anche della democrazia. Cerchiamo di chiudere in
fretta, ma cerchiamo anche di dare dignità a quello che facciamo.
Perché se siamo i primi noi a dire che non siamo capaci a fare
nulla! Questa legge è una sfida, ci sono degli emendamenti, sono
225. Leggiamola in positivo: c'è gente che ha delle idee. Io è lì
che voglio confrontarmi e vedere se le mie idee, i nostri
emendamenti possono trovare un'approvazione. Io ho fatto alcune
cose sul volontariato, sulla mobilità, sul turismo, sull'economia.
Io trovo che in questo disegno di legge complessivamente manchi una
strategia di rete: ne parliamo sempre, ma siamo andati sul singolo,
non sulle reti; il contributo a fondo perso al singolo, tutto al
singolo. Cercare un effetto moltiplicatore è difficile, però devo
dire che questa è una mancanza che io vedo, ma poi mi riservo di
entrare nel dibattito.
Io volevo solo dire, signor Presidente, che è mai troppo tardi!
Però se lo lasci dire: perché non ha ascoltato qualche pontiere?
Perché non ha parlato con tutti noi? Perché ci ha fatto diventare
il popolo di Zoom? Ma lei pensava che ci fosse stata la coda ad
andare in Giunta? Addirittura: "lì no... ah... due, tre posti...
no, il mio lo tengo io, già che faccio il Presidente faccio
anche... no, niente". Io ne ho conosciuti di decisionisti, ma forse
non ho conosciuto quello giusto. Comunque io apprezzo, come le
dicevo, questo suo appello, perché come me lei ha cuore la Valle
d'Aosta.
Dalle ore 10:19 assume la Presidenza il vicepresidente
Farcoz.
Farcoz (Président) -
La parole au vice-président
Distort.
Distort (LEGA VDA) -
Intervengo in questa discussione
generale per esprimere il mio parere, chiaramente personale e
ovviamente condiviso con l'ideologia, le linee e le idee del mio
movimento di appartenenza. Per quanto riguarda la mia persona in
particolare, mi è stato suggerito di non fare troppo ricorso alla
filosofia, ma essere concreto e tranciante se necessario. Come
sempre, tutti i consigli io li ascolto, poi faccio di testa mia.
Sotto il profilo della filosofia intendo comunque muovermi, perché
la base della filosofia è la verità e quindi non ho intenzione di
dire nient'altro che riguardi la verità. E proprio partendo dalla
verità, con tutti i suoi annessi e connessi e la sua durezza, tra
l'altro ricordiamo tutti che un certo Giordano Bruno non è certo
passato alla storia per essere il più ossequioso e mieloso
nell'ambito della storia della filosofia e la fine che ha fatto lo
rivela.
Intendo quindi con questo concetto di verità innanzitutto
allontanarmi, prendere le distanze dal
mea culpa
generale
che ho sentito da alcuni colleghi, dei quali rispetto le idee, ma
io non mi sento minimamente di inserirmi nel solco del mea
culpa
,
abbiamo tutti sbagliato, abbiamo fatto un lavoro...
no! C'è qualcuno che l'ha fatto, qualcuno che ha la paternità di un
lavoro fatto bene o fatto male, e lo si sta rivelando in questa
seduta, così come si è già iniziato a rivelare nell'attività delle
Commissioni, così come si è già evidenziato nel numero degli
emendamenti. C'è qualcuno che ha la paternità e qualcuno no. C'è
qualcuno che si prende la responsabilità di quanto è scritto, pregi
e difetti. C'è qualcuno invece che non ha potuto mettere becco, non
ha potuto esprimere, non ha potuto portare il proprio contributo,
non ha potuto far valere la propria voce. Quindi i pronomi
personali io intendo utilizzarli, "io" è "io", "noi" è "noi", "voi"
non comprende né "io" né "noi", è "voi", quindi lo dico con
chiarezza.
Questo disegno di legge è figlio naturale, biologico e
spirituale di una Giunta che ha preso suggerimenti da sé stessa, da
suggeritori buoni o cattivi che siano, grilli parlanti oppure
lucignoli, questo lo si sta evidenziando. È emerso in tutti i modi,
è emerso dall'attività dei giornalisti, dai commenti, è emerso dai
commenti di questa sala, quindi io non intendo prendere la mia
posizione all'interno del "potevamo fare di meglio": potevate fare
di meglio! Sparare sull'ambulanza non mi piace, perché io sono un
militare in congedo: mi piace molto di più lo scontro leale tra
eserciti e più il nemico è forte più è dignitoso lo scontro. Per
cui io mi chiudo qui, non intendo andare oltre nell'accusa.
L'accusa si fa da sé, nell'esame di quanto è contenuto e
soprattutto nell'esame di quanto manca, delle lacune.
Per quanto riguarda le lacune, voglio precisare: manca
chiaramente una linea progettuale. Parlo con deformazione
professionale, questo l'ho sempre detto, sono un architetto
prestato alla politica, questo sarà il mio limite, questa sarà la
mia virtù, lo decideranno, come diceva Manzoni: "Gli anni e gli
amici mi diran chi sono"; lo diranno anche i nemici, perché così
sarà il giudizio su di me. Non importa, io sono capace a fare
questo e questo lo faccio nel migliore dei modi. Manca esattamente
la progettualità. È una legge che suddivide le risorse e c'è un
lavoro sicuramente interessante, sicuramente può avere degli
aspetti positivi, perché sarebbe troppo facile dire "è tutto da
prendere e stracciare", ma diversamente altra cosa è dire: "è un
lavoro che può funzionare", perché anche un lavoro che può avere
degli aspetti positivi, può non funzionare, può essere uno
strumento assolutamente non idoneo. Se io uso un cacciavite a
stella per svitare una vite a taglio non funziona, per quanto il
cacciavite a stella di per sé può avere il suo valore.
Il discorso è questo: dov'è la prospettiva di questa legge oltre
la
timeline
del 15 agosto, dopo lo sblocco dei licenziamenti
il 15 o 17agosto? Dov'è? Perché la prova d'esame è esattamente
questa: dov'è la prospettiva? Se io prendo delle risorse e le
suddivido svolgo un intervento emergenziale, ma questo può
succedere se siamo alla festa della pro loco e vediamo che non
abbiamo abbastanza risorse, allora cerchiamo di contingentare. Ma
il Consiglio regionale che si esprime su un disegno di legge
prodotto dalla Giunta che sta governando l'intera regione, in una
situazione assolutamente difficile, nessuno lo mette in dubbio, ma
che sta governando la regione e produce una legge che è né più né
meno di un razionamento e contingentamento di una somma, anche
cospicua, 160 milioni di euro, ma senza prospettiva, questo è
semplicemente un farmaco che permette di prolungare la vita di un
moribondo, ma non lo guarisce, non risolve.
Permettetemi di dirlo, manca la progettualità, la visione. Noi
stiamo a discutere sul fatto che si diano o non si diano certe
somme ai comuni. Mi sembra che l'intervento del collega Gerandin
sia stato molto chiaro e ha capito e definito perfettamente la
situazione, per cui non intendo ritornare sull'argomento. Non si
toglie finanza agli enti locali ma si tratta di ripensare la
finanza, perché questo è il ruolo che deve fare un governo:
ripensare alla finanza, ripensare a come impostare. Si tratta
fondamentalmente di pensare al rilancio dell'economia attraverso
quella leva fondamentale che è alla base, che è la sostanza di una
società, che è l'attività imprenditoriale. Se non si parte da
quello e non si lavora su quello, si fallisce, perché la risorsa di
160 milioni di euro è una risorsa limitata; la risorsa invece di
tutto un meccanismo che si rimette in moto è una risorsa
illimitata.
Quindi l'obiettivo è questo e passa attraverso linee che sono
addirittura a costi bassissimi, per non dire costo zero: si tratta
semplicemente di avere i costi del personale che va a svolgere gli
approfondimenti, ma anche sotto il profilo delle normative, di
ridefinire normative, leggi e regolamenti. Pensiamo ai protocolli.
Quanto tempo ci hanno messo a venire fuori i protocolli! E tra
l'altro i vari protocolli per le riaperture delle attività sono
avvenuti esattamente a corollario dei protocolli dello Stato. Ora,
è chiaro che in questa situazione di difficoltà e con tutte le
responsabilità che competono viga il criterio della prudenza, ma
una cosa è la prudenza dal punto di vista amministrativo, altra
cosa è essere assolutamente succubi del potere centrale dello Stato
italiano, soprattutto quando alla guida di questo Governo c'è una
figura che appartiene al movimento storico per eccellenza
dell'autonomia.
Collega Lavevaz, per quanto io apprezzi il suo modo di fare,
apprezzi la sua persona, però mi permetta di rispedire al mittente
le sue osservazioni sul fatto che noi come Lega esprimiamo lo
spirito che ci porta a riconoscerci in un partito statale. Noi non
siamo un partito statale, noi siamo un partito presente su tutto il
territorio. Quindi con tutto il rispetto che ho per la sua persona,
io rispedisco al mittente queste considerazioni, ponendo
l'obiettivo, ponendo l'attenzione sul fatto che la guida della
Regione è stata completamente reclinata sulle linee statali. Io mi
ricordo, e questo lo dico sempre nella linea di quell'amore per la
verità, quando in Commissione o quando in un incontro della
Conferenza dei Capigruppo io avevo chiesto, avevo rivolto al
presidente Testolin la domanda dicendo: ma per quanto riguarda i
protocolli di riapertura delle attività, avete un dialogo con le
altre regioni autonome e province autonome? Sinceramente,
presidente Testolin, probabilmente lei ha sottovalutato la mia
domanda, probabilmente aveva tante cose da pensare, la voglio
mettere in questi termini, però la risposta è stata estremamente
deludente, è stata un'assenza, come se il mio fosse un discorso
avulso, come se avessi chiesto se le fragole nel suo orto sono già
fiorite. Ecco, mi sembra che questo spirito non sia venuto fuori,
così come non viene fuori una linea che sia in grado di tracciare
un programma economico per la nostra regione.
Riallocare semplicemente delle risorse senza avere una
progettualità è un po' come giocare al gioco delle tre carte. Noi
sappiamo che il Covid, lo sappiamo benissimo, in prima istanza è
un'emergenza sanitaria e quasi 150 morti per i quali mi piacerebbe
chiedere un momento di silenzio, ma quando riterrà quest'aula,
spiegano esattamente la drammaticità è la priorità dell'aspetto
sanitario. Ma l'effetto di secondo ordine, quello più devastante, è
l'effetto economico, quindi avere lungimiranza nell'ambito del
tracciare le linee dell'economia è assolutamente fondamentale.
Parlavo di progettualità. La parola "progetto", la parola
"progettazione", permettetemi di dire, è un po' come una particella
di sodio in acqua Lete, è abbastanza in solitudine dentro tutto
l'articolato di questo disegno di legge. La collega Pulz
sottolineava che la grande assente era il mondo della scuola. È
vero, ma c'è un a priori, c'è qualcosa che viene prima, è un
concetto di progettazione: progettazione di società, progettazione
di economia, la semplice progettazione. Noi abbiamo inserito negli
emendamenti l'apertura alle progettazioni per quanto riguarda le
attività per le aziende che saranno oggetto di riconoscimento di un
contributo. Era assolutamente assente! Ma come si fa a pensare che
sia assolutamente assente il concetto di progettazione? Nel momento
in cui io devo creare degli spazi per aumentare, per adeguare dal
punto di vista edilizio la struttura di cui sono proprietario, di
cui sono gestore, io possessore di partita IVA, io imprenditore, ma
qual è la prima operazione che faccio? Andare a comprare dei
computer, andare a pensare a un piano di
marketing
, andare a
pensare di comprare un nuovo programma, un
software
o
pensare a un progetto? Ripeto, lo dico con deformazione
professionale probabilmente, ma di questa deformazione
professionale sono assolutamente fiero, perché è da qui che si
capisce la visione e l'assenza di visione.
Concludo dicendo che distribuire poco a tanti genera scontenti,
ricordiamo: genera scontenti. Perché in realtà non si sta dando
poco a tutti, si sta dando poco a tanti. Vuol dire che c'è qualcuno
che comunque rimarrà scontento, quindi non funziona questo
approccio, anche perché il "poco a tanti" genera scontenti, ma il
"poco a tanti" senza prospettiva genera fallimenti e sono i
fallimenti di spero poche, spero nessuna, ma rischio forte di
fallimento di tante attività imprenditoriali, ma nello stesso tempo
il fallimento della capacità politica di questo governo.
Dalle ore 10:35 assume la Presidenza la presidente
Rini.
Rini (Presidente) -
Ha chiesto la parola il collega
Sammaritani. Prego.
Sammaritani (LEGA VDA) -
Con la questione dei fondi da
erogare o da non erogare e in che misura ai comuni, si è tirata in
ballo una questione più prettamente politica. In sostanza, per
semplificare, chi vuole dare le somme previste nel disegno di legge
ai comuni sarebbe pro autonomia degli enti locali, mentre chi ha
ridotto tali somme per realizzare altre iniziative sarebbe contro i
comuni e quindi una sorta di piccolo centralista egemone e
avversario dei governi di prossimità. E qui non è parso vero alla
collega Pulz per, ancora una volta, scagliarsi contro la Lega che,
oltre che becera sovranista e neofascista, ora finalmente si
sarebbe, secondo la sua semplicistica teoria, anche rivelata contro
il decentramento amministrativo, contro le comunità e i comuni e
fare così l'ennesimo
spot
non tanto a proprio favore, quanto
contro l'avversario. Va beh, siamo abituati, mia nonna diceva che è
meglio fare invidia che pietà e quindi va bene così. Ma su questa
linea, con toni e modi diversi e sempre misurati che riconosco al
collega, anche il consigliere Lavevaz nella sua veste di
rappresentante di vertice dell'Union Valdôtaine ha parlato di
sovranismo e ha affermato che occorre credere al sistema delle
autonomie e quindi anche al decentramento e alla centralità dei
comuni. Ha altresì affermato correttamente che il CPEL, il
Consiglio permanente degli enti locali, l'organo di rappresentanza
dell'amministrazione locale, non deve invadere il campo del
legislatore. Condividiamo perfettamente questi concetti, ricordiamo
però che al contrario questa invasione di campo è avvenuta nel
tempo e più di una volta, soprattutto quando al governo c'eravamo
noi o quando si trattavano leggi che qualcuno doveva e voleva far
passare, anche se non erano opportune o risolutive di problemi che
si trascinano da anni.
Tornando al tema politico, alcuni colleghi da questa parte della
sala hanno già ricordato come i sindaci, in un passato non troppo
lontano, siano stati troppo spesso appiattiti su posizioni
filogovernative, anche quando determinate scelte andavano contro
l'interesse delle comunità e a favore di un disegno estremamente
centralista. È indubbio che basta poco per capire che il sistema
amministrativo della nostra regione è Regione centrico; tutto
dipende dalla Regione: la Regione non ha decentrato, ha
centralizzato, ha preso e tenuto in mano i cordoni della borsa e ha
gestito tutto. È curioso quindi che ora il partito che ha
strutturato e rappresentato questo sistema, che l'ha creato e che
esprime molti dei sindaci valdostani, ora ci venga a dire, proprio
attraverso questi sindaci, che il Consiglio regionale trascura gli
enti locali. E dove erano i sindaci quando le norme venivano
scritte, quando il sistema veniva creato e perpetrato? Dove erano i
sindaci quando la Regione si riprendeva le risorse di bilancio dei
comuni? Silenti i sindaci quando la Regione si prendeva i soldi
loro, quelli sì. E oggi invece chiassosi e minacciosi:
"restituiremo le fusciacche", qualcuno ha paventato. Quando la
Regione decide come collocare risorse non dei comuni, ma risorse in
disponibilità della Regione e allocare come questo Consiglio
deciderà. E ci sono modi diversi di allocare, soprattutto se certe
risorse sono da impiegare per affrontare un'emergenza e quindi
dovrebbero essere vincolate, ma nel disegno di legge le somme per i
comuni non sono vincolate per opere precise. Il collega Lavevaz ha
parlato delle esigenze dei comuni in ambito scolastico, ma nel
disegno di legge non è scritto che quei soldi devono essere usati
per quella finalità o per altre finalità direttamente e
strettamente connesse all'emergenza sanitaria ed economica, e
francamente pensare che queste risorse possano essere usate per
asfaltare strade e piazzare lampioni della luce non mi fa pensare a
strette correlazioni con l'emergenza sanitaria.
Quindi, per concludere, non tiriamo in ballo il sovranismo o le
autonomie su un tema come questo. Si tratta di un atteggiamento,
questo sì, populista e che banalizza il ragionamento. Vi ricordo
che la Lega è l'unica forza che anche a livello nazionale non ha
mai in tutta la sua storia abbandonato il tema del federalismo,
dell'autonomia e della valorizzazione delle identità e delle
comunità, tanto che su questo altare, non solo su questo ma anche
su questo, ha sacrificato la posizione di governo. Ricordo a tutti
una presa di posizione molto decisa e coerente proprio di questi
giorni del governatore del Veneto, che ha dichiarato, in vista
delle prossime elezioni regionali, che le alleanze non potranno
prescindere dal tema fondamentale del sostegno al percorso
dell'autonomia, che la sua regione come altre stanno percorrendo.
Questa è coerenza e determinazione, a costo di perdere possibili
alleati. Non è coerenza, al contrario, quella di chi spesso, troppo
spesso secondo me, negli ultimi anni si è alleato con forze le più
centraliste che ci siano in Italia e in regione, forze che hanno
perseguito e perseguono politiche, anche con riforme
costituzionali, in aperto conflitto con il concetto e i principi
dell'autonomia e dei governi di prossimità.
E allora per concludere, non voglio essere polemico e far fin
troppo facili allusioni a favori elettorali a livello comunale.
Voglio invece affermare con forza che la costruzione dei nostri
emendamenti ha la finalità di indirizzare, nei limiti di quella che
è la nostra funzione e ruolo consiliare, le risorse disponibili per
far fronte all'emergenza sanitaria ed economica che riguarda sì il
pubblico, ma anche e soprattutto il privato, perché dobbiamo
ricordare che è attraverso le risorse prodotte dai privati e le
imposte pagate che la pubblica amministrazione trova le sostanze
per operare in tutti i settori. Ma di questi temi parleremo poi
meglio nel dettaglio, nell'esame del disegno di legge e dei suoi
emendamenti.
Presidente -
La parola al collega Peinetti.
Peinetti (UV) -
Cercherò di essere rapido senza portare
via spazio a eventuali colleghi e spero poi nella discussione dei
vari emendamenti. Ho sentito interessanti discussioni in questi
giorni su come sia andata o meno, bene o male, l'emergenza nella
nostra regione. Ho sentito ieri fare paragoni sulla nostra realtà
rispetto a regioni come la Lombardia che ha 10 milioni di abitanti,
come il Piemonte che ne ha 4 milioni e mezzo, come l'Emilia-Romagna
che ne ha quasi 5 milioni e così via. Ebbene, come altri colleghi,
mi sono anch'io dilettato in questo periodo purtroppo nefasto per
la nostra nazione e per la nostra regione, a cercare di seguire i
dati che evolvevano di giorno in giorno. Oggi i dati dimostrano
delle cose diverse da quelle che si sono dette in quest'aula.
Innanzitutto, io vorrei precisare che le persone che sono
decedute sono 146, anche al vicepresidente Distort: non si dice
"quasi 150", si dice "146", perché ogni persona che muore è una
sconfitta per tutti noi, quindi lui soprattutto, che è una persona
che si diletta ed è così bravo di filosofia, credo che quattro
persone facciano tutta la differenza del mondo.
L'età media di queste persone è una delle più elevate del nostro
paese. Questo non vuol dire che noi possiamo trascurare questo
dato, assolutamente no. La media è di circa 82 anni, purtroppo
molte di queste persone avevano molte patologie connesse, molte di
queste persone sono decedute con il Covid, non di Covid, questo
come è successo in molte regioni del Nord. L'altra cosa è che la
nostra regione va paragonata con delle realtà simili alla nostra
regione. Cioè, paragonare la Valle d'Aosta alla Lombardia è una
cosa che non ha nessun senso dal punto di vista statistico. Allora
noi andiamo a prendere nelle regioni del Nord quelle zone che sono
assimilabili alla regione Valle d'Aosta, andiamo a vedere le valli
della bergamasca, le valli del bresciano, andiamo a vedere Lodi,
andiamo a vedere Cremona, popolazioni simili alla Valle d'Aosta,
andiamo a vedere le province qua vicino a noi, la provincia di
Biella dove ci sono stati 208 deceduti, la provincia di Vercelli
dove ci sono stati 219 deceduti, la provincia di Alessandria dove
ci sono stati 672 deceduti. Quindi i dati vanno resi omogenei.
È chiaro che noi abbiamo avuto un numero comunque eccessivo di
deceduti, perché anche solo un paziente morto è una sconfitta, però
bisogna essere onesti intellettualmente e non cercare di fare dei
ragionamenti dove i numeri vengono tirati a seconda di come ci
conviene. La percentuale di mortalità nelle regioni del Nord, ad
eccezione del Veneto e del Friuli, è praticamente sovrapponibile,
anche se andiamo a prendere i numeri piccoli della Valle d'Aosta; è
praticamente sovrapponibile, a parte la Lombardia che è fuori
scala.
Il problema delle residenze sanitarie, ma soprattutto delle
micro. Io penso che tutti voi abbiate visto i dati o li abbiate
studiati, molti li hanno anche in questi giorni ripetuti. Noi
abbiamo avuto, anche qui, sempre probabilmente troppi pazienti che
sono deceduti, nelle micro abbiamo avuto 29 morti accertati per
Covid, di questi 14 sono in una sola struttura, penso che sappiate
tutti qual è, e gli altri sono distribuiti tra altre sei strutture.
Sono 22 su 29 che sono deceduti in strutture private e gli altri 7
in strutture pubbliche. A oggi sono presenti nelle micro 4 pazienti
isolati. Ho sentito questi giorni numeri che, secondo me, non
corrispondono alla realtà, però magari potrò sbagliarmi.
È chiaro che sono state fatte, come credo in tutto il Paese,
delle valutazioni magari sbagliate in una prima fase e abbiamo
avuto un'ondata, una spallata molto molto forte da parte
dell'emergenza Covid, abbiamo avuto alcuni giorni che sono stati
veramente molto duri, dai quali credo che siamo usciti con una
discreta capacità organizzativa. La gestione ospedaliera ha visto
triplicare i posti di terapia intensiva, che sono passati a più di
30 rispetto agli 11 che noi abbiamo normalmente, abbiamo avuto più
di 180 pazienti ricoverati, quasi tutti pazienti subintensivi che
sono stati trattati in reparti che normalmente non trattano questi
pazienti, che sono stati trasformati nel giro di poco tempo in
reparti subintensivi e, dato secondo me fondamentale, perché questo
è un dato importantissimo, nessun paziente è stato trasferito,
tutti i pazienti sono stati presi in carico dal sistema sanitario
regionale.
Permettetemi, lo hanno già fatto altri, ma non è che se lo
faccio io valga di più o valga di meno, un ringraziamento a tutto
il personale sanitario che ha operato in questo periodo sia sul
territorio che a livello ospedaliero, perché c'è stata una
dedizione straordinaria nella nostra regione come in tutto il
Paese. Io credo che non ci sarà modo di festeggiare come qualcuno
ha detto in quest'aula se dovesse arrivare, come mi auguro,
l'indennità Covid a questi operatori che hanno lavorato per questi
90 giorni e che stanno ancora lavorando, sia all'interno delle
strutture ospedaliere, sia all'interno del territorio; non
festeggeranno con questi contributi, con questo riconoscimento che
la comunità valdostana tutta vuole dargli, non penso che avranno
tempo di festeggiare, ma credo che sia un dovuto
riconoscimento.
Questo era solo per dare alcuni dati. Penso che ci sarà modo poi
di ragionare su questo, di valutare, eccetera. Il problema è cosa
fare oggi. Ho sentito anche qui dei discorsi interessanti, che sono
sicuramente emersi e stanno emergendo. Una parte delle risposte
credo che verrà dal disegno di legge che dovremo votare in questi
giorni, una parte delle risposte ce lo dà il decreto legge n. 34
nazionale, dove si sono fissate delle linee di comportamento che
noi dovremo attuare e dovremmo già aver attuato, pur stiamo in
questi giorni cercando di attuare. Sono linee di comportamento che
purtroppo, devo dire purtroppo, vanno nella direzione opposta
rispetto a quelle che lo Stato ci ha sempre dato in questi ultimi
anni: ridurre i posti letto, ridurre gli investimenti, eccetera.
Oggi improvvisamente ci accorgiamo che dobbiamo aumentare i posti
letto, aumentare il numero di persone che lavorano dentro gli
ospedali, ridare di nuovo finanziamenti alla sanità che sono stati
tolti a livello nazionale e a livello regionale in tutti questi
anni. Quindi bisognerà fare una rapida marcia indietro tutta e
cercare di cominciare a ragionare in un altro modo. Tant'è che
viene detto addirittura che si deve ripensare alla presenza delle
persone negli ambiti sanitari e, a cascata, alle aree di accesso,
alla concentrazione delle attività, al pieno utilizzo delle
risorse; si rende necessario un incremento del numero di posti
nelle scuole di specializzazione in anestesia e rianimazione,
medicina d'urgenza, pneumologia, malattie infettive e loro
specialità equipollenti. Tutte queste cose fino a ieri non venivano
dette, vengono dette adesso e noi a queste ci dovremo attenere,
dovremo cominciare a ragionare per fare rapidamente una marcia
indietro.
Che cosa dovremo fare? Innanzitutto, alcuni provvedimenti mi
pare che siano stati presi, che a mio giudizio probabilmente non
sono sufficienti, utilizzando anche una parte dei finanziamenti che
lo Stato ha messo a disposizione. Si parla di 3 milioni di euro per
quanto riguarda la Valle d'Aosta, dove si dice che bisognerà
riorganizzare soprattutto i flussi all'interno dei reparti,
bisognerà organizzare i percorsi di
pre-triage
, bisognerà
acquistare delle attrezzature che siano confacenti all'emergenza.
Questo mi pare che sia stato detto in un recente documento del
Collegio di direzione e condiviso con l'Azienda e credo con
l'Assessorato. Io ho fatto delle considerazioni, anche a mezzo
stampa, su alcune cose che io ritengo invece fondamentali per
quanto è il mio modo di vedere, perché pensare oggi di investire
per quanto attiene all'emergenza Covid, quindi per quello che il
decreto legge n. 34 ci dice e ci impone, esclusivamente solo su
quello che sarà il futuro ospedale e ampliamento, secondo me è un
po' fuorviante. Quindi ho ribadito che bisognerà concentrarsi nei
prossimi mesi per cercare delle soluzioni che ci mettano in linea
col decreto legge n. 34. È chiaro che le due cose non devono andare
una contro l'altra: una potrà avere il suo percorso e una deve
averne un altro.
Io ritengo, come ho detto, che in questo momento sia
fondamentale riuscire a utilizzare gli spazi che in questo momento
abbiamo a disposizione, per far sì che ci sia la possibilità di
allocare quelle strutture che possono permetterci innanzitutto di
avere dei percorsi separati all'interno dell'ospedale per quanto
attiene il pronto soccorso. Questo è fondamentale e ce lo dice il
decreto legge n. 34: i pazienti che eventualmente dovessero
ripresentarsi con un'infezione da Covid-19 o da altre emergenze
analoghe, non dovranno più avere nessun tipo di commistione di
percorso con i pazienti cosiddetti normali, chiamiamoli così, tanto
per capirci. Ritengo che una delle soluzioni sia quella di riuscire
a recuperare degli spazi all'interno dell'attuale struttura
ospedaliera. L'unico spazio recuperabile è quello degli ambulatori
della piastra. Ma questo dato, secondo me, è fondamentale per un
altro aspetto che va nella direzione proprio del decreto legge n.
34, che è quello di ridurre gli accessi all'interno dell'ospedale,
ridurre il numero di persone che accedono tutti i giorni dentro
l'ospedale Parini, e per questo l'unico modo che abbiamo è togliere
gli ambulatori da dentro l'ospedale Parini, che portano più di
100.000 accessi all'anno, che dovrebbero trovare un'altra strada,
perché queste sono le persone che possono portare delle infezioni
all'interno dell'ospedale. Questo era stato anche previsto da
pareri che erano stati dati da strutture come la SID, eccetera,
proposte che erano state fatte e che, secondo me, dovrebbero essere
riprese e rivalutate.
È evidente che lo stesso ragionamento così importante va fatto
sul territorio dove sarà indispensabile ed è indispensabile, credo
che nel progetto di legge attuale è pensato anche questo dato, di
potenziare le strutture, sia le RSA che le micro. E qui il dato
della sanitarizzazione delle micro è fondamentale: sanitarizzare le
micro vuol dire avere degli infermieri e dei medici all'interno
delle micro, che sono in grado di evitare che i pazienti lievi si
trasformino in pazienti gravi. Oggi la terapia per quanto riguarda
il Covid-19 ci consente di evitare il peggioramento rispetto ai
primi giorni della pandemia, perché oggi esistono dei protocolli
terapeutici che riescono a bloccare, prima che la malattia diventi
irreversibile, il peggioramento della malattia. Quindi questi
pazienti potranno essere curati, dovranno essere curati, se
possibile prima di arrivare in ospedale. Perché l'ospedale è stata
la zona più rossa di tutta la regione. Noi abbiamo un ospedale,
abbiamo una struttura e i dati che ho citato prima relativi alle
altre regioni risentono anche di questo fatto, perché noi non
potevamo mandare pazienti da altre parti, ma li dovevamo per forza
di cose allocare tutti al Parini.
Vorrei solo fare una brevissima divagazione sul ruolo che ha
avuto e che potrebbe avere la struttura di Saint-Pierre. La
struttura di Saint-Pierre fa parte del sistema sanitario regionale,
eroga prestazioni pubbliche ed è gestita da privati. In tutte le
regioni d'Italia, in particolar modo nelle regioni del Nord, la
Lombardia soprattutto, ma il Piemonte idem, la Liguria uguale, il
Veneto uguale, le strutture sanitarie private accreditate sono
state utilizzate, tutte sono state utilizzate, per poter
partecipare alla gestione dei pazienti Covid, tutte, alcune sono
state addirittura completamente trasformate in ospedali Covid.
Senza andare tanto lontano, basta andare a vedere cosa è successo a
Torino e lo saprete: la Pinna Pintor, il Gradenigo, eccetera.
Questi sono dati che secondo me noi non possiamo rimuovere. Io
credo che il coinvolgimento della clinica di Saint-Pierre sia stato
utile, probabilmente è stato fatto in maniera precipitosa; mi
auguro che, se ci sarà la possibilità di trovare un accordo, sia
invece fatto in maniera congrua e che la struttura di Saint-Pierre
funzioni e serva per dare un aiuto alla struttura pubblica, nel
caso in cui questa non sia in grado di gestire un'eventuale seconda
ondata.
È chiaro che ci sono stati probabilmente degli errori, forse
delle sottovalutazioni, forse ci sono state delle situazioni che
hanno funzionato meno bene di quelle che avrebbero dovuto
funzionare, ma questo deve essere un motivo per farci migliorare
nel caso in cui questa cosa si dovesse presentare nelle prossime
settimane. Purtroppo, i dati oggi dimostrano che in Europa e anche
in Italia, in Lombardia oggi, i dati sono di nuovo in aumento, in
Europa in particolar modo, ma anche nel nostro Paese.
È evidente che bisognerà investire rapidamente, e qui mi rendo
conto che un disegno più ampio sarebbe fondamentale, ma qui bisogna
dare una risposta nei prossimi mesi. Il discorso dell'attrattività
di figure specialistiche è fondamentale: è fondamentale riuscire a
incentivare i nostri specialisti che stanno lavorando qui, per
evitare che se ne vadano; è indispensabile riuscire a implementare
le borse di studio, dando la possibilità ai nostri studenti di
rimanere qui, soprattutto di frequentare quelle discipline che sono
fondamentali e che l'articolo 34 ha declinato come discipline da
incrementare per quanto attiene ai prossimi anni. Sarà fondamentale
investire, come la legge prevede, nell'osservatorio epidemiologico
regionale, nella struttura epidemiologica dell'azienda sanitaria
locale. Ora tutto questo è assolutamente indispensabile e io credo
che bisognerà fare in fretta, bisognerà fare rapidamente: ogni
giorno che passa è un giorno che noi regaliamo alla prossima
emergenza; on so se sarà Covid o sarà qualcos'altro, ma ogni giorno
noi lo regaliamo. Quindi penso che sia molto importante cercare di
ragionare anche sugli emendamenti che sono stati presentati un po'
da tutti, per cercare di trovare una sintesi almeno sulla parte
sanitaria e riuscire a elaborare un documento che possa essere
veramente utile e che dia delle risposte nei tempi che questa
emergenza oggi richiede.
Presidente -
Ha chiesto la parola per il secondo
intervento la collega Spelgatti. Prego.
Spelgatti (LEGA VDA) -
Avrei voluto parlare alla fine di
tutta la discussione generale, ma mi brucio il secondo intervento,
perché non posso resistere a dare una risposta a lei, collega
Peinetti. Come al solito lei ha cercato di minimizzare tutti i dati
di tutte le statistiche che escono a livello nazionale sulla nostra
sanità e che fanno riferimento non solo ai discorsi dell'emergenza
Covid, ma al risultato della gestione della nostra sanità degli
ultimi anni in tutti i campi, trovando sempre la stessa scusa: noi
siamo solo una piccola comunità, i dati non sono paragonabili.
Questa è la scusa che la Regione ha sempre portato di fronte a
tutti i dati che sono stati presentati ogni volta. Ripeto, io li ho
solo letti, ma sono i dati nazionali, i commenti nazionali sulla
nostra sanità, frutto del lavoro della nostra sanità negli ultimi
anni.
Io ricordo che la nostra sanità è sempre stata un fiore
all'occhiello, un qualcosa che funzionava molto bene e di cui
essere fieri, fino a quando è cambiato il vertice di chi tirava le
fila della sanità. Gli operatori sanitari sono stati quelli, i
medici, gli infermieri, le OSS, sotto non era cambiata la
situazione rispetto al momento dell'eccellenza, è cambiata la
testa. Chi c'era alla testa, collega Peinetti?! Forse bisogna
preoccuparsi di quello che si è fatto. Ognuno si deve assumere
appunto le proprie responsabilità per tutto quanto. Non ho altro da
aggiungere.
Presidente -
La parola al collega Marquis.
Marquis (SA) -
Siamo stati colpiti dalla più grave
pandemia di questo secolo, così come gli altri stati, l'Italia,
anche la Valle d'Aosta; siamo stati messi a dura prova di fronte a
una gravissima emergenza sanitaria e
in secundis
a una grave
emergenza economica. Per quanto riguarda la questione sanitaria è
stato sottolineato che questa situazione ha lasciato molto dolore
nelle famiglie valdostane, ci sono stati 146 morti, altri che se la
sono cavata, ma hanno visto tristezza e dolore di fronte ai propri
occhi. Credo che sia stata una situazione difficile da gestire, una
situazione però che ha messo in luce anche dei problemi di natura
organizzativa e ha evidenziato delle criticità che facevano parte
già del nostro sistema, ma che prima non erano agli occhi di
tutti.
Cosa è stato fatto? Sicuramente ha influito molto la situazione
di contesto anche politico. Ci troviamo in regime di
prorogatio
, con un governo privo di tre componenti, quindi
poco più che dimezzato, senza una maggioranza che lo sostiene. In
questo contesto politico si è dovuto affrontare una situazione
gravissima di emergenza e credo che non vadano sottovalutati questi
aspetti, perché avrebbero potuto e hanno condizionato il modo di
gestione per poter dare delle risposte, le migliori possibili,
compatibilmente coi mezzi a disposizione, per lenire la sofferenza
e il disagio nella popolazione valdostana e per cercare di fare
uscire tutti nel migliore dei modi da questa oggettiva
difficoltà.
Come si è reagito a fronte di questa emergenza? Sotto il profilo
sanitario, molti colleghi sono già intervenuti e hanno evidenziato
che per quanto è stato possibile si è ristrutturato un modo di
approccio, si è creata una struttura a questo dedicata.
Vorrei soffermarmi adesso su quello che ho detto sin dai primi
giorni, che ho sostenuto in modo forte, però è caduto un pochettino
nel vuoto, che c'era la necessità di creare un reparto Covid per
l'economia della Valle d'Aosta. Questo cosa stava a significare?
Stava a significare che occorreva creare all'interno della pubblica
amministrazione un'
equipe
, un rafforzamento delle strutture
finalizzato a dare delle risposte adeguate alla situazione che
abbiamo di fronte.
Cosa è stato fatto? Il 25 marzo è arrivata in Consiglio una
prima legge con delle misure urgenti per far fronte alla situazione
di difficoltà delle imprese e delle famiglie. Sono state sospese le
rate dei mutui e sono stati previsti dei trasferimenti ai confidi
valdostani per garantire l'accesso al credito alle imprese. Da lì
in avanti, la II Commissione, tenuto conto di questo contesto di
mancanza di una maggioranza, di ricerca di una condivisione e di
partecipazione su delle scelte, è stata incaricata di predisporre
una proposta di legge. Voglio sottolineare che la proposta di legge
è stata confezionata in diciotto giorni, e credo che per essere una
legge partecipata questo possa essere un elemento da sottolineare,
perché mai in questi anni avevo visto una legge partecipata
riuscire ad arrivare all'approvazione in diciotto giorni. Una legge
in cui sono state portate delle idee da tutti i consiglieri, è nata
sul presupposto di 160 idee progettuali che sono state messe a
disposizione e che sono arrivate a una sintesi. Questo
provvedimento è arrivato alla massima condivisione in
quest'aula.
Sin da subito avevamo capito che c'era una grande difficoltà,
perché poi la legge doveva essere attuata. Abbiamo scritto in tutte
le maniere, nero su bianco, che bisognava approcciare con una
modalità innovativa, che le strutture della Regione, le strutture
del Consiglio, la Giunta e il Consiglio dovevano parlarsi per
arrivare a una sintesi, per dare delle risposte che arrivassero il
prima possibile a tutti i valdostani. Avevamo chiesto di fare una
piattaforma in contemporanea a che noi scrivevamo la legge. Abbiamo
sentito la risposta poi in qualche conferenza stampa, che un
approccio serio faceva sì che le piattaforme si creino dopo che si
approvano le leggi. Questo ha fatto sì che ci sono stati quasi
trenta giorni di ritardo per approcciare a questa tematica. Ma il
dispetto non è stato fatto alla II Commissione, il danno è stato
fatto ai valdostani che sono in attesa ancora oggi di avere le
risorse a disposizione.
Mi ha fatto piacere sentire ieri il Presidente che ha
evidenziato che stavolta non è così, che questa volta la
piattaforma è già in fase di costruzione prima che il disegno di
legge venga approvato. Ecco, credo che questo sia un atteggiamento
di responsabilità, perché l'avevamo già evidenziato due mesi fa che
si doveva procedere in questa maniera per arrivare a dare delle
risposte, perché qui bisogna anche cambiare il modello di
costruzione dei provvedimenti, se vogliamo dare delle risposte che
siano innovative e che siano date nei tempi che la gente si
aspetta. Dopodiché è stata approvata la seconda legge, è stato
intrapreso l'iter con delle risorse molto più robuste, che portano
alla definizione di questo disegno di legge, che è stato costruito
dal Governo regionale con l'istituzione di un comitato tecnico per
cercare di dare una mano, per cercare di contribuire a determinare
questo articolato. Debbo dire che è stato un percorso che avrebbe
potuto essere più partecipato, un percorso di cui forse c'era da
prendere coscienza che avrebbe avuto poi il culmine ultimo dentro
quest'aula e doveva essere messo a fattore comune per arrivare a
una sintesi. Una sintesi che ieri correttamente il Presidente ha
chiesto, ha evidenziato che non ci sono i numeri, quindi siamo
tutti chiamati a un atteggiamento di responsabilità. Però
responsabilità avrebbe voluto che quando non ci sono i numeri ci
fosse un approccio responsabile anche di partecipazione e di
condivisione, per arrivare alla soluzione del problema. Adesso
cercheremo tutti, io immagino, almeno noi, e il nostro sarà uno
spirito costruttivo. Abbiamo presentato tutta una serie di
emendamenti che riteniamo che siano migliorativi rispetto al testo
che è stato messo a disposizione e anche tanti altri colleghi si
sono dati da fare con onestà intellettuale a predisporre delle
proposte di miglioramento. Con questo spirito approcciamo per
cercare di portare a termine questa operazione, per cercare a
questo punto di salvare il salvabile e mettere a disposizione dei
valdostani quello che sarà possibile nel migliore dei modi.
L'esperienza che abbiamo fatto in questo percorso. Abbiamo
partecipato alle audizioni, è stato un momento importante, è stato
un momento che ci ha consentito di confrontarci con le associazioni
di categoria, con le parti sociali, con tutti coloro che
rappresentano il tessuto produttivo della Valle d'Aosta. Abbiamo
colto un grido di allarme, una richiesta di aiuto a fronte della
situazione di estrema difficoltà a cui è stato sottoposto tutto il
sistema produttivo valdostano. Ma debbo dire che è emersa anche una
cosa nuova e questo ritengo che sia molto positivo, una crescita
diffusa della consapevolezza che è superato il momento in cui si dà
un pesce a un uomo per nutrirlo un giorno, ma bisogna insegnargli a
pescare per poterlo nutrire nel tempo. Mai come in questa
situazione, perché abbiamo già avuto modo di ascoltare le categorie
quando partecipano alle audizioni in fase di bilancio, abbiamo
colto questo messaggio positivo: una richiesta di progettualità,
una richiesta di strategia per poter uscire da questa situazione
oggettivamente difficile.
A questo riguardo devo dire che quello che abbiamo ascoltato
nelle audizioni è confermato nella relazione della Banca d'Italia,
che è stata prodotta in questi ultimi giorni. È stato evidenziato
che la Valle d'Aosta vive una situazione duplice di difficoltà:
all'inizio dell'anno siamo stati colpiti da un'emergenza sanitaria
che si è innestata su una situazione di arresto di crescita del
PIL, quindi su una situazione già di per sé di difficoltà a livello
economico generale. Una situazione in cui è calata la produzione
industriale per la diminuzione delle esportazioni, una situazione
in cui il settore delle costruzioni non ha avuto nessun movimento
rispetto al passato, vive ancora in una situazione di profonda
crisi, ma l'epidemia non ha fatto altro che aggiungere una grave
difficoltà a quello che è il nostro settore principale, il settore
terziario, dove la parte prevalente la fa il turismo. Il turismo ha
subito un forte contraccolpo nel mese di marzo e aprile e gli
operatori guardano con preoccupazione all'imminente stagione
estiva, perché nonostante il lockdown sia terminato ci sono delle
serie preoccupazioni per quella che può essere la ripresa
dell'attività in modo diffuso sul nostro territorio.
Questa situazione ha messo in evidenza tutta una serie di
criticità della Valle d'Aosta, di cui in qualche modo se ne parlava
già prima, però il Covid non ha fatto altro che evidenziare
l'intensità della problematicità. Mi riferisco al problema della
Valle d'Aosta cablata: basta digitare su internet "Valle d'Aosta
cablata" e vi accorgerete che nel 2015 venivano fatti degli annunci
che la Valle d'Aosta era cablata, in realtà era stata messa giù la
rete principale, ma non c'erano ancora delle abitazioni collegate
alla banda larga. Oggi, anche sotto questo profilo, abbiamo visto
quali sono le difficoltà di infrastrutturazione sul territorio con
lo
smart working
, con le esigenze delle imprese in una
realtà di montagna di poter lavorare in remoto, sono state
evidenziate delle situazioni che se non ci fosse stato il Covid
magari ce ne accorgevamo tra qualche tempo.
Pertanto, alla luce della situazione di contesto, credo che la
riflessione che vada fatta su questo disegno di legge è che ci
sono, per carità, anche delle proposte di norme che possono avere
qualche innovatività di approccio rispetto al passato. Mi
riferisco, ad esempio, all'approccio che c'è stato sul cercare di
mettere in correlazione la produzione agricola con quella
commerciale e turistica; sono degli sforzi apprezzabili, però la
sommatoria delle iniziative contenute non lascia delineare una
strategia di approccio e non c'è una progettualità che emerge dalla
lettura di questo articolato. Questo credo che possa essere un
segno di un approccio ancora tradizionale rispetto alla situazione
che si ha davanti, un'occasione un po' sprecata rispetto alle
grandi disponibilità economiche che vengono messe a disposizione su
questo disegno di legge, delle risorse che difficilmente nei
prossimi mesi o nel prossimo periodo si avranno ancora a
disposizione per cercare di dare rilancio all'economia valdostana.
Questo è, secondo me, un limite che va evidenziato e su cui bisogna
cercare, in qualche modo, laddove è possibile, di intervenire con
dei fattori correttivi in questi due giorni, per cercare di dare un
po' più di prospettiva rispetto a uno sguardo prettamente di
immediatezza. Perché se è vero che i primi due disegni di legge
erano delle misure urgenti che dovevano far fronte alla difficoltà
delle famiglie in quanto persone fisiche per avere le
disponibilità, per svolgere la propria vita nei mesi di massima
emergenza del Covid, è anche vero che questo dovrebbe essere il
disegno di legge del rilancio che dà le risposte alle imprese.
A questo riguardo debbo dire che su 160 milioni di euro è un po'
poco il fatto che ci siano 50 milioni a disposizione delle imprese,
perché quelli che vengono messi a disposizione delle imprese sono i
soldi che il giorno dopo sono in circolo. I soldi che vengono messi
in mano alla pubblica amministrazione sono dei soldi che nel
migliore dei modi saranno messi in circolo fra sei mesi, e forse
sarà un po' tardi. Io auspico che ci possa essere la possibilità di
mettere in circolo prima possibile questi soldi, perché
diversamente non sono più delle misure urgenti, ma che rischiano di
arrivare quando forse non c'è più l'utilità per poterle gestire,
perché la situazione diventa compromessa.
Il rapporto della Banca d'Italia ci dà anche dei dati
preoccupanti, ci dice che il 30 percento delle imprese è a rischio
di liquidità, quindi questo è un aspetto che deve fare riflettere.
Quando prima parlavo di emergenza economica e di reparto Covid a
livello economico, mi riferivo che una volta che i disegni di legge
vengono trasformati in legge, vanno verificati sulla loro
attuazione. Non possiamo dire il 25 marzo che abbiamo messo a
disposizione dei confidi delle risorse per attivare un principio
leva di 25 milioni di euro di accesso al credito e poi ci facciamo
fare un rapporto dopo sei mesi per vedere questi soldi come sono
stati messi a terra. Io ho fatto una piccola verifica: a oggi non
ce n'è ancora uno di quei soldi messi a terra, di quei 25 milioni
di euro! Quindi cosa vuol dire? Che il legislatore apparentemente
nella sua testa ha affrontato il problema, il problema è risolto.
Di fatto il problema non è risolto sull'accesso al credito. Credo
che, così come quando nel reparto di rianimazione dell'ospedale
prendono in carico un paziente, il bollettino medico viene fatto
una volta al giorno, non viene fatto dopo sei mesi per verificare
qual è il suo stato di salute, e questo significa che bisogna avere
un approccio nuovo, che bisogna seguire tutto l'iter della pratica
per capire come va a finire, se la misura arriva a destinazione, se
l'effetto della misura proposta arriva a buon fine.
Ricordo anche che ai tempi dalla legge n. 5 il dibattito era
forte se mettere ancora dei soldi ai confidi o sennò attivare
l'altra misura su Finaosta. La misura su Finaosta è stata attivata,
è stata trovata una mediazione, quella misura ha avuto un immediato
effetto positivo rispetto alla richiesta delle imprese: ci sono
150, mi sembra, richieste che sono arrivate nell'arco di qualche
ora, e adesso mancano le risorse. Questo per dire che bisogna fare
degli sforzi anche organizzativi per cercare di dare delle risposte
che possano garantire il risultato, perché diversamente purtroppo
chi vive il territorio non riesce a trovare soddisfazione e via
d'uscita alle difficoltà che incontra tutti i giorni.
Alcuni esempi veloci per capire e anche per fare qualche
riflessione sul disegno di legge. Ho letto con piacere il fatto che
si approcciava al problema della semplificazione e questo devo dire
che è un fatto positivo. In parte però sono rimasto deluso, perché
sono state scritte sette otto pagine di proposte di semplificazione
con una piccola dicitura: "Gli uffici possono avvalersi di questi
articoli di legge semplificativi". Faccio un esempio per potersi
capire meglio. È come se nel Codice della strada ci fosse scritto:
"Gli agenti possono erogare la sanzione a chi va a 180 all'ora in
autostrada". Se il legislatore avesse approcciato in questo modo,
credo che non sarebbe riuscito a ottenere dei benefici sotto il
profilo del miglioramento della sicurezza lungo le strade. Io credo
che è arrivato il momento di dire che se si semplifica si deve
semplificare, perché diversamente rimangono parole gettate nel
vento e articoli ulteriori che vengono scritti senza produrre poi
nessun effetto. Abbiamo proposto un emendamento sul rilascio delle
concessioni edilizie. Devo dirvi, lo dico a malincuore, che
chiediamo di riscrivere la procedura, affinché in una regione
autonoma titolata di potestà legislativa primaria sull'argomento si
possano rilasciare le concessioni edilizie nei termini in cui
vengono rilasciate in Lombardia e in Emilia-Romagna, dove viene
scritto che per tutte le città con popolazione inferiore a
centomila abitanti le concessioni edilizie devono essere rilasciate
in 75 giorni. Ora, noi in un contesto dove abbiamo l'edilizia
bloccata, abbiamo delle situazioni in cui la gente ci chiede
risposte celeri, credo che dobbiamo fare uno sforzo aggiuntivo per
dare le risposte nei tempi corretti che i nostri cittadini si
aspettano.
Altro esempio, mutui casa. Abbiamo fatto una battaglia nella
finanziaria, abbiamo portato alla luce che c'erano 800 domande per
circa 70/80 milioni di euro non corrisposti ai cittadini
valdostani, abbiamo scritto un articolo di legge che è stato
approvato nell'aula che istituiva un doppio binario: il binario
Finaosta e il binario per poter accedere alle banche; siamo al mese
di giugno, abbiamo dovuto produrre un emendamento per autorizzare
la Giunta a stipulare la convenzione con le banche. Ora io mi
chiedo: la Giunta non ci poteva dire il 25 marzo di scrivere nella
legge n. 4 quell'emendamento che scriviamo oggi, di autorizzazione
per stipulare la convenzione con le banche, così che avremmo
risparmiato tre mesi? Tre mesi per noi che prendiamo lo stipendio
sono niente, sono pochi; tre mesi per gente che aspetta di fare una
casa o di intraprendere un'attività sono lunghissimi. Ecco, io mi
chiedo queste cose, queste sono cose che noi possiamo fare e che
sono nella nostra disponibilità. Cerchiamo perlomeno di dare delle
risposte laddove è semplice, laddove si può facilitare l'approccio
a fare impresa, a valorizzare le attività imprenditoriali, perché
la Valle d'Aosta è da troppo tempo che è troppo centrata sulla
parte pubblica, bisogna riuscire a facilitare le partite IVA, a
facilitare le imprese, tutto il mondo produttivo a cercare di
uscire da questa situazione. La gente ci chiede anche semplicità,
non solo soldi. Non è con 4000 euro di un fondo perso che
risolviamo i problemi, questo è un aiuto che in questo momento
serve, però non è di sicuro l'aiuto e il sostegno che fa ripartire
delle attività, che fa riposizionare delle imprese nel mercato.
Ecco, io credo che ci vada un approccio nuovo improntato alla
responsabilità.
Adesso voglio solo leggere le ultime righe di un documento che è
stato messo a disposizione da una categoria che è stata audita. Ci
dice, rivolgendosi a tutti i consiglieri: "Abbiate il coraggio di
sostenere le vostre posizioni, abbiate la lungimiranza e la forza
necessaria per raggiungere i vostri e nostri obiettivi per una
Valle d'Aosta migliore, ma attenzione, perché saremo giudicati
dalle generazioni future non per quello che abbiamo fatto oggi in
questa aula, ma per ciò che avremmo dovuto fare". E io credo che
Stella Alpina, cioè il nostro gruppo, io personalmente, ci poniamo
con un approccio costruttivo e improntato alla responsabilità
nell'analisi di questo documento. Sicuramente guarderemo con
attenzione a tutti gli emendamenti che sono stati prodotti,
guarderemo e speriamo in un'attitudine ricettiva anche da parte del
Governo rispetto alle iniziative che sono state da noi
rappresentate, perché riteniamo che vadano nell'interesse della
comunità intera. Abbiamo presentato delle proposte puntuali che
possono essere migliorative. Abbiamo chiesto l'inserimento, ad
esempio, dei liberi professionisti nella misura a fondo perso, una
categoria completamente dimenticata nel disegno di legge che era
presente nella bozza iniziale, poi sparita nel testo definitivo;
abbiamo cercato di introdurla, so che ci sono anche altre
sensibilità in aula sotto questo profilo. Cerchiamo tutti di dare
un contributo per riuscire a portare ai valdostani una proposta
politica legislativa che possa corrispondere alle loro esigenze, ma
soprattutto io auspico che poi venga attuata questa proposta, che
si cambi marcia sotto il profilo gestionale, perché senza una
riforma di attuazione i valdostani penso che prima dell'estate o
fino a fine estate sarà difficile che possano avere qualche risorsa
nelle tasche. Questo sarebbe veramente drammatico come segno,
quindi da parte nostra ci mettiamo tutta la collaborazione
possibile e immaginabile. Qualora ci sia la disponibilità di
ascoltare, noi il nostro contributo lo daremo con la massima onestà
intellettuale possibile.
Presidente -
Ha chiesto la parola il collega Vesan.
Prego.
Vesan (M5S) -
Intervengo questa seconda volta per
precisare alcuni punti che nel discorso da me precedentemente fatto
temo non siano stati sufficientemente capiti, infatti ho sentito
delle interpretazioni da parte dei colleghi che meritano di essere
un pochino precisate.
Il primo punto è relativo all'articolo 17 e quindi ai
finanziamenti nei confronti degli enti locali. Qualcuno ha messo in
dubbio in quest'aula la sensibilità del Movimento 5 Stelle nei
confronti degli enti locali, dell'autonomia degli enti locali e
addirittura anche questa scarsa sensibilità, questo scarso senso di
gratitudine da parte nostra nei confronti degli operatori sanitari
e quindi mi permetto di fare qualche piccola precisazione.
Relativamente ai fondi per i comuni, il CELVA si è espresso dopo
che la Giunta ha fatto una trionfalistica conferenza stampa
annunciando 40 milioni di euro a disposizione dei comuni. A quel
punto il CELVA con entusiasmo ha detto: che bello, siamo tutti
contenti. Sulla scorta di questo è stato approvato questo articolo,
i soldi sono un po' calati, sono stati diversamente motivati, ma
nel merito alla fine è venuta fuori una quota, sostanzialmente
"figlia" di un ordine del giorno presentato dalla collega Pulz,
relativo al sovragettito IMU e un'altra quota che a questo punto
invece è destinata all'emergenza in cui vengono assegnati dei fondi
uguali per tutti i comuni e per attività di investimento, ma
discrezionali e indipendenti dall'emergenza sanitaria.
In prima battuta su questo punto il Movimento 5 Stelle ha
presentato un primo emendamento finalizzato esclusivamente,
mantenendo gli stessi importi, all'inserimento di un vincolo di
destinazione che legasse queste spese non a dare i soldi alle
imprese, come ha detto un mio collega parlando di questo, ma a dare
i soldi alle imprese perché realizzino opere nell'ambito delle
strutture pubbliche finalizzate alla soluzione dell'emergenza.
Perché è su questo che stiamo legiferando in questo momento.
Mi piacerebbe sapere da questi miei colleghi che così tanto
hanno criticato, sostenendo invece l'importanza del valore della
votazione a larghissima maggioranza da parte del CELVA, se
nell'analisi di questo provvedimento è stato preso in
considerazione, visto che si parla di interventi sulle scuole, che
non tutti i comuni valdostani hanno delle scuole medie e quindi su
questo devono poter intervenire, non tutti i comuni valdostani
hanno degli asili nido e su questi è importante intervenire. Non
solo, ma l'intervento nelle scuole è particolarmente diversificato
fra le scuole di paese, che hanno istituti con una certa dimensione
e un minimo numero di studenti, rispetto agli studenti del
fondovalle, per non parlare del capoluogo. Ma la proposta che è
stata portata avanti, che è arrivata in aula fino a oggi e che
ancora qualcuno sta difendendo, è di dare gli stessi identici soldi
uguali a tutti, senza nemmeno imporre, se non come un vago
suggerimento, l'utilizzo degli stessi per le scuole.
Arrivati di fronte a questa scarsa disponibilità al confronto,
confrontandoci con altre forze politiche che volevano intervenire
su questo articolo, abbiamo potuto inserire la possibilità di
questo vincolo di destinazione ed è vero che questo comporta un
taglio significativo, ma mirato e giustificato. L'articolo 17, così
come proposto dalla maggioranza, invece non trova nessuna
giustificazione della quale abbiate voluto metterci a parte, perché
in nessuna maniera, in nessun documento sulle esigenze dei comuni,
né prodotto dal CELVA né prodotto dalla Giunta, sono riuscito a
capire come potessero coincidere le necessità con 300.000 euro in
ognuno dei comuni valdostani. Da qui il sospetto, secondo noi
piuttosto fondato, che invece l'esigenza fosse legata all'imminenza
delle elezioni comunali. Sarei felice di essere smentito, però con
dati, non con dichiarazioni.
Su un altro punto avrei ancora delle perplessità, perché
qualcuno che, grazie alle indagini sulla 'ndrangheta si è visto
strappare le braccia dalla medicina ed è venuto invece in questa
aula, ha citato i dati relativi alle altre regioni del Nord Italia.
Non interverrò sui dati dei contagi, perché questi effettivamente
dipendono anche dall'effettuazione dei tamponi, ma sui dati dei
decessi che sono stati dichiarati, fatto salvo il Veneto e il
Friuli-Venezia Giulia, come sovrapponibili ai dati valdostani.
Ecco, io confido che il collega in questione usi il bisturi molto
meglio del pallottoliere, perché facendo un confronto con una
provincia che è più o meno nelle stesse nostre condizioni, cioè una
provincia sostanzialmente turistica e di montagna del Nord Italia
come quella di Bolzano, in Valle d'Aosta ogni 100.000 abitanti ne
sono morti 116, nella provincia di Bolzano ogni 100.000 abitanti ne
sono morti 54, ben meno della metà. Possiamo giustificare questa
cosa come vogliamo, ma dire che è solamente una dichiarazione
allarmistica no, non me la sento di farlo, questi sono numeri e
sono dati.
Sempre da parte dello stesso collega ci è stata evidenziata, ed
è l'ultimo punto che affronterò, la nostra insensibilità, la nostra
scarsa gratitudine nei confronti degli operatori sanitari. Nella
nostra proposta, nei nostri emendamenti non c'è nessun taglio nei
confronti di questa proposta, però sì, abbiamo evidenziato il fatto
che dovendo investire risorse per la risoluzione di un'emergenza
sanitaria, la tempistica e le modalità con cui le stesse dovranno
essere investite sono diverse. Siamo fermamente convinti che
abbiano lavorato ben oltre i loro doveri e che abbiano con la loro
dedizione salvato tanti valdostani, pur nelle condizioni in cui
sono stati messi, cioè con mascherine inadeguate, con continui
tagli fatti da maggioranze sovrapponibili all'attuale, che hanno
fatto tagli alla sanità negli anni passati, con un monitoraggio
della situazione sanitaria all'interno delle strutture per gli
anziani quasi nullo a inizio dell'emergenza sanitaria. Ebbene,
queste persone hanno lavorato e salvato tantissime vite nonostante
il lavoro da parte di questa maggioranza e meritano la gratitudine
di tutti, ma meritano questa gratitudine in un modo un po' diverso
da quello che viene formulato, e quindi quello che è stato detto da
me ieri era che questo riconoscimento doveva avvenire alla fine
dell'emergenza sanitaria e possibilmente non all'inizio della
campagna elettorale. Perché probabilmente gli operatori sanitari
che così tanto si sono impegnati non hanno richiesto questi soldi.
Io nell'audizione non ricordo questa cosa da parte veramente di
nessuno, però più volte ci hanno chiesto il riconoscimento della
loro dignità, ci hanno chiesto il rispetto del loro lavoro.
Concluderò con la lettura di un articolo di giornale
online
relativo a un'iniziativa fatta dai medici che
lavorano nei reparti Covid del Parini. "Il gruppo dei medici che
lavorano nel reparto Covid del Parini si autotassa e destina una
parte del proprio stipendio proprio al fondo emergenza Coronavirus
Valle d'Aosta, nato per il sostegno alle iniziative volte a
mitigare gli effetti collaterali prodotti dall'emergenza Covid-19.
I medici dei reparti Covid, quindi in primissima linea
nell'affrontare l'emergenza sanitaria, scrivono in una
comunicazione ai colleghi e all'Azienda che hanno deciso di
devolvere il 5 percento del proprio stipendio di aprile e maggio a
favore del fondo emergenza. L'iniziativa - si legge nella
comunicazione - è scaturita dal confronto tra colleghi anche in
risposta all'immobilismo della classe politica di fronte a questo
momento di profonda crisi socioeconomica. 'Durante questa emergenza
- scrivono infatti i medici Covid - noi operatori siamo stati
definiti "eroi" perché abbiamo e stiamo dedicando molte ore,
energie fisiche, sforzi intellettuali e partecipazione emotiva
all'assistenza dei malati colpiti da Coronavirus, ma siamo
consapevoli di essere anche oggi - e stiamo parlando dei giorni in
cui l'epidemia picchiava più forte sulla Valle d'Aosta -
privilegiati perché possiamo fare il nostro lavoro ricevendo
regolare compenso'".
Ecco, queste sono le motivazioni di qualche sospetto che non ci
fosse in questo atto, come dichiarato dalla collega, gratitudine
dei valdostani per tutti gli operatori che hanno gestito
l'emergenza Covid. No, in questo atto, fatto in questo modo e fatto
in questo momento, c'è tristemente sicuramente dell'altro. Grazie a
tutti e confidiamo di riuscire comunque col nostro lavoro ad
approvare una legge che porti la Valle d'Aosta fuori da questa
emergenza.
Presidente -
La parola al collega Restano.
Restano (VdA Ensemble) -
Inizio anche io con i
ringraziamenti alla Giunta, permettetemi, un po' ironicamente, per
essere presenti, perché quando noi abbiamo chiesto di fare le
audizioni della Commissione in presenza, non avevamo intenzione di
guardarci negli occhi tra noi consiglieri, volevamo confrontarci
direttamente con i componenti della Giunta, mentre voi vi siete ben
guardati di scendere fin qua sotto a confrontarvi con noi;
singolarmente ovviamente lo chiedevamo, non con tutti i dirigenti e
la Giunta al completo. Ma questo non era da parte nostra un atto di
presunzione o di prepotenza nei vostri confronti, perché poi per
invocare la condivisione capite che diventa un po' difficile,
collega Lavevaz, affermare che questa sia una legge condivisa,
perché o lei è estremamente ingenuo o fa finta di esserlo. La legge
n. 5 è stata condivisa, questa non lo è stata per niente. E se la
Giunta per motivi evidenti non poteva scendere fino a qua, la
condivisione poteva e doveva essere svolta tra consiglieri, che si
vedevano, ma l'iniziativa è in capo ai consiglieri di maggioranza,
ai capigruppo di maggioranza, e questo non è avvenuto. Quindi
questa, da parte nostra, non è una legge condivisa; forse è ancora
in tempo a diventarla, ma sino a questo momento di condivisione non
vi è stato nulla. I giochetti di arrivare in Commissione con la
legge preconfezionata e dire "la condividiamo" in un certo momento,
sono giochetti vecchi che abbiamo già tutti vissuto
à tour de
rôle
stando in maggioranza o in minoranza, e dopo qualche
annetto si impara che non ci si deve cascare dal punto di vista
politico.
Da parte nostra, comunque, accettiamo l'appello del Presidente
alla condivisione. Se la condivisione è, come ha detto qualche mio
collega, la disponibilità ad arrivare a una sintesi, sicuramente,
se è una condivisione di facciata che avviene dopo un accordo già
raggiunto sui diciotto, lo staremo a vedere, se no la invito
Presidente con una mozione d'ordine a chiedere la sospensione o a
utilizzare la pausa pasto per convocare la Conferenza dei
Capigruppo e vedere se riusciamo a trovare una vera condivisione.
Così vedremo cosa è possibile fare: da parte nostra e da parte di
tutto il Consiglio, lo ha dimostrato la legge regionale n. 5, chi
mi ha preceduto lo ha ben illustrato, la condivisione c'è sempre
stata e adesso è inutile dire che questa è una legge condivisa,
perché non corrisponde a verità.
Venendo al percorso del disegno di legge, come già detto da
tanti colleghi che mi hanno preceduto, bisogna un po' risalire al
periodo ante Covid e alla situazione del Consiglio decaduto, che ha
reso molto difficoltoso comunque in ogni caso costruire le tre
leggi. Soprattutto mi preme sottolineare come questa legge molto
corposa l'avrei vista in maniera diversa: avrei diviso la parte
sanitaria dalla parte più degli aiuti, dei ristori, dei contributi
alle aziende e di altre iniziative diciamo prettamente finanziarie.
Questo l'ho sempre affermato, perché le questioni sanitarie vanno
discusse giustamente nella Commissione preposta, la V, e invece,
vuoi per la questione delle videoconferenze, vuoi perché era
associata a una norma finanziaria, molte volte abbiamo confuso i
ruoli delle Commissioni e le audizioni dell'Assessore alla sanità
sono avvenute anche in II Commissione, addirittura nella Conferenza
dei Capigruppo, quindi è diventato un po' difficile raccogliere il
materiale e anche confrontarsi serenamente su tutti gli argomenti;
già non si era in presenza e quindi si sono ulteriormente
complicate le cose.
Parte dell'argomento della sanità, con il disegno di legge n.43,
era già stato accennato nel novembre del 2019 e questo fa
riflettere sull'urgenza e l'emergenza di determinate iniziative.
Forse sono diventate un pochino più urgenti adesso visto il Covid,
ma dovevano già essere poste in essere prima, avanzate prima. Siamo
da sempre critici, non è un segreto, rispetto a quella che è stata
la gestione della parte sanitaria. Il collega Peinetti è
intervenuto con una difesa d'ufficio, mi permetta collega, non
necessaria, perché la sanità valdostana, i dipendenti della sanità,
e all'elenco che ha fatto lei dei sanitari aggiungo i tecnici ma
anche gli amministrativi, che si sono tutti adoperati e meritano
l'inchino da parte nostra e tanti ringraziamenti, ma noi ci
dobbiamo interrogare su altre cose. Noi dobbiamo fare il confronto
politico e confrontarci con altre realtà territoriali. L'omogeneità
dei dati e altri lavori di sintesi sui dati lo dovrebbe fare
l'osservatorio che non abbiamo, lo dovrebbero fare i medici. Ma noi
dobbiamo interrogarci su cosa ha fatto la politica, se ha agito
correttamente, se abbiamo anticipato i tempi, perché era importante
anticipare i tempi in questo caso, e vediamo cosa hanno fatto altre
regioni non speciali e molto più grandi della nostra. Incide
tantissimo, a mio modesto parere, anche la morfologia territoriale,
perché le valli bergamasche non sono la Valle d'Aosta. Noi
potevamo, a nostro modo di vedere, essere un caso di studio, un
gioiellino, ma dovevamo avere la lungimiranza che forse, qua sì che
bisogna fare il confronto, altri governi regionali hanno avuto, la
capacità, essendo autonomi potevamo farlo, di decidere.
Il 31 gennaio eravamo qua in Consiglio, ma raccogliendo un po'
di dati era già nota la situazione, erano già arrivate
comunicazioni in assessorato riguardo all'epidemia o pandemia, come
la si voleva chiamare all'epoca. Noi eravamo impegnati in
Consiglio, avevamo la Fiera di Sant'Orso, poi abbiamo avuto la
Coppa del mondo di Sci. Mentre noi facevamo questo la Regione
Veneto è uscita, mi sembra un po' oltre la metà di febbraio, con
una commissione che studiava l'urgenza e l'emergenza e già aveva
previsto la collaborazione con l'ospedale di Padova, e avevano
fatto delle scelte.
Potrà sembrare adesso molto facile dire cosa avremmo fatto noi
se fossimo stati al governo. Alcune cose sono i temi che ritornano
sempre. Sicuramente noi avremmo avuto un direttore generale della
USL, sicuramente avremmo avuto un piano sociosanitario approvato,
perché guardando tra i banchi della Giunta mi viene da fare alcune
considerazioni. L'Assessore alla sanità e il Presidente, dal 2013 a
oggi sono le persone che sono state più tempo in Giunta e hanno
partecipato a tante scelte che hanno determinato il destino della
sanità: i tagli famosi - giustificati, eh - e dovuti alla crisi. Mi
ricordo nel 2016 il rimettere 20 milioni di euro alla sanità, a
seguito del rimpasto di Giunta; la nostra spesa si attestava
all'epoca sui 265 milioni euro - vado a spanne, non riprendetemi -
poi c'erano stati i tagli di circa 30 milioni di euro, poi si è
risaliti con quei 20 milioni di euro, e mi permetto sommessamente
di correggervi. È vero, in parte sono stati rimessi i soldi sulla
sanità, li rilanciamo. Il bilancio triennale 2019-2021, all'epoca
ero in Giunta, prevedeva 263 milioni di euro alla sanità, ed era
stato un forte segnale di ripresa. Successivamente il 2020-2022,
Assessore mi corregga se sbaglio, prevede 291 milioni di euro e
usufruisce dei fondi che il Governo che vi aveva preceduti era
andato a recuperare a Roma... non io. Quindi non è tutto merito di
questo Governo, come non era tutto merito del Governo che vi aveva
preceduti. Se vogliamo in questo caso c'è stata una continuità
amministrativa che è doverosa, però non è corretto dire: "Abbiamo
rilanciato e stiamo rilanciando noi del Governo". Avete, è vero, la
tendenza a fare un pochino da soli, soprattutto in questo ultimo
periodo, l'ho evidenziato prima sulla condivisione, però è bene
dire le cose come stanno e dare i meriti o parte dei meriti a chi è
giusto che li abbia.
Ritorniamo a quello che avremmo fatto o non avremmo fatto. La
politica a nostro modo di vedere doveva imporsi e acquistare
l'estrattore, senza perdere le famose tre settimane come emerge un
pochino dagli atti che ho potuto recuperare, questo per non doverlo
comprare di seconda mano o in promozione. E forse prima ancora -
Assessore, me lo deve confermare - io le chiesi: "Ma abbiamo una
strategia?" e lei mi rispose: "Certo che ce l'abbiamo", ma non ce
l'ha mai illustrata. Il Presidente del Veneto è andato in
televisione a illustrare la strategia; si può concordare o meno, ma
era la strategia politica che indicava una direzione, che è quella
sulla quale noi avremmo avuto piacere di confrontarci.
Non abbiamo perso le opportunità di dire che noi avremmo fatto
molti più tamponi, perché il dato di oggi che ci dice che abbiamo
tanti tamponi è un dato che va preso per quello che; a nostro modo
di vedere sono i tamponi nell'unità di tempo, in un certo periodo,
con i test sierologici, che ci poteva permettere, allora sì, in
presenza di tamponi e di dati significativi di dire: "Venite in
Valle d'Aosta" o "Non venite in Valle d'Aosta". Poi poteva capitare
e nessuno viene criminalizzato per questo, ma bisogna vedere qual è
il dato alla base che ci permette di fare l'affermazione ed è anche
tutto da provare se le nostre contaminazioni o meno siano dovute
all'afflusso dei turisti di quel famoso
weekend
. Noi non
l'avremmo fatto, perché non avevamo la strategia e i dati.
Perlomeno, la strategia forse ce l'avevate, ma non ce l'avevate
detta; adesso non mi ricordo la data della richiesta. Il 6 di marzo
in una riunione della Conferenza dei Capigruppo dissi che bisognava
intervenire sull'ospedale e sulle microcomunità (è tutto
registrato), perché altrimenti saremmo diventati gli incubatori del
virus. Prima di intervenire sulle microcomunità sono passati oltre
20 giorni: procedure, mi sembra il 26 di marzo, poi potrei
sbagliarmi.
La politica, non è per dare delle responsabilità, ma doveva
agire su queste cose. La politica deve fidarsi dei medici, perché
han fatto benissimo il loro lavoro, in ospedale hanno lavorato
benissimo, ma doveva mettere... e lo chiesi anche al direttore
dell'unità di crisi: "Ma vi abbiamo messo in condizioni di
lavorare?" e lui disse di sì. In realtà, per me, così non è stato,
perché noi non abbiamo avuto in mano la strategia, non l'abbiamo
comunicata alla popolazione, hanno dovuto intervenire i sindaci
sulle micro, non abbiamo diviso i flussi, che è un elemento
importantissimo in questo momento, sul territorio siamo stati
assenti. Poi i medici sono stati bravi, abbiamo dovuto triplicare,
come ha detto bene il collega Peinetti, i posti in terapia
intensiva, è avvenuto anche in altre regioni, ma questo confronto
continuo con le regioni molto più grosse, che hanno molte
difficoltà, che hanno tante aziende sanitarie, ma questo già ci
mette in difficoltà, perché noi eravamo più avanti. Adesso dobbiamo
dire: "No, no, ma siamo stati bravi come quella regione... più
bravi della Lombardia, più bravi... ", ma noi avevamo un'altra
sanità, avevamo un'altra capacità di agire.
Forse i famosi tagli ci hanno portato un pochino verso il basso,
ma la necessità è quella di reagire. E politicamente reagire,
permettetemi, non lo possiamo fare con questa legge, perché non è
questa la legge giusta, non è il momento, non abbiamo la piena
operatività né della Giunta né del Consiglio. È per questo motivo
che alcuni dei provvedimenti inseriti nella norma, a mio modo di
vedere, non sono propriamente corretti. Vengo anche a citarli.
Quando andiamo a creare o a ricostruire l'articolo 5 della legge
del 2000, lo dice uno che - questo me lo dovete concedere - sono
anni che faccio questa battaglia, sono andato un po' indietro negli
anni per vedere tutti gli interventi e per ricordarmi quanto tempo
fosse che chiedevo la riapertura dell'osservatorio. Ma per
l'osservatorio è solo da dare l'incarico e riaprirlo! Non c'è
bisogno di cambiare l'articolato, non è sostanziale. Abbiamo
aggiunto quattro punti, ma forse lo potrebbe fare il coordinatore o
la Giunta. Quindi un dubbio sull'articolo 74, un forte dubbio
sull'articolo 74, ce l'abbiamo.
Per quanto riguarda la sorveglianza epidemiologica dell'azienda
USL, l'articolo 78, non si può che condividere, noi ci siamo
permessi di presentare un emendamento, poi lo illustrerò,
sostanzialmente non cambia molto le cose, ma ci sono degli aspetti
formali che, a nostro modo di vedere, vanno corretti - questo sì
che è urgente, è urgentissimo, lo era già tre anni fa Assessore -
questi aspetti formali vanno corretti perché l'assessore Chatrian a
volte ci insegna che anche la forma è sostanza, e poi le spiegherò
cosa intendiamo in questo caso riferito al servizio di
epidemiologia.
Alcune altre cose che riguardano la sanità ci vedono intervenire
con degli emendamenti che poi avremo la possibilità di spiegare
quando si parlerà degli articoli specifici. Invece, permettetemi,
il grande assente di questa norma è il turismo, tanto che non lo
abbiamo neppure citato, non abbiamo neppure dedicato un capo al
turismo. Abbiamo anche in questo caso prodotto un emendamento. A
dire il vero avete inserito - permettetemi una battuta - una serie
di articoli a mo' di copia e incolla, che riguardano gli aiuti alle
imprese del settore. Perché ho detto: a mo' di copia e incolla?
Perché riguardano gli acquisti dei DPI, sostanzialmente, gli
investimenti sulla digitalizzazione e le consulenze per il
marketing
, che sono cose condivisibili. Nelle audizioni, se
mi ricordo bene, le associazioni di categoria, la Camera di
Commercio, hanno sempre continuato a insistere sul famoso "marchio
ombrello", che qui non viene recepito e posso ben capire il perché.
Ma ho richiamato la questione del marchio ombrello perché è un
pochino, tutto questo settore, in contraddizione con le iniziative
di investimenti e di consulenze marketing per le singole imprese.
Chi vive il territorio, alcuni sindaci lo possono anche
testimoniare, si trova a gestire questo problema, che ogni singola
azienda e ogni singolo comune vuole fare il proprio percorso di
consulenza e il timore è che, andando a investire dei soldi in
questo senso, ci scappi ulteriormente la corda della cosa e - ahimè
- il marchio ombrello si allontani ancora di più e con esso tutte
quelle strategia di marketing che ci vengono consigliate da chi si
occupa prevalentemente di questo settore.
Dicevo che il capo sul turismo manca. Tutti hanno citato il
rapporto di Banca d'Italia, abbiamo appreso con grande dispiacere
che il settore turistico è in ginocchio e che ha necessità di
essere rilanciato. Servono risorse e qualcuno prima di me, forse
proprio il collega Lavevaz, ha detto: "non vedo idee illuminate";
beh, in questo settore, permettetemi di dire, non ce ne sono
proprio su questa legge. Con una serie di emendamenti, quattro idee
abbiamo cercato di metterle, ma recependo quello che ci hanno
invitato a inserire gli operatori del settore e anche in questo
caso avremo modo di illustrarli caso per caso. Abbiamo ripreso il
progetto "Valle d'Aosta picnic", abbiamo ripreso insieme,
soprattutto altri colleghi, il
voucher
per il turismo. Sono
iniziative che tendono a portare risorse nei comuni, a portare
gente nei comuni e quindi dare la possibilità, non solo a chi si
occupa di edilizia pubblica, di lavorare, perché sono queste
aziende, queste persone che danno lavoro ad altre persone e fanno
ripartire l'edilizia privata. Abbiamo due tipi di edilizia: quella
pubblica gestita dalla regione e dalle amministrazioni comunali, ma
una risorsa altrettanto importante è quella dell'edilizia privata.
E qui si inserisce anche l'opportunità di fare avere i mutui,
questo per giustificare la proposta che è stata fatta sull'articolo
17, che non è di sottrarre, è di dare direttamente alla popolazione
nei comuni. A tale proposito poi vi accennerò anche un ordine del
giorno che abbiamo appena presentato.
Così facendo si danno soldi direttamente alla popolazione, ma
come dice sempre il presidente dell'ADAVA, diamo l'opportunità agli
albergatori, se riusciranno a ripartire, anche attraverso gli
investimenti di consulenza e marketing che avete proposto voi, ma
anche attraverso le nostre proposte, riusciranno a far rimettere
quelle famose gru accanto alle loro strutture. Ma se non diamo
l'opportunità di ricevere i mutui non aprono le gru nei nostri
comuni, non riescono a montare le gru. E per questo, non per
mancanza di fiducia, non perché si vuole dare contro ai comuni che
abbiamo utilizzato quei fondi in più, che erano stati proposti
attraverso un accordo quasi privato segreto tra i due presidenti ai
comuni, e abbiamo proposto di utilizzarli per i comuni, per la
popolazione della Valle d'Aosta in maniera diversa.
A tale proposito mi permetto di dire che un ordine del giorno
verterà proprio su questo, così come sollecitato, mi sembra, dal
presidente della Chambre, così come abbiamo potuto ascoltare in
quest'aula, anche in virtù dell'invito del Presidente della
Regione. È un ordine del giorno dirà: sentito il dibattito
sull'articolo 17, visto che abbiamo delle risorse che mi sembra
siano ancora disponibili o siano appena giunte, valutiamo insieme
la quarta proposta di legge nei prossimi giorni, valutiamo di dare,
se è il caso, a seconda dei progetti, ulteriori fondi ai comuni,
valutiamo se dare dei soldi alle scuole e alle insegnanti per gli
organici. Ieri sera c'è stata un'interessante riunione nel salone
Maria Ida Viglino dove abbiamo appreso tante - ahimè - notizie non
felici e se c'è la possibilità di intervenire in questo settore
perché non farlo? Vediamo di farlo. Qualche dubbio l'ho già detto
ieri, avendo fatto il sindaco ho potuto valutare quelli che sono
gli interventi possibili da eseguire all'interno di una scuola nel
periodo di sosta estiva: non molti! Non molti interventi
strutturali. Ho dei dubbi in più che queste risorse possano andare
al di là di quattro pareti in cartongesso, in assenza di una
progettazione già iniziata da tempo, quindi dei soldi - giustamente
ci ricordava il collega ieri - già a disposizione possono andare a
incidere su queste iniziative, perché l'amministrazione pubblica
non è in grado di farlo. Si potrà agire con dei piccoli tacconi,
però noi quello che proporremo è proprio questo, un quarto
intervento legislativo, come chiesto dal presidente della Chambre,
come è emerso ieri dal dibattito e raccogliendo l'invito del
presidente, permettere di aprire a quella condivisione forse
tardiva, ma che noi siamo sempre stati disponibili a dare e quindi
sempre disponibili al confronto.
Termino ritornando sulla sanità dicendo che noi altre cose
avremmo voluto vedere, voluto fare, e su questo sì bisogna guardare
le altre regioni. Mi sembra che ci sia una regione del Nord che
abbia già previsto l'esaurimento delle liste d'attesa per il mese
di settembre, noi dobbiamo ancora riaprire i consultori. Anche su
questo ci sarà un ordine del giorno. Vengano riaperti
immediatamente e le scuse "non c'è il personale" non sono
sufficienti. Anche gli annunci televisivi: "sapete che del
personale amministrativo dell'USL è stato spostato con una
comunicazione telefonica dalla sera al mattino". Personale
dell'USL, a cui è giusto dare il premio, che sta ancora aspettando
gli straordinari, l'indennità di turno, l'indennità festiva. Prima
lavorava mezza giornata, si è resa disponibile a far di tutto e
questo personale è disponibile ad andare nei consultori per le
prenotazioni. Riapriamo i punti di prelievo, riapriamo le visite,
così decongestioniamo l'ospedale come richiesto dal collega
Peinetti, ma se dormiamo non possiamo prendere pesci.
Presidente -
La parola alla collega Pulz.
Pulz (ADU VDA) -
Sento anche io l'esigenza di
approfondire, seppure velocemente, la nostra visione di insieme di
questo provvedimento di legge per come ci è giunto e prima che esca
dalle forche caudine di questa maratona consiliare. Parto dalla
considerazione che quello che stiamo vivendo è un momento davvero
difficile per tante ragioni. Occorre senz'altro contemperare la
tutela della salute, perché il virus non è sparito per niente, come
ha spiegato prima il collega Peinetti, e occorre contemperare le
esigenze di sostegno e rilancio dell'economia, del lavoro e delle
importantissime relazioni sociali. E bisogna farlo, lo abbiamo
fatto, abbiamo cercato di farlo con due organi, la Giunta e il
Consiglio, entrambi con poteri limitati proprio in piena emergenza.
Questa è stata una sfortuna incredibile.
Io che sono un'umile operaia della filosofia, mi sono molto
stupita della definizione di "parossismo consiliare" di un noto
professore locale di diritto, che parla addirittura del
rovesciamento di un assetto che secondo lui in emergenza dovrebbe
essere a prevalente trazione governativa. Ma mi sono chiesta: quali
sono i fondamenti normativi di questa riflessione, di fatto molto
più politica che tecnica? Io non ne ho trovato mezzo e quindi mi
sono ancora stupita di più. Ogni decisione indifferibile e urgente
connessa all'emergenza e non chiaramente ascritta alle competenze
dell'esecutivo deve comunque passare dall'organo da cui promana la
legittimazione stessa dell'esecutivo; o no?! Il Consiglio, nel bene
e nel male, ha poi rappresentato il cuore del sistema istituzionale
valdostano, per chi ha un po' di memoria storica, e questo in base
al nostro Statuto speciale. È stato un simbolo di confronto e di
dialogo nella storia di questa regione e ci auguriamo fortemente
che la sua vita continui in quella direzione.
Quello che so con assoluta certezza è che Giunta e Consiglio
sono due organi che negli ultimi mesi hanno sprecato molte energie
preziose in una guerra alla delegittimazione reciproca che si
doveva, non solo si poteva, ma si doveva evitare. Il risultato di
questa contrapposizione, cui non si sono purtroppo sottratte
nemmeno le più alte cariche istituzionali della Regione Valle
d'Aosta, è stato quello di rendere tutti meno credibili davanti
alle richieste della popolazione. Un'altra pessima prova della
politica insomma. Se poi guardiamo ai provvedimenti che siamo
riusciti ad approvare durante l'emergenza, è proprio evidente che
finora non è stato fatto abbastanza. Ci sono state delle
impuntature istituzionali, come nel mancato e, secondo noi, grave
reintegro degli assessori. Ci sono stati molti errori di
valutazione, lungaggini applicative di cui dobbiamo assumerci la
responsabilità, anche, io credo, chiedendo scusa alla popolazione;
come ho già detto il primo giorno, lunedì, ogni tanto bisogna
saperlo fare umilmente.
Ora comunque con questo disegno di legge si cerca un po' di
rimediare. È tardi, questa è la prima cosa da dire, è tardi! Siamo
quasi a luglio, doveva essere pronto a maggio. Ma, per noi almeno,
non è questo il tempo delle battaglie strumentali sulla pelle delle
persone. Lavoratori, imprese, famiglie, giovani, tutti quanti in
questo momento ci chiedono una cosa sola: massima serietà e un alto
senso di responsabilità, quello che forse in due anni non siamo
stati capaci di dimostrare. Per questo noi non possiamo associarci
alle polemiche della destra valdostana che si aggira come un
gipeto... scusate, come un avvoltoio tra le macerie, alla caccia di
un voto in più per le prossime regionali. Ma non possiamo nemmeno
associarci a quei pezzi di ex maggioranza che ci sembrano del tutto
privi di prospettive etiche e ideali, e dimentichi pure dei
disastri prodotti in tanti anni di mal governo, che cercano ora di
piantare un po' disperatamente le loro bandierine, per recuperare
quel terreno perduto.
Noi siamo sinceramente stanchi di questo teatrino che è
piuttosto squallido e ci chiamiamo del tutto fuori da questo modo
di intendere la politica, fuori da questa politica. Tenendoci
lontani da queste logiche abbiamo cercato di concentrarci con tutta
l'energia che abbiamo sul testo che è arrivato in Consiglio e lo
abbiamo valutato senza preconcetti e cercando di fare delle
proposte di senso per migliorarlo. Però una cosa ci è sembrata
subito chiara: dietro questo disegno di legge non c'è alcuna
visione di futuro. Qualcuno può facilmente controbattere: "Questo
non è il tempo delle visioni. Siamo in emergenza, quindi ci
vogliono delle logiche emergenziali". Sarebbe facile anche
aggiungere che la
prorogatio
non consente nessuna
programmazione. È tutto vero, è sacrosanto, è così. Eppure, questo
è un alibi che lascia scoperte e rende imbarazzanti le fragilità
strutturali di questa regione, che portano una firma politica
chiara e che il virus e il
lockdown
hanno semplicemente
messo in maggiore evidenza, purtroppo tutte insieme. Per utilizzare
il gergo della medicina, senza voler rubare le professioni altrui,
mancavano gli anticorpi, perché nessuno ha pensato che andassero
costruiti e rinforzati. E ora purtroppo il risultato si vede ed è
molto, molto preoccupante.
Lo sviluppo di questa regione è infatti stato affidato al caso,
se no non sarebbe crollato tutto in pochi mesi. Cucchiaiate di
vitamine distribuite a prescindere dalle vere necessità: "prenditi
queste". Chi ne aveva maggior bisogno è rimasto però indietro. Chi
non necessitava di quelle vitamine cosa ha fatto? Le ha gettate nel
cestino. Cosi quando il tessuto socioeconomico della nostra regione
è stato colpito, gli effetti sono sfuggiti di mano, abbiamo perso
il controllo e non abbiamo ancora visto tutto; ne avremo
probabilmente una conferma, speriamo non troppo drammatica, nei
prossimi mesi. Ad aggravare la situazione c'è il fatto che dopo le
vitamine, anche gli antibiotici in piena emergenza sono stati
distribuiti a caso e continuiamo a distribuirli a caso, con il
rischio di sprecare risorse che dovrebbero essere concentrate nella
cura di chi è davvero malato. Tale è la logica di questo
provvedimento. Ci dispiace, ma questo è quanto abbiamo letto.
Tutto ciò è grave, ma siamo consapevoli che per cambiare le cose
ci vogliono i numeri. Io conto per uno e, insomma, per cambiare le
cose ci vorrà necessariamente un'altra consiliatura. Oggi noi che
cosa possiamo fare? Molto umilmente possiamo solo cercare, come
abbiamo fatto in tutti questi mesi, di dare un piccolo contributo
onesto per correggere il tiro, quando ormai gran parte delle scelte
sono state fatte assolutamente senza di noi. Per questo abbiamo
cercato di mettere l'accento sulle priorità. Ieri ho parlato solo
di scuola, praticamente, di scuola e cultura, perché la scuola è la
vera priorità, e insisto ancora una volta, perché mi pare che non
ne siamo coscienti. Sulla scuola abbiamo moltissimi dubbi,
moltissime preoccupazioni che ho evidenziato nel dettaglio, e ci
torneremo con gli ordini del giorno che abbiamo dedicato solo alla
scuola e con i vari emendamenti. Si tratta di una voragine che sta
per aprirsi senza che questo Consiglio ne sia cosciente davvero. E
poi speriamo ancora che si facciano scelte sensate con il voto agli
emendamenti, sulle risorse per quei settori che hanno rischiato
fortemente di essere dimenticati, a partire proprio da quello della
cultura.
Noi non possiamo dire, prima che inizi tutta la discussione sul
provvedimento, di essere soddisfatti. Gli aiuti a pioggia rimangono
e pensando al futuro prossimo il prossimo Consiglio si troverà a
dover ricostruire tanto e speriamo vivamente che nasca meglio e più
fortunato dell'attuale.
Presidente -
Per secondo intervento, la parola al collega
Aggravi.
Aggravi (LEGA VDA) -
Volevo fare anch'io alcune
brevissime considerazioni rispetto a quello che è emerso nel
dibattito, senza portare via troppo tempo, perché credo che sia
comunque importante fare delle puntualizzazioni su quello che è
stato detto. Prima di tutto volevo soltanto ricordare, riguardo al
percorso che c'è stato sulla legge n. 6, che ieri il collega
Lavevaz appunto citava che c'era stato da parte del CPEL, da parte
dei sindaci, una proposta, a differenza di quello che io avevo
detto, ovvero che il sistema degli enti locali in più di
un'occasione non ha dimostrato, io lo dico impropriamente, di
sapere quale sarebbe stata la via verso la quale si doveva andare.
In realtà, forse perché lui è arrivato poi successivamente, ma
ricordiamo che già un piccolo incidente diplomatico c'era stato con
il Consiglio permanente degli enti locali, purtroppo, con un
tentativo a mio giudizio un po' maldestro di cercare di impedire
che quest'aula potesse discutere proprio quella proposta che noi
avevamo definito "martire" di legge n. 6, che per decorrenza dei
termini arrivava in aula, perché nulla all'epoca fu fatto.
Con una serie di lettere, io direi anche che è un po' come la
requisizione degli avanzi che ha dato forse scalpore nella storia
degli enti locali, si chiedeva sostanzialmente alle principali
figure del Consiglio e della Giunta dell'epoca di non dar corso
alla discussione di quella legge; a mio giudizio qualcosa che non
faceva bene ai rapporti tra Consiglio e CPEL. All'epoca
effettivamente, ripeto, la cosa poi in qualche maniera si risolse,
ma non si andò avanti e purtroppo siamo un po' tutti colpevoli, ma
dico tutti non soltanto limitandoci a noi trentacinque, rispetto
poi a un qualcosa che effettivamente per colpa appunto della fine
della legislatura, la famosa commissione che poi si riuscì a
costituire, non portò avanti. E la commissione aveva proprio
l'obiettivo di andare poi anche a definire una forma di
concertazione, contrattazione con gli stessi enti locali, cosa che
non c'era stata prima e sicuramente io all'epoca non c'ero, ma il
percorso della legge n. 6 era stato ben diverso e anche lì, come ho
ricordato ieri e non ci torno, fu data appunto una scure sui
comuni.
Per quanto riguarda, in parte l'ha detto qualche altro collega,
le necessità degli enti locali riguardo a scuole, riguardo alla
ripartenza soprattutto dei plessi scolastici, ne siamo tutti
consapevoli e sono contento che il collega abbia appunto detto che
c'è questa necessità, perché quindi il subemendamento che abbiamo
firmato con altri colleghi, che vincola comunque l'utilizzo di
quelle risorse a determinate necessità date dall'emergenza, avrà
pieni voti, perché io mi chiedo se queste sono le necessità, perché
già a priori non è stato definito un vincolo nella destinazione di
quelle risorse, ma assomigliano così tanto a un
argent de
poche
che è reso in disponibilità. Medesima cosa, voglio
ricordarlo, la stessa clausola di ritorno alla Regione in caso di
non utilizzo di quelle risorse, rispetto alla bozza del 15 di
maggio, è sparita; un motivo ci sarà, non ci è stata data piena
contezza, perché molto probabilmente la preoccupazione è che quelle
risorse non verranno effettivamente spese e quindi si è preferito
non definire questo meccanismo.
Per quanto riguarda poi la legge n. 48 non ci sono voluto
tornare sopra, ma sicuramente la deroga della legge n. 48, io lo
dissi di ricordo nel primo incontro che da neo Assessore alle
finanze ebbi con la presidente Spelgatti e il consiglio di
amministrazione del CPEL, appunto non eravamo stati comunque noi a
inventare questa deroga, era un qualcosa che proseguiva e quindi
forse questo ci fa capire che c'è un problema complessivo di
riforma degli enti locali, anche per quelle che sono appunto le
modalità di gestione della finanza derivata, perché fino a prova
contraria un sistema di autonomia e di federalismo ha dei livelli e
quindi giustamente quella che poi è spesso tradotta come "politica
dei rubinetti", che non abbiamo assolutamente inventato noi, qui
abbiamo anche una politica dei rubinetti intermedi, perché sulla
legge n. 48 sappiamo che alcuni comuni sono in serie A, alcuni in
serie B e qualcuno ancora in interregionale, seppure contribuisca
moltissimo all'economia e soprattutto al gettito della Regione.
Per quanto riguarda le passage sur le terrible sovranismo, c'est
très facile de citer le collègue Manfrin, dont les positions on les
connaît. Mais pour ce qui me regarde, pour ce qui nous regarde, je
pense que l'action politique que j'ai conduit et que je voudrais
encore chercher de produire c'est celle de réaliser la souveraineté
politique du Val d'Aoste par les voix démocratiques, je le souligne
car c'est très important dans cette période de le dire, car
quelqu'un a un peu des idées complexes pour ce qui est de
l'indépendance, la démocratie, l'autonomisme, donc c'est bien de
souligner que les voix démocratiques sont encore, à mon avis,
encore très importantes. "Afin de seconder l'aspiration du peuple
valdôtain à l'autogouvernement, dans le cadre d'une Europe des
peuples". Je pense que cette petite phrase va vous rappeler quelque
chose et vous démontrer qu'on est, oui, probablement, on a un
souverainisme qu'on peut l'appeler comme on veut, mais pour ce
qu'il est de l'intérêt et du but du peuple valdôtain, pas d'autre.
Hier je l'ai dit et je le rappelle, je le souligne et je ne le dis
pas seulement à nous les trente-cinq, mais à tous les valdôtains
qui sont, disons, en dehors du Palais.
Per quanto riguarda invece altri due temi, concordo con quanto
detto dal presidente della II Commissione e in parte ieri avevo già
fatto questo passaggio. È vero, è inutile dare a un uomo un pesce
oggi senza insegnargli a pescare, è anche vero che insegnare a
pescare a un uomo senza i dovuti strumenti è difficile. Noi qui
possiamo dire - dobbiamo fare un po' un
mea culpa,
anche se
voglio ringraziare comunque le persone dell'amministrazione che si
impegnano e che si sono impegnate nel portare avanti la macchina,
anche in un momento di difficoltà come questa - che qualcosa forse
non ha funzionato, perché possiamo parlare di libera impresa, di
enti locali, di sistema, di tutto quanto, però poi se il lavoro
agile o
smart working
non funziona a dovere, e non lo dico
solo in caso di pandemia, forse abbiamo scoperto che una falla nel
sistema anche grossa c'è e giustamente non è questa legislatura,
perché sostanzialmente è morta, che dovrà definire una riforma
della pubblica amministrazione, ma insieme a una riforma
istituzionale di cui abbiamo eminenti ideologhi e guru, io direi,
anche se poi sono alla fine gli architetti che ci hanno portato a
questo sistema di instabilità, è anche bene ricordarlo, perché
qualcuno magari in primo piano, qualcuno magari nelle segrete
stanze delle biblioteche polverose, hanno sostanzialmente
contribuito per eliminare politicamente una persona che non è più
presente in questi banchi e non ce l'hanno fatta, perché è un po'
come dice sempre Tremonti, ci sono questi mostri nei videogiochi
che riappaiono, allora ci hanno provato tutte le volte, ma alla
fine se non ci arrivava la Magistratura, quel mostro da
videogame
continuava a emergere. Ebbene, oggi ci dicono che
questo sistema non va bene, che bisogna cambiare gli equilibri del
sistema, il Consiglio ha troppi poteri, "bla, bla, bla, bla". Io
ricordo grandi discorsi che si fecero per cambiare delle leggi
elettorali sbagliate, ma sostanzialmente possiamo dire oggi con
tutta certezza che quelle parole forse non ci hanno portato a una
stabilità politica degli ultimi anni.
Un ultimo pensiero lo voglio dedicare alla collega Pulz che
gioca sempre a stare al di sopra di tutti e al di sopra delle
parti. Lei sicuramente conosce Bertolt Brecht molto meglio di me,
ma sa che c'è una delle sue opere che è
La linea di
condotta
, che parla di quei quattro agitatori che cercavano
appunto di agitare le acque di una società per scatenare una
rivoluzione, una sommossa, e poi ne apparve un altro che poi alla
fine dovettero eliminare, perché stava rovinando i piani. E al di
sopra di tutto, perché costui e perché il collegio giudicante disse
che questi quattro avevano fatto bene a eliminare questo giovane
agitatore? Perché quel giovane agitatore si lasciava andare un po'
alla pietà, ai sentimenti, non andava bene alla propaganda e non
andava bene al partito. Sa, spesso e volentieri, è vero, ci sono
avvoltoi, gipeti che girano su varie macerie, ma c'è anche questo
agitatore che poi prima o poi viene eliminato dai suoi stessi
compagni. Io non voglio che questo sia un augurio, ma penso che
quando si fanno certi tipi di accuse bisogna tener conto che poi,
alla fine, uno guarda spesso gli altri ma è bene che guardi le
proprie spalle, perché anche grandi consigli che vengono dati non
sono sempre funzionali alla vita di questo quinto agitatore che
voleva cambiare le cose, ma che poi finì male e che fu cambiato dai
suoi compagni direttamente.
Presidente -
Ha chiesto la parola la collega Favre.
Favre (AV) -
Solo un breve commento anche da parte mia su
questo importante disegno di legge che ci apprestiamo a esaminare e
a votare, mi auguro positivamente. Sarò breve, perché seppur
rispettosa e fortemente convinta della fondamentale importanza
della dialettica politica, condivido la posizione della collega
Trione che ha rimarcato il quadro surreale nel quale noi
consiglieri novelli ci siamo ritrovati in quest'aula, e preferisco
pertanto non ripetere concetti che sono già stati espressi e
ripresi da colleghi che possono certamente vantare maggiore
esperienza politica della sottoscritta. Mi preme tuttavia
sottolineare la surrealità della situazione in cui ci troviamo a
lavorare, prorogati per un'infausta crisi sanitaria che ci ha
obbligato a rinviare elezioni già fissate, che avrebbero certamente
ridato, se si fossero svolte nel mese di aprile, un nuovo assetto a
quest'aula. Quanto sarà di nuovo, perché tutti per esperienza
sappiamo che non sempre dietro al nuovo si celano reali ammiratori
e sostenitori dei cambiamenti, lo vedremo comunque solo dopo le
elezioni, che speriamo possano svolgersi in fretta, insieme al
rinnovo dei consigli comunali della Valle d'Aosta.
Ci è stato richiesto, lo avete detto tutti colleghi, da parte
delle categorie della comunità, attraverso i diversi portavoce che
abbiamo avuto modo di ascoltare, al fine di recepire le specifiche
esigenze, uno sforzo maggiore nel trovare una sintesi capace di
portare all'approvazione di questa legge necessaria per finanziare
misure di aiuto e sostegno a categorie, imprese, lavoratori e
famiglie della nostra comunità. È evidente che questo è stato fatto
dalla Giunta e dai consiglieri, dai gruppi consiliari in momenti
distinti e secondo modalità diverse da quanto fatto per il
precedente disegno di legge di aiuti Covid portato in aula ad
aprile, come già ricordato da alcuni colleghi. Proprio sul lavoro
dei colleghi rivendico, anche in risposta a certe domande da parte
di colleghi che si stupivano della presenza di emendamenti da parte
dei gruppi di Alliance Valdôtaine e Union Valdôtaine, la voglia e
il diritto di contribuire in maniera trasparente anche da parte
nostra, senza il timore di partecipare attivamente su un documento
elaborato dalla Giunta che sosteniamo, e lo abbiamo fatto su
specifici settori che animano la discussione all'interno dei nostri
gruppi, quali il mondo culturale, le produzioni agricole, la
scuola, la sanità.
Questo disegno era certamente perfettibile, lo era in un'ottica
di collaborazione da parte di tutti, ma soprattutto della volontà,
che è mancata evidentemente, di produrre uno strumento capace di
fare sintesi. Tale sintesi, va detto però, non è mancata per
forzature o per testardaggine da parte di qualcuno, ma è mancata
purtroppo per visioni lontane sull'utilizzo e la destinazione di
una parte delle risorse. Non scendo nel dettaglio che è ben noto a
tutti e di cui parleremo e abbiamo parlato finora e ritorneremo nel
corso dell'esame dell'articolato. Al di là di queste visioni
differenti legittime, vanno però giustamente rimarcati gli aspetti
che servono invece a questa aula per fare sintesi, ed è questo il
dato su cui dovranno ragionare anche in futuro coloro che ancora
avranno voglia di prestare la propria disponibilità per il
Consiglio regionale. Quindi ecco gli elementi che ho visto e che
tengo a sottolineare: da un lato la responsabilità di alcuni
colleghi, cito Stella Alpina, Barocco, Rete Civica, ADU, Rini, le
cui proposte sono state presentate in chiave visibilmente
propositiva; dall'altro l'interessante lavoro svolto dalla Lega nel
proporre soluzioni economiche diverse, ma concrete. Su altri
ammetto, per mia evidente incapacità, fatico a comprendere il
continuo oscillare di chi, politico di lungo corso, si caratterizza
per posizioni variabili su tematiche che potremmo quasi definire
identitarie in termini di personale formazione politica, oppure la
costantemente ferma posizione di quei gruppi che tendono a ergersi
in cattedra per la paura di essere rischiosamente governativi e
dimostrano oggi nuovamente di avere idee molto confuse sul concetto
di federalismo e di valorizzazione delle collettività locali. Ma in
fondo non si deve capire proprio tutto.
Presidente -
La parola al collega Bertin.
Bertin (RC-AC) -
Sarò breve anche vista l'ora, ormai
siamo in chiusura. La pandemia ha messo in evidenza tutte le
criticità e le debolezze di questo sistema. Il sistema politico,
l'apparato amministrativo e burocratico, con molte difficoltà hanno
reagito a questa epidemia alla quale nessuno era pronto. Ma sono
limiti che già conoscevamo, che sono stati messi maggiormente in
evidenza. Una situazione che deve essere ovviamente affrontata,
perché a questo punto non si può più far finta che non ci sia
qualcosa che non funziona in questa macchina e in questo
sistema.
Il fatto di essere in prorogatio con un Consiglio sciolto,
evidentemente ha ancor più aggravato le difficoltà di questo
sistema. Purtroppo però anche in questa situazione si sarebbe
dovuto cercare in qualche modo qualche soluzione, non ricadendo nei
vecchi schemi, ma cercando di rispondere a questa terribile
situazione di pandemia che ha impedito di svolgere le elezioni,
come diceva in precedenza la collega Favre. Si sarebbe dovuto
cercare di gestire in modo migliore questa fase estremamente
difficile. Si è fatta molta discussione, ma poi alla fine si è
sempre un po' ricaduti negli stessi meccanismi.
Ad esempio, sin dall'inizio si è parlato dell'opportunità di
nominare un commissario straordinario al Covid, una figura che
avrebbe dovuto essere di raccordo, di tecnica organizzativa per
dare delle risposte e punti di riferimento per tutti, per
coordinare questa attività. Abbiamo visto fra i vari soggetti che
si sono occupati dell'emergenza, dalla Protezione civile
all'aspetto sanitario, l'USL, eccetera; abbiamo visto anche in
Commissione che è mancato un coordinamento, si chiedevano delle
informazioni: "mah, non so, forse bisogna chiedere all'USL, forse
bisogna chiedere alla Protezione civile". È mancata assolutamente
una figura che avesse in qualche modo rappresentato una sintesi, ci
si è persi in discussioni se questo doveva essere o no un medico e
alla fine non si è nominato, e secondo me si è fatto un errore.
Come dicevo, si è evidenziata poi in Commissione questa mancata
coordinazione tra i vari soggetti, con addirittura i Vigili del
fuoco che sono venuti in Commissione a lamentarsi del fatto di non
essere stati utilizzati. Paradosso, di solito i dipendenti pubblici
si lamentano che lavorano troppo, succede raramente il contrario, e
questo fa onore ai Vigili del fuoco, ma ha evidenziato
evidentemente un problema all'interno di questa macchina, che forse
una figura esterna avrebbe potuto meglio coordinare e togliere
anche un po' un protagonismo inutile da parte di alcuni e anche
della politica.
Perché non si è fatto? Perché no! Come la canzone di Jannacci:
non l'abbiamo capito! Un Consiglio sciolto e una Giunta dimezzata
non hanno aiutato, lo ripeto, a gestire la situazione, ma si
sarebbe dovuti intervenire, ad esempio, per la questione della
Giunta dimezzata. C'era bisogno di un governo in una fase così
delicata e difficile, di una presenza di un governo non soltanto
alle conferenze stampa, ma in generale, che desse la concretezza di
esserci, soprattutto nella fase iniziale di questa crisi, perché
sapevamo che fino a ottobre non si sarebbe potuto votare. Ed era
necessario reintegrare una Giunta dimezzata e che rischiava di
sgangherarsi. Addirittura, ventuno consiglieri, in modo
trasversale, hanno sollecitato questa scelta e hanno evidenziato un
problema. E un problema c'era: dare solidità a un governo che
avrebbe potuto anche permettere una navigazione migliore,
coinvolgendo altre persone e altre sensibilità, aprendosi alla
partecipazione di tutti, proprio in ragione di una eccezionalità
della situazione di questa pandemia.
Per quanto mi riguarda, l'ho detto all'epoca, a mio avviso
doveva essere un intervento minimo di due persone, di due tecnici,
di due servitori dello Stato: per alcuni mesi davano il loro
contributo, rendendo più solida la situazione, sgravando certi
oneri amministrativi in carico a una sola persona, diventando un
riferimento anche per altri, rendendo anche più facile la
navigazione politica di questa situazione che oggi si riflette in
questa aula ancora di più, ma anche in ragione di certe scelte
fatte, perché si potevano fare altre scelte. In questo caso è stato
piuttosto evidente perché non si è fatto, non c'è stato
l'interesse.
Da una parte ci sono stati addirittura ventuno consiglieri che
hanno scritto una lettera ai Presidenti del Consiglio e della
Giunta, ma gli stessi due si sono mostrati disinteressati. Da una
parte la Presidente del Consiglio che ha evidenziato bizantinismi
giuridici che non esistevano in questa possibilità di scelta, tutto
perché forse i piani che aveva in testa non coincidevano con questa
necessità di reintegrare la Giunta e di dare solidità a un'azione
amministrativa in una fase tragica come quella della pandemia.
Pertanto, da una parte vi è stato questo atteggiamento di dire che
non si può, che ci sono problemi giuridici che in realtà non
c'erano e l'abbiamo tranquillamente visto. Dall'altra, c'è stato
chi si è nascosto dietro "il mio compito è soltanto quello di
portare la regione alle elezioni". Peccato che da lì alle elezioni,
in mezzo c'era un terremoto, una pandemia che stava cambiando il
mondo, e che le elezioni si sarebbero svolte sei mesi dopo. Anche
questa è una responsabilità.
Forse si è perso tempo, non si è voluto. Si è indebolito ancora
di più non soltanto l'esecutivo, ma in generale la politica, anche
rispetto all'azione esterna e alla gestione di questa difficile
fase. Anche in questo caso, perché non si è fatto? Perché no!
Proprio non l'abbiamo capito. Si è preferito mantenere le posizioni
e andare avanti così, indebolendo sempre di più un quadro già
debole di per sé in una situazione difficile, travolti da una
pandemia. Una debolezza generalizzata dell'esecutivo e della
politica che certamente è stata negativa, anche rispetto alla
nostra autonomia in questa fase, che certo non si è rafforzata, al
contrario.
Da veterofederalista alcune considerazioni le voglio fare su
questo aspetto, sull'autonomia e sul federalismo. Il sistema
regionale, lo stato regionale ha rischiato, c'erano tutte le
condizioni che venisse travolto. Un'opinione pubblica orientata
negativamente nei confronti delle Regioni, giornali che
alimentavano l'idea di dover cancellare tutte le differenze, con
opinion leader che si esprimevano in questo senso. Poteri
eccezionali del Governo che avrebbero potuto travolgere le regioni
e cancellare quel poco di autonomia che hanno, che vede uno Stato
comunque poco decentralizzato e certamente lontano da un autentico
federalismo. Ma quel poco ha rischiato di essere travolto, anche
questo, dalla pandemia e dai poteri eccezionali che ovviamente il
Governo centrale in questa fase si è assunto.
Grazie al protagonismo dei governatori regionali, bisogna dirlo,
questo non è avvenuto. Un protagonismo politico, a volte anche
discutibile, non sempre così condivisibile, ma è stato l'unico
freno in questa fase, anche rispetto all'opinione pubblica e a un
governo centrale che poteva fare tutto ciò che voleva. In
particolar modo il presidente di turno della Conferenza
Stato-Regioni Bonaccini e Zaia, che ha gestito benissimo in questa
fase la sua regione, sono stati il contraltare pubblico allo Stato
centrale, che altrimenti avrebbe travolto tutto. Questo bisogna
riconoscerlo a Zaia, non a Fontana, suo collega di partito, che
invece da questo punto di vista non ha retto la situazione; quel
Fontana che, tra l'altro, è venuto spesso in Valle d'Aosta in
pellegrinaggio elettorale durante le ultime elezioni regionali. E
doveva venire qui a spiegarci cosa fare. Grazie a Dio a sbagliare
siamo capaci da soli e non abbiamo seguito i consigli di Fontana.
Immagino che la prossima campagna elettorale non vedremo il
governatore Fontana in pellegrinaggio elettorale in Valle d'Aosta,
ne arriveranno altri. Come dicevo, c'erano tutte le condizioni
negative. Anche il ministro Boccia, un nome e un programma, che da
questo punto di vista certo non era un elemento per il
rafforzamento del sistema regionale. Fortunatamente questo
protagonismo di alcuni governatori di altre regioni ha impedito che
tutto venisse spianato, diciamo così. Certo, però qualche strascico
rimarrà sul sistema regionale che andrà di nuovo in qualche modo
affrontato, anche alla luce di questa situazione di crisi.
Da questo punto di vista la nostra Regione non ha brillato,
siamo stati la Regione che più tardi è intervenuta con delle
ordinanze in materia di Coronavirus; ordinanze anche un po'
contraddittorie e inutili. Prima si invitano i turisti, un po' da
tour operator: "Venite in Valle d'Aosta a passare le vostre vacanze
che tutto va bene", risultato poi quel famoso tragico
weekend
. Poi l'ordinanza nella quale si invitano:
"Tornatevene a casa", con effetti non propriamente positivi. Tra
l'altro il problema non era "tornatevene a casa", era avere almeno
il quadro della situazione nella quale ci trovavamo, sapere quanti
non residenti vi erano in questa regione, per poter organizzare di
conseguenza un'azione sanitaria da questo punto di vista.
Certamente le ordinanze sono state perlopiù applicative di quelle
statali e, anche per la debolezza, ripeto, generale nella quale ci
si è mossi, un po' si è voluto rimanere in questa debolezza,
certamente non si è brillato da questo punto di vista e la nostra
autonomia non ne esce rafforzata, come tutta la questione
Protezione civile, ente attuatore, eccetera. Questo per rimanere
alla parte della questione dell'emergenza, che ha visto poi tutti
fare il possibile, questo non bisogna nasconderlo, ognuno ha fatto
tutto quel che poteva, ma alla fine qualcosa poteva andare meglio e
non ha funzionato.
Brevemente su questo provvedimento, che rispecchia un Consiglio
regionale che guarda al passato. Stiamo rispondendo con dei
contributi a danni che si sono verificati a marzo e ad aprile e i
soldi arriveranno se va bene ad agosto. Non c'è una seconda fase
che vada oltre questa situazione. Oggi il problema è la domanda,
far sì che negozi, ristoranti, fabbriche aperte abbiano gente,
possano produrre e trovare clienti, alzare la saracinesca e sapere
che qualcuno entrerà in negozio. Il
lockdown
è passato, la
giusta restituzione, chiamiamola come vogliamo, del danno subito
arriverà tardi, purtroppo. È bene che arrivi, perché può essere
utile, ma certamente, fase 1, fase 2 o fase 3, il nostro Consiglio
è fuori fase in termini generali: siamo fuori fase, questo è
sicuro.
Non ho partecipato in questi giorni, diversamente da altri di
Rete Civica, a riunioni che si sono svolte. Non credo che le
domande vadano fatte dopo, eventualmente bisogna farle prima per
dare un indirizzo politico a un provvedimento. L'indirizzo politico
in questo provvedimento non c'è inevitabilmente. Forse è proprio il
Consiglio che non è in grado di avere un indirizzo politico, lo
abbiamo visto. Dopo si può intervenire, si può negoziare, salvare
il salvabile quando è possibile, ma certamente questo non è
edificante, come non lo è il fatto che a votare questo
provvedimento di emergenza saranno, indipendentemente da chi lo
farà, di qua, di là, da questa parte o dall'altra, una parte
soltanto di questa Assemblea. Il che già rende l'idea che un
provvedimento emergenziale come questo poi finisce in qualcosa di
diverso, proprio per incapacità della politica e di questo
Consiglio di affrontare questa situazione in modo un po' diverso,
uscendo da logiche elettorali. Purtroppo, siamo in campagna
elettorale, ma tant'è, questo è un altro elemento di debolezza e
certamente non è edificante il fatto che un provvedimento
emergenziale, che dovrebbe affrontare una questione così delicata,
poi alla fine rischia di essere sostenuto soltanto da una parte. Un
provvedimento che in termini generali non mi piace, come non mi
piacciono anche gli emendamenti che sono stati portati come
correttivi e che mi pare non cambino la sostanza di questo
provvedimento. Purtroppo, rispecchia la situazione di questo
Consiglio regionale che si chiude lasciando in eredità una
situazione debole, sia dal punto di vista istituzionale che
politico, un quadro di cui tutti ci rendiamo conto qual è,
un'economia in difficoltà, il rischio di una bomba sociale che può
esplodere riguardo a quanto è avvenuto in questi mesi. Che altro
potrei aggiungere? Che ha dei problemi di legalità e la cronaca di
questi giorni non fa altro che evidenziarlo. Un Consiglio regionale
che si chiude lasciando gravi eredità al prossimo, che dovrà
intervenire per rivedere questo sistema. Questo sarà un compito
difficile, e speriamo che la prossima legislatura possa
affrontarlo. Speriamo che lo faccia, è un dovere che ci provi la
prossima legislatura, la sedicesima legislatura, non questa.
Presidente -
Prima di chiudere mi consenta solo una
puntualizzazione, perché ha parlato di una presa di posizione,
peraltro ormai datata di qualche mese, supportata da tutti gli
approfondimenti giuridici. Noi in realtà ci siamo un po' abituati
alle sue
lectio magistralis
, molto spesso
ex post
-
molto
post
!
- dopo i fatti accaduti. Oggi scopriamo
anche che lei è fine giurista, esperto giurista, noi ne siamo
contenti. Non vorrei che però questa influenza venisse proprio da
alcuni
opinion leader
che lei cita rispetto ad altri
colleghi e che magari invece fanno parte dei suoi esperti di cui
giustamente si avvale.
Ci tengo a dirle che tutte le prese di posizione che sono
portate avanti e sono state portate avanti in quella delicatissima
fase per la nostra regione - perché lei cita anche la campagna
elettorale e mi fa molto piacere che abbia inaugurato anche la sua
oggi -sono state sempre prese di posizione terze, portate avanti
con strumenti giuridici alla base, non certo miei, perché tra i
tanti difetti credo di avere almeno il pregio di riconoscere i miei
limiti, non tutti ce l'hanno, e abbiamo sempre chiesto dei pareri
giuridici, dei pareri di esperti; i nostri uffici si sono dati
tanto da fare in quel periodo molto delicato, per supportare questa
delicata fase.
Quindi la ringrazio per le sue considerazioni, ma rimando dritto
dritto al mittente le sue considerazioni personali, quando sostiene
che io o il Presidente della Giunta, che ovviamente risponde per
lui, ma penso di poterlo dire con molta tranquillità, portassimo
avanti dei piani personali. E visto che cita i piani personali, le
dico che l'unico piano personale che avevo e che ho ancora è quello
di ridare il prima possibile la voce agli elettori e ai valdostani.
Questo era l'unico piano personale. Per quanto riguarda la
pandemia, la gestione e la ricomposizione di Giunta ci siamo
semplicemente attenuti a quelle che erano le norme e le normative
vigenti, soprattutto in presenza di una
vacatio legis
come
quella a cui ci troviamo di fronte. Né più né meno, quindi respingo
al mittente ogni tipo di accusa che ci ha riservato.
Chiede la parola per fatto personale? Credo di avere risposto a
una sua considerazione sulla Presidenza, non ho citato lei né le
sue considerazioni. Se vuole puntualizzare, prego, ma non deve
essere un "botta e risposta" tra me e lei, che credo che poco
interessi.
Bertin (RC-AC) -
È lei che ha inaugurato questo "botta e
risposta", non sono certo io. Io ho fatto delle considerazioni
politiche.
Presidente -
Eh no, non le ha fatte politiche, le ha
fatte personali, sui piani personali che portiamo avanti attraverso
la Presidenza.
Bertin (RC-AC) -
Sul suo agire politico. E tra l'altro,
voglio dire, se vediamo nelle questioni più tecniche è stato...
Presidente -
Espliciti il fatto personale, per cortesia.
Risponda a quello che lei ha considerato un attacco personale, per
cortesia.
Bertin (RC-AC) -
È stato fornito anche un parere
giuridico sulla vicenda, peraltro noi come Conferenza dei
Capigruppo siamo...
Presidente -
Le chiedo di esplicitare il fatto personale,
collega Bertin, per cortesia!
Bertin (RC-AC) -
Siamo stati per quindici giorni ad
aspettare una sua fantomatica consulenza giuridica che non è mai
arrivata, nessuno l'ha vista.
Presidente -
Abbiamo citato la Conferenza dei presidenti,
le ho dato le fonti. Espliciti il fatto personale e non allarghi lo
spettro delle considerazioni.
Bertin (RC-AC) -
Mi ha dato del "fine giurista", che non
sono insomma, peraltro, ma lei in questi mesi ha gestito
assolutamente in modo, un po'
sui generis
questo
periodo.
Presidente -
Grazie collega, possiamo chiudere il fatto
personale. Concluda.
Bertin (RC-AC) -
Ritorno sul fatto personale. Io resto in
attesa del suo parere giuridico della Conferenza dei parlamenti
regionali, la quale penso sia avvenuta in una comunicazione
telefonica, ma non...
Presidente -
No, è avvenuta tramite il classico canale di
comunicazione che c'è con la Conferenza, dovrebbe conoscerlo meglio
di me, quindi attraverso l'Università della LUISS che è il
consulente diretto della Conferenza. Possiamo chiudere qui?
Bertin (RC-AC) -
Ce lo fornisca scritto, però.
Presidente -
Le ripeto, è una richiesta che è stata fatta
alla Conferenza dell'assemblea, non c'è nessun parere scritto, come
già le ho confermato in più di un'occasione in seno alla
Conferenza. Ma lo abbiamo riportato, tutto verbalizzato, sarà mia
premura farle avere tutti i verbali.
Bene, dopo questo possiamo chiudere. Colleghi, vi ricordo che
avevamo deciso di riaprire alle ore 15:00 e non alle ore 15:30, va
bene? Ci aggiorniamo alle ore 15:00. Buon pranzo.
La seduta termina alle ore 13:03.
