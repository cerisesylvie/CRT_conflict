Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1027 del 24 ottobre 2019 - Resoconto
OGGETTO N. 1027/XV - Interpellanza: "Destinazione dei beni
strumentali attualmente in dotazione alla Casa di Riposo J.B.
Festaz".
Rini (Presidente)
-
Punto n. 38 all'ordine del
giorno. La parola al collega Mossa per l'illustrazione.
Mossa (M5S) -
Assessore Baccega, nella risposta
all'interpellanza della seduta del 19 settembre lei ha affermato di
aver individuato l'attuale Microcomunità di Variney per raccogliere
due nuclei RSA per 35 posti letto, in modo da collocare gli attuali
20 posti letto della Casa di riposo J.B. Festaz.
L'Amministrazione ha speso soldi pubblici nella quantità che ora
l'Assessore ci farà sapere, anche se con riferimento ai soli ultimi
cinque anni, al fine di dotare la struttura J.B. Festaz di adeguati
beni strumentali specifici al tipo di servizio offerto, quali ad
esempio i sistemi modulari da parete per impianti ossigeno
centralizzati che, una volta installati, ossia murati, non possono
essere rimossi, quindi ha speso denaro pubblico anche per la
formazione di personale specializzato da impiegare presso la
struttura.
Come ha detto lei, Assessore, nell'analisi costi-benefici la
nuova gestione dovrà essere vantaggiosa e sostenibile per tutte le
parti coinvolte. Le chiedo pertanto quale sarà il destino
sicuramente vantaggioso dei beni strumentali di cui sono dotati
attualmente i due nuclei RSA al J.B. Festaz e per i quali
l'Amministrazione regionale ha speso soldi pubblici, una volta che
i nuclei saranno trasferiti nella Microcomunità di Variney. In
altre parole, per essere più chiaro, sono stati spesi soldi
pubblici per dotare i due nuclei di beni strumentali che non
possono essere spostati perché integrati nella struttura, quindi se
sposto i due nuclei i beni strumentali restano lì. Quale sarà il
loro destino? L'abbandono?
Presidente
-
La parola all'Assessore Baccega.
Baccega (UV) -
Collega Mossa, in effetti lo spostamento
della struttura RSA UAP del J.B. Festaz a Variney non è ancora
definita da alcun atto, atto che qualora le cose vadano in quella
direzione conterrà ovviamente tutte le procedure, i passaggi e gli
aspetti oltre che di assistenza, di economicità del percorso.
Rispondo ora ai suoi quesiti. "
Qual è l'ammontare dei costi
sostenuti negli ultimi cinque anni dall'Amministrazione per la
formazione del personale impiegato presso la Casa di riposo J.B.
Festaz
": i costi per la formazione del personale sostenuti
negli ultimi cinque anni dall'azienda pubblica di servizi alla
persona J.B. Festaz sono i seguenti: 1.757,20 euro nel 2014,
3.344,50 euro nel 2015, 2.180,78 euro nel 2016, 1.205,99 euro nel
2017 e 11.379,96 euro nel 2018, per un totale di 19.868,43 euro nel
quinquennio. Si tratta dei costi riguardanti tutto il personale che
opera nella casa di riposo. La struttura sanitaria RSA per la quale
si sta programmando il trasferimento a Variney occupa venti dei
cento posti letto presenti nell'intera casa di riposo. I restanti
ottanta posti sono suddivisi in dieci posti letto riservati al
nucleo Alzheimer e settanta ai servizi di microcomunità per
anziani. I costi per la formazione del personale sostenuti negli
ultimi cinque anni per la sola RSA sono invece i seguenti: 40 euro
nel 2014, 647,62 euro nel 2015, 906,78 euro nel 2016, 97,60 euro
nel 2017 e 1.500 euro nel 2018, per un totale di euro 3.192.
I costi sostenuti negli ultimi cinque anni per dotare di beni
strumentali l'azienda pubblica di servizi sono stati i seguenti:
9.076 euro nel 2014, 2.775,26 euro nel 2015, 12.197 euro nel 2016,
10.349 euro nel 2017, 20.869 euro nel 2018, per un totale di
55.267,21 euro. Diciamo che l'anno 2018 è stato l'anno di maggiori
investimenti nel personale e nei beni strumentali. Come la risposta
precedente si tratta di costi riguardanti l'intera casa di riposo e
non solo i venti posti delle RSA. In questo caso non si possiede un
dettaglio della ripartizione dei costi riguardanti la sola RSA. Si
può dire però che la quasi totalità dei beni strumentali utilizzati
nel servizio RSA sono messi a disposizione già dall'Azienda USL
come stabilito nella convenzione in essere tra l'azienda pubblica e
l'Azienda USL stessa. In particolare sono di proprietà dell'USL i
letti, i materassi, le apparecchiature elettromedicali, le
attrezzature per la diagnostica e per la riabilitazione. I costi
sopracitati perciò riguardano quasi esclusivamente le altre
strutture di nucleo Alzheimer e di microcomunità diverse dalla
RSA.
L'ultimo quesito chiede "
nel caso i due nuclei di RSA
venissero spostati presso l'attuale microcomunità che indicazioni
intende dare sulla destinazione dei beni strumentali di cui
attualmente è dotata la Casa di riposo J.B. Festaz
". La
risposta è che sarà compito della direzione sanitaria dell'azienda
USL dare le necessarie indicazioni in merito alla destinazione dei
beni strumentali attualmente messi a disposizione della casa di
riposo J.B. Festaz. Non si tratta di enormi quantità di beni
strumentali, ma sarà ovviamente determinante il parere della
direzione sanitaria rispetto a questo percorso e a questi
trasferimenti.
Presidente
-
La parola al collega Mossa per la
replica.
Mossa (M5S) -
Assessore, a quanto pare, da quello che lei
ha indicato, le spese maggiori sono state fatte proprio nell'ultimo
anno, quasi a ridosso della decisione di trasferire i nuclei RSA;
non so quindi se è stata fatta un'analisi costi-benefici allora,
non so se è stata fatta un'analisi costi-benefici adesso, ma io
vedo comunque delle cifre che, anche se non sono esorbitanti, sono
comunque dei soldi pubblici.
Per quanto riguarda la destinazione dei beni strumentali, lei
non mi ha dato una risposta e l'ha demandata alla direzione
sanitaria. Sarà possibile avere una risposta concreta dalla
direzione sanitaria, visto che lei in questo momento non riesce a
fornirmela? D'accordo, nell'atto ci sarà anche la destinazione di
questi beni, quindi ci spiegherà anche come farà la direzione
sanitaria a rimuovere gli impianti di ossigeno dai muri e
trasferirli presso la Microcomunità di Variney, probabilmente
l'atto ci indicherà anche questo.
Assessore, io mi auguro che in questo spostamento sia stata
fatta veramente un'analisi dei costi-benefici al fine di evitare -
ma lo dico per lei - un danno erariale con questo trasferimento. Mi
auguro quindi che le cose vadano nel verso giusto. In bocca al
lupo.
