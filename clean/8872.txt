Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3373 del 23 dicembre 1987 - Resoconto
OGGETTO N. 3373/VIII - PROPOSTA DI REGOLAMENTO CONCERNENTE:
"MODIFICHE ED INTEGRAZIONI AL REGOLAMENTO REGIONALE 4 AGOSTO 1981,
N. 2, CONCERNENTE LA REGOLAMENTAZIONE DEL DIPARTIMENTO DI EMERGENZA
ED ACCETTAZIONE DELL'OSPEDALE GENERALE REGIONALE DELLA VALLE
D'AOSTA DI CUI ALLA DELIBERAZIONE DEL CONSIGLIO REGIONALE N. 359
DEL 18 OTTOBRE 1977".
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Questo provvedimento, così come è già stato
discusso anche in Commissione, si rende necessario dopo la sentenza
del TAR sul ricorso fatto dai medici dell'Unità operativa di
traumatologia e ortopedia. È un normale provvedimento per adeguarci
a quella che è stata la sentenza del TAR e per superare l'impasse
che abbiamo attualmente; pertanto, se prima il regolamento n. 2
prevedeva che ci fosse una direttiva data dal responsabile del
Comitato dipartimentale e visto che il dipartimento non riesce a
decollare, si prevede che le disposizioni siano prese dal
responsabile dell'Unità operativa n. 30 che svolge anche le
funzioni di direttore sanitario.
In Commissione si era discusso alla presenza del Presidente
dell'USL e dei rappresentanti medici non dell'Unità operativa, ma
rappresentanti del sindacato medico, e a quel momento si era
concordato anche un emendamento - che dichiaro subito di accettare
- concernente l'ultima parte dell'articolo unico. Questo
emendamento, proposto dalla Commissione, va a togliere ogni dubbio
su quella che può essere l'interpretazione data all'articolo 6 e,
visto che l'articolo 6 dava delle disposizioni ben precise di chi
dovesse fare il pronto soccorso di giorno e chi di notte, visto che
l'USL ha incaricato una commissione speciale di verificare la
fattibilità di quell'articolo 6 e nello stesso tempo di trovare
delle soluzioni alternative, è giusto che, anziché mettere sul
presente articolo una disposizione ben precisa, si dia la
possibilità al Comitato di gestione di dare le direttive di
applicazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
La relazione dell'Assessore è stata un
po' sbrigativa; in realtà il discorso dovrebbe essere più
approfondito. Non si tratta di un provvedimento normale,
comprensibile: questo è un provvedimento che cerca di tagliare con
la spada dei nodi che non sono mai stati sciolti.
Il problema è complesso, al punto che in questi giorni
continuano ad arrivare ai Capigruppo documenti a firma dei medici
che osteggiano nettamente questo provvedimento.
In cosa consiste il problema? Da 3-4 anni il pronto soccorso,
che è la struttura a cui accedono i cittadini nelle fasi più
delicate della loro vita, è di fatto ingovernabile. Fanno uso del
pronto soccorso, secondo i dati, nel 1986 28.000 pazienti, il che
significa che questa struttura, nel giro di quattro anni, viene
utilizzata da tutta la popolazione valdostana.
È una struttura che deve funzionare, perchè è quella che
interviene quando il cittadino si trova in condizioni di immediato
bisogno. Così non è stato, così non sarà, a nostro giudizio,
prendendo un provvedimento quale quello presentato dalla Giunta
regionale, perchè esiste un conflitto fra i medici delle diverse
unità operative sulla organizzazione interna del pronto soccorso.
Sono conflitti non da poco, se è vero che ci sono state sentenze
del TAR che hanno dato ragione ad una parte dei medici; ci sono
state denunce alla Procura della Repubblica, quindi non crediamo
che questa sia la strada giusta per risolvere la questione.
Come è nato il problema? Il problema è nato con la decisione del
1977 di organizzare l'emergenza attraverso un dipartimento. Una
delibera del Consiglio regionale, la n. 359 del '77, stabiliva che
l'organizzazione e le decisioni relative all'emergenza dovessero
essere prese da un comitato direttivo, di cui facevano parte i
primari di numerose unità operative e personale secondario.
Questo comitato direttivo non ha mai trovato una effettiva
possibilità di azione e a nostro giudizio qui ci sono delle
responsabilità politiche, perchè una parte di questo comitato
direttivo doveva essere costituito da personale eletto. Queste
elezioni non sono mai state fatte; sono stati cooptati soltanto
alcuni rappresentanti. Il problema principale che ha impedito il
funzionamento è stata la difficoltà di far collaborare fra loro i
primari delle diverse unità operative.
Ora, dal 1983 il coordinatore di questo comitato direttivo non
ha dimissionato e non è più stato sostituito; sono passati 4 anni
senza che ci si preoccupasse di far funzionare il dipartimento di
emergenza. Le leggi stabiliscono che l'emergenza deve funzionare
attraverso un dipartimento. Si è cercato di organizzare le
strutture di direzione di questo dipartimento, ma si sono
organizzate in modo non perfetto; dopo un po' queste strutture si
sono bloccate.
Nella realtà alcune cose buone le avevano fatte, avevano fatto
dei protocolli operativi per i traumi cranici, per le emorragie
digestive, però dopo alcuni anni, fino al 1983, il tutto è cessato
e da allora si è cercato di far organizzare i servizi di guardia
chirurgica all'interno del pronto soccorso, che è una parte
importante di questo dipartimento di emergenza, con la direzione
sanitaria. Lì è nata la questione che non è stata risolta.
Quali sono i problemi da affrontare e risolvere? Nel pronto
soccorso c'è stata inizialmente una polemica fra medici e
chirurghi; questi ultimi sostenevano che in pronto soccorso dovesse
esserci soltanto il medico. Ora, i dati forniti indicano che la
maggioranza degli interventi sono di natura chirurgica, quindi si è
arrivati a stabilire che era necessario avere il medico, ma era
necessaria anche la presenza del chirurgo, e fra i chirurghi è nata
la discussione su chi doveva fare queste guardie.
Tale discussione ha sempre visto colui che oggi per regolamento
potrebbe essere in grado di sciogliere il nodo nella impossibilità
pratica di dare delle indicazioni, vale a dire che gli ordini di
servizio dati dal dott. Barbero sono stati sempre contestati; sono
arrivati fino alla denuncia al TAR, il quale ha dato una prima
volta ragione ai traumatologi che protestavano contro il fatto di
essere incaricati di fare la guardia chirurgica. Sono stati dati
altri ordini di servizio: il TAR ha nuovamente sospeso il
provvedimento con cui la direzione sanitaria diceva che i
traumatologi dovevano fare delle presenze nel pronto soccorso.
Adesso noi, con un regolamento andiamo a dire che il direttore
sanitario deve essere colui che su indicazione del Comitato di
gestione organizza il pronto soccorso: io non ci credo, anzi
ritengo che sia il modo sbagliato per affrontare il problema. Era
stato fatto un protocollo d'intesa firmato da tutte le
organizzazioni sindacali il 23 novembre, che doveva accertare,
nell'ambito dei chirurghi - ricordiamo che sia i traumatologi che i
chirurghi che operano in altri campi fanno parte dell'area
chirurgica -, quali tipi di intervento sono prevalenti, perchè i
traumatologi sostengono che la loro quota è minoritaria, mentre
tocca a loro sobbarcarsi la maggior parte delle guardie. Essi
sostengono che devono fare 35 ore mensili di guardia chirurgica,
gli altri invece ne devono fare 22; sostengono che il 38% delle
prestazioni di tipo chirurgico sono relative alla traumatologia,
mentre i chirurghi non ne vogliono sapere, ritenendo forse poco
qualificante essere presenti nella guardia chirurgica.
La soluzione scelta non è a nostro avviso percorribile, perchè
questo protocollo aveva stabilito che dovevano trovarsi tutti gli
interessati per stabilire le quote effettive di interventi, la
natura degli interventi del pronto soccorso; dopo alcune riunioni
la commissione tecnica si è sciolta senza riuscire a trovare
l'accordo sul numero degli interventi.
La figura del direttore sanitario è stata contestata anche per
altre ragioni, perchè, come ha detto ieri l'Assessore in risposta
ad una interpellanza al Consigliere Sandri, il direttore sanitario
è incaricato temporaneamente di questo compito essendo in realtà
primario di una unità operativa che si deve occupare della
vigilanza sanitaria; ci sono anche conflitti interni all'ospedale,
ci sono delle lettere che contestano la funzione di questa
figura.
In una situazione di questo tipo, in cui i traumatologi
continuano a sostenere di essere nella impossibilità di fare questo
tipo di servizio, perchè distoglie dalla attività di reparto, e i
chirurghi fanno difficoltà a svolgere la loro parte di guardia
chirurgica, il dire che è arbitro colui che è contestato dagli uni
e dagli altri, che non è stato finora neppure in grado di metterli
intorno ad un tavolo, a noi sembra voler scegliere la strada per
rendere ancora più ingovernabile il pronto soccorso.
Se pensiamo di risolvere problemi complessi con provvedimenti
autoritari e caporaleschi del Consiglio regionale, facciamolo pure,
però non credo che miglioreremo la situazione; credo invece che la
strada da scegliere e su cui riflettere sia un'altra: la strada
maestra, se esiste, per sciogliere questo tipo di problema, è
quella di far funzionare il comitato direttivo di emergenza. Se
nella prima versione c'erano troppi primari, alcuni magari non così
direttamente interessati al funzionamento del dipartimento di
emergenza, si riduca il numero delle unità operative, si prendano
come unità operative quelle che effettivamente devono essere
interessate alla cosa, si ricostituisca il comitato direttivo, si
dia a questo comitato la possibilità di intervenire.
Abbiamo fatto una riunione di commissione, presenti l'Assessore,
un sindacato, il Presidente dell'USL; la questione, a quanto mi
sembra di aver capito, è di questa complessità: non è tanto
semplice da potersi risolvere con un decreto dall'alto.
Credo che non siano stati fatti tutti gli sforzi possibili per
cercare di dare a questo sistema di unità operativa interessata il
carattere dipartimentale. Se oggi andiamo a prendere questo
provvedimento, di fatto seppelliamo il dipartimento di emergenza,
continuiamo a lasciare, da una parte, medici di traumatologia
insoddisfatti perchè sono costretti a fare le guardie e vengono
messi nella impossibilità pratica di qualificarsi, dovendo prestare
un numero elevato a volte fino a 60 ore mensili di guardia
chirurgica, dall'altra, chirurghi che non intendono volentieri
essere utilizzati in questo tipo di discorso, per cui finiremo per
avere un pronto soccorso in cui i cittadini, invece di avere il
meglio in termini di assistenza medico-chirurgica, si troveranno
davanti ad un personale frustrato, in lite, che contesta chi deve
dare gli ordini, e non so quanti passi in avanti avremo fatto.
Siamo nettamente contrari a questo tipo di soluzione e non
crediamo nella sua possibile funzionalità; riteniamo che si debbano
fare ulteriori sforzi per applicare le linee del piano, per
applicare le linee previste dall'istituzione del dipartimento di
emergenza.
PRESIDENTE:
Dichiaro chiusa la discussione generale. Ha
chiesto di parlare l'Assessore alla Sanità ed Assistenza Sociale
Voyat, ne ha facoltà.
VOYAT (U.V.):
L'ho già detto in Commissione e lo ripeto
oggi in Consiglio: penso che il Consigliere Mafrica non voglia
attenersi a quanto dice la modifica del regolamento e quanto dice
la relazione, perchè se si crede di fare funzionare il pronto
soccorso, attualmente, modificando il regolamento, credo che
saremmo tutti degli illusi.
La relazione parla chiaro e dice che sulla base di una sentenza
del TAR, esposti presentati dai medici di ortopedia e
traumatologia, comprensivi di cinque punti di contestazione, in cui
chiedevano anche di non fare pronto soccorso, sono stati tutti
bocciati, salvo uno: "i medici dell'unità operativa di ortopedia e
traumatologia hanno ragione nel senso che le disposizioni devono
essere date dal coordinatore del dipartimento e non dal direttore
sanitario.
A questo punto è necessario, visto che non si riesce ad
organizzare questo dipartimento, modificare il regolamento, dicendo
che le disposizioni sono prese, anziché da questa persona che non
esiste, da quest'altra, per far funzionare il pronto soccorso, non
dico in un modo perfetto, ma almeno farlo funzionare.
È chiaro che i medici, quelli che hanno fatto ricorso, non sono
d'accordo, perchè con questa modifica perdono la possibilità di
fare altri ricorsi; ma se non apportiamo questa modifica, quando ci
saranno le disposizioni date per i turni di pronto soccorso, ci
saranno altri ricorsi con la motivazione che l'USL e la Regione non
applicano le direttive del TAR. Se poi il Consigliere Mafrica vuole
dare più ascolto a delle lettere dei medici che manifestano la loro
insoddisfazione, anziché al piano sanitario e ai regolamenti, è
libero di farlo, ma io dico che, fino a quando ci sono disposizioni
legislative in materia, ci si deve attenere a quello e non alle
lettere.
La diatriba è originata dal fatto che non vogliono, medici di
chirurgia generale e ortopedici, fare i turni in pronto soccorso.
Non voglio dire che gli ortopedici non abbiano una parte di
ragione, concordata anche dall'USL, come diceva il Consigliere
Mafrica, e dopo aver trovato un accordo al mese di novembre, in cui
si diceva: la chirurgia ha sedici medici, l'ortopedia ne ha solo
nove, non si può prevedere che facciano gli stessi turni. Ma a quel
momento il Presidente dell'USL aveva detto, e lo avevano detto
anche i rappresentanti dei sindacati dei medici, che c'erano delle
trattative ed era stata incaricata una commissione, che sta ancora
analizzando i dati - quindi non è vero come dice il Consigliere
Mafrica che questa Commissione non funziona - per vedere negli
interventi chirurgici l'incidenza di quelli di chirurgia generale e
di quelli di ortopedia e traumatologia, per poter meglio
organizzare questi turni.
Perchè i chirurghi non vogliono andare in pronto soccorso?
Perchè fare un turno di pronto soccorso vuole dire non avere la
possibilità di andare in sala operatoria ed è giusto che un
chirurgo non voglia fare solo pronto soccorso o normale corsia, ma
voglia soprattutto andare in sala operatoria.
Non so come si possa dire che questa modifica non è necessaria:
per me è necessaria fino a quando non riusciamo ad organizzare
questo dipartimento. Il Consigliere Mafrica ha un ben da proporre
la riduzione delle unità operative che devono fare parte di questo
dipartimento, ma non è che questo dipartimento sia una cosa
mostruosa; è chiaro che dentro ci devono entrare tutte quelle unità
operative che hanno un qualunque rapporto con il pronto soccorso,
per cui ci saranno di quelle che hanno la guardia attiva
divisionale, di quelle che hanno la reperibilità a casa, ma se non
c'è la volontà da parte dei medici di adattarsi ad una certa
organizzazione, non si riuscirà mai a risolvere la situazione.
Incontri con i chirurghi di ortopedia e traumatologia ne abbiamo
fatti e abbiamo anche recepito gran parte delle loro richieste,
tant'è vero che in alcuni settori i concorsi sono stati fatti, in
altri sono stati pubblicati e verranno fatti al più presto, e nello
stesso tempo ci si è fermati sul mandare avanti l'unità operativa
di traumatologia d'urgenza. Per migliorare questo discorso, al mese
di giugno c'era già stato un incontro fra il responsabile della
chirurgia generale ed il responsabile dell'ortopedia e
traumatologia, presenti il dott. Barbero e il dott. Vicquéry, i
quali avevano detto che i chirurghi dell'unità dipartimentale di
urologia avrebbero turnato insieme ai traumatologi, in modo da
equilibrare il numero di ortopedia e chirurgia a turnare
all'interno dell'ospedale.
Non è che si debba risolvere il problema del pronto soccorso, ci
auguriamo che questo servizio possa essere migliorato con degli
accordi fatti tra le due unità operative e l'USL, in modo da
organizzare meglio i turni in pronto soccorso, ma è evidente che
non è questo regolamento che risolverà il problema: il regolamento
serve solo a metterci al sicuro da eventuali altri ricorsi che
possono essere presentati dai medici chirurghi dell'Unità operativa
di ortopedia e traumatologia.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Questo provvedimento credo che significhi
sostanzialmente un arretramento notevole rispetto alle aspettative
che nel 1981 si erano manifestate con l'attuazione del primo
dipartimento in campo sanitario in Valle d'Aosta. Il dipartimento
di emergenza è fallito e se ci sono delle disattenzioni, delle non
fedeli interpretazioni da parte degli operatori sanitari, d'altra
parte dal 1983 in poi non si registra neppure una grande attenzione
da parte delle unità sanitarie, né a livello regionale, né a
livello di USL.
È vero che attualmente la situazione dal punto di vista
gestionale è sufficientemente caotica, quindi mi pare giustificata
questa presa di posizione dell'Assessorato, che propone al
Consiglio di riaffidare alla direzione sanitaria dell'ospedale a
gestione del pronto soccorso, fino a che non ci saranno degli
obiettivi diversi di programmazione sanitaria. Trovo questo fatto
per certi aspetti molto positivo; è in fondo un segno di grossa
autocritica da parte dell'Assessorato, in quanto la direzione
sanitaria in questi anni non ha funzionato in maniera sufficiente
poiché il personale era scarso. Credo che ancora attualmente
l'unità operativa che svolge le funzioni di direzione sanitaria
comprenda solo tre medici, di cui uno è stabilmente in USL e solo
due lavorano in un ospedale, tuttavia questa unità operativa è
stata caricata di notevoli funzioni.
Il ricredersi sulla funzione della direzione sanitaria è
importante, anche perchè ho sentito degli interventi molto ben
documentati da parte del Consigliere comunista, da parte
dell'Assessore, che mi hanno confuso dal punto di vista dei ruoli:
pensavo che il medico qua dentro fossi io, mentre invece mi sono
reso conto che altri hanno da insegnarmi. Vorrei invece fare
l'operazione opposta, cioè staccarmi dalla mia professione e
parlare come un politico.
Penso che questo provvedimento sia indispensabile, vista la
situazione contingente in cui viviamo, soprattutto se riafferma
l'importanza della direzione sanitaria nel dirigere l'ospedale,
capace di fare delle scelte che nella stragrande maggioranza dei
casi sono delle scelte tecniche. Oggi l'ospedale viene diretto da
troppe autorità: da lettere dei sindacati, da lettere dei medici,
da più dirigenti dell'USL, dal comitato di gestione, ecc.; ma tutta
questa serie di spinte provoca solo confusione.
Non so dire se in pronto soccorso debba esserci il chirurgo, il
medico, tutti e due, ecc.; queste sono scelte tecniche e basta
semplicemente documentarsi su quelle che sono le esperienze che
sono finite positivamente nei centri vicini. Possiamo andare a
visitare Chambéry, qualche ospedale di Torino, Milano o
Alessandria, per renderci conto di come certe scelte, che vogliamo
caricare di significati politici, siano in effetti scelte tecniche,
nel senso che esistono delle esperienze che hanno portato a
determinati risultati.
L'unica cosa che dobbiamo evitare nell'approvare questo
provvedimento è di pensare che sia la soluzione al problema del
pronto soccorso; in questo senso il Partito Comunista ha dimostrato
chiaramente, ed ha fatto bene, con un notevole sforzo
organizzativo, che problemi grossi ci sono.
Quando si arriva ad usare della forza della legge in maniera
così costante, è testimonianza non solo che esiste un problema, ma
che questo problema non è capito, per cui, facendo questo
provvedimento, risolviamo un problema immediato, però dobbiamo
contemporaneamente fare uno sforzo di comprensione. Il primo sforzo
di comprensione è quello per cui, a mio parere, gli ortopedici non
devono stare in pronto soccorso, nel senso che questo servizio non
può ricadere solo sulle loro spalle; anzi, l'ortopedia ha altri
problemi da risolvere e si deve fare qualcosa per potenziare questo
settore, per dare le gratificazioni di attenzione che il personale
richiede e per dare anche un servizio migliore alla
popolazione.
Risolvendo il problema dell'ortopedia, con impegno ad
organizzare i concorsi, ad aumentare spazi, attrezzature e
personale a disposizione di questo servizio, probabilmente una
parte della conflittualità sarebbe ridotta. D'altra parte il pronto
soccorso ha grossi problemi che non sono solo quelli di cui si è
parlato qua oggi; ad esempio, se il vostro bambino di dieci anni
sta male, dove lo portate? Al pronto soccorso del Beauregard o al
pronto soccorso dell'ospedale di viale Ginevra? Questo è un
problema che andrà affrontato, perchè l'emergenza in Valle d'Aosta
è spaccata in due posti diversi.
Questo provvedimento a mio parere va approvato, anche se non
tocca minimamente il problema che c'è sotto, per il quale si deve
fare grande attenzione per evitare dei grossi errori. Da questo
punto di vista mi permetto di fare una proposta ed è quella di
andarsi a confrontare con dei centri di emergenza che funzionano.
Ho suggerito qualche nome precedentemente; credo che sia in Francia
che in Italia ci siano dei centri che ci potranno dare delle
utilissime indicazioni su come organizzarlo. Ma questa indagine
spetta, più che a noi politici, a coloro che sono incaricati della
gestione del servizio sanitario e cioè i responsabili sanitari,
amministrativi e politici, dell'USL.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Non siamo stati convinti, né
dall'Assessore, né dal medico del Consiglio, perchè non ci sembra
che sia un ragionamento tecnico dire: "Non risolviamo i problemi
con la forza"; ci sembra un ragionamento politico. Non ci sembra un
ragionamento tecnico dire: "Invece che nominare il capo - che non è
riuscito a fare il capo fino ad oggi - nominiamolo capo con la
forza del regolamento consiliare"; andiamo a far funzionare quello
che dovrebbe funzionare.
A nostro giudizio, scegliendo questa strada, seppelliamo
definitivamente il dipartimento di emergenza, il quale è nato con
un provvedimento del '77; soltanto nel 1981 è stato costituito
questo comitato direttivo, per due anni ha funzionato a fatica,
perchè non ci si è preoccupati di risolvere i problemi del
personale secondario, perchè i primari non hanno voluto rinunciare
alle loro funzioni di reparto, di divisione, di unità operativa.
Dal 1983 in poi il coordinatore di allora ha dato le dimissioni;
non ci si è preoccupati di che cosa capitasse. In tutti questi anni
si è tollerato che ci fosse una situazione di conflitto dove non ci
sembra logico che un gruppo di chirurghi che ha un numero minore di
personale a disposizione faccia la maggior parete dei servizi. Non
ci sembra che l'arbitro scelto oggi sia quello più adatto, se fino
ad oggi è stato contestato, perchè a giudizio degli interessati
faceva le cose ingiuste; non è che dandogli più poteri sarà capace
di riportare l'ordine e la disciplina all'interno. È anche
impreciso quello che dice l'Assessore, che si sta ancora discutendo
fra traumatologi e chirurghi generali su come ripartire il
lavoro.
Per terminare, voglio leggervi una lettera che è stata
sottoscritta, non solo da traumatologi, ma anche da buona parte dei
medici dell'ospedale, che dice:
"Non è seria la richiesta di far svolgere agli ortopedici il
pronto soccorso chirurgico - con quale competenza? - perchè non
lavorerebbero in maniera qualificata nel loro stesso campo
ortopedico ... Rifiutiamo infine l'atteggiamento dell'Assessore,
che propone una sorta di legge speciale per conferire al dott.
Barbero pieni poteri per decidere chi e come deve assicurare il
pronto soccorso: avrebbero la meglio le unità più forti e
soccomberebbero i più deboli, non certo in nome del bene della
popolazione. I medici di questo ospedale ritengono di essere
sufficientemente adulti da potersi autogovernare con il comitato
direttivo di dipartimento di emergenza, quale previsto nelle leggi,
magari in forma più snella, chiamando a farne parte solo chi
realmente partecipa alla emergenza. Basta solo che gli
amministratori si ricordino di indire l'elezione dopo alcuni anni
di distrazione, che hanno rappresentato un arresto anche nelle
scelte tecniche che tale comitato aveva saputo prendere, per
esempio il protocollo di trattamento delle emorragie digestive
proposto dai gastro-enterologi e sposato anche dai chirurghi, che
ha ridotto la mortalità per questa forma morbosa in Valle".
In merito ai risultati della commissione, c'è un verbale del 14
dicembre che dice:
"In riferimento a quanto concordato dal
documento sindacale del 23.11.87, in cui si era disposta la
convocazione di una commissione tecnica per la ridistribuzione dei
turni di pronto soccorso chirurgico generale, i sanitari dell'Unità
operativa di ortopedia constatano: che la commissione non è
pervenuta ad alcun risultato, vista la preconcetta opposizione
dell'unità operativa di chirurgia generale di addivenire a
qualsiasi ridistribuzione dei turni; che non è più proponibile
alcun incontro, in quanto gli incontri finora avuti si sono
limitati ad un reciproco scambio di insulti e non hanno potuto
essere costruttivi. .... ".
Ho letto questi documenti, non per schierarmi da una parte, ma
per dire che non mi sembra che si vada a trovare la soluzione
migliore. Abbiamo l'impressione che, se si prende questa strada,
succederà che il direttore sanitario organizzerà i turni come per
il passato, avrà l'autorità per farlo, ci sarà uno scontento
crescente che porterà alla complicazione della situazione. Se è
vero che la maggior parte degli interventi sono di natura
traumatologica, se è vero che una unità operativa ha più personale
dell'altra, il direttore sanitario cerchi di fare le cose con una
certa equità. Se invece veramente in questa USL ci sono delle unità
operative che sono autorevolmente appoggiate dal potere politico e
all'interno dell'ospedale altre che vengono tartassate, non si sa
bene per quale ragione, ci assumeremo la responsabilità di non dare
ai cittadini della Valle d'Aosta il servizio cui hanno diritto.
Questa responsabilità non ce la vogliamo assumere; siamo disposti a
lavorare, se si vuole costruire il comitato di emergenza, a
studiare, a verificare, altrimenti non crediamo che si scelga la
strada giusta.
PRESIDENTE:
Ha chiesto di parare il Consigliere
Segretario Tamone, ne ha facoltà.
TAMONE (U.V.):
Credo che alcune volte il Consigliere
Mafrica si lasci prendere da dei compiti che secondo me non sono i
suoi; il Consigliere Mafrica è un ottimo Consigliere ed è fra
quelli che stimo di più, però oggi il medico Sandri ci ha dato una
lezione; ha detto che bisognava che la piantassimo lì di fare delle
scelte politiche; alle volte il Consigliere Mafrica si lascia
"gasare" da qualcuno che vuole che lui prenda le sue parti e questo
è l'errore che ha fatto oggi.
L'Assessore Voyat in Commissione, il Presidente dell'USL, anche
i medici che sono venuti a parlarci, ci hanno fatto capire che si
tratta di un problema molto delicato, che non risolveremo qui in
Consiglio regionale, andando a stabilire quello che devono fare i
traumatologi e quello che devono fare i chirurghi. Non siamo noi
che possiamo risolvere questo problema.
Oggi ci troviamo di fronte ad una emergenza e dobbiamo dare una
risposta di emergenza: questo è il discorso politico che dobbiamo
fare; il Consigliere Sandri, pur partendo da posizioni politiche
diverse, lo ha capito.
Questo è l'invito che voglio fare al Consigliere Mafrica: noi
non ci addentriamo nei meandri di uno slalom che è solo di
competenza dei medici e dell'ospedale regionale; dobbiamo vedere se
per far funzionare questo sistema, una figura, una immagine è
quella che può dare una risposta.
A nostro avviso non c'è che questa strada, che non è la
migliore, ma è la "meno peggio" in questa situazione declassificata
a causa degli operatori. Riteniamo che la risposta politica sia in
questa direzione, ma non per questo volendo soffocare, perchè se
vorranno darsi il loro autogoverno, a figura e l'immagine del
commissario sarà subito eclissata dal loro autogoverno.
Mi sento di votare con tranquillità questa proposta, guardandola
proprio con l'occhio del politico.
Si dà atto che alle ore 10,38 assume la Presidenza il
Vicepresidente DE GRANDIS.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Posso accettare le critiche fatte dal
Consigliere Sandri, ma non sono d'accordo su una affermazione per
cui il traumatologo non debba andare in pronto soccorso, in quanto
ritengo che la Valle d'Aosta necessiti della partecipazione del
traumatologo in pronto soccorso, o con una guardia attiva in pronto
soccorso o con una guardia divisionale.
Per quanto riguarda il problema di cui parlano il Consigliere
Sandri e il Consigliere Mafrica, le valutazioni deve farle questa
commissione che sta ancora lavorando, pertanto al più presto avremo
questi dati. Ho detto anche al Dr. Vicquéry che, qualora ci fosse
la necessità, ci sarà la partecipazione in queste riunioni anche da
parte dell'Assessore o di un funzionario regionale, per vedere di
trovare un coordinamento migliore fra chirurgia e ortopedia.
Dico solo questo: o pensiamo, come fa il Consigliere Mafrica, ai
problemi dei medici e alla volontà dei medici, fare o non fare
pronto soccorso, oppure dobbiamo pensare al servizio da dare ai
cittadini. Ho sempre sentito riportate in Consiglio le lamentele
dei cittadini nei confronti del pronto soccorso: oggi sono i medici
a lamentarsi. Di lamentele dei medici ce ne sono tutti i giorni, ma
i medici dipendenti, come tutti gli altri dipendenti, hanno da
lamentarsi, mentre noi dobbiamo pensare al funzionamento del pronto
soccorso; se vogliamo avere un pronto soccorso che veramente
funzioni e dia una belle immagine anche alla Valle d'Aosta a chi
transita o a chi è in ferie qui, dobbiamo avere per forza la
presenza, o direttamente in pronto soccorso o in guardia
divisionale, del traumatologo.
Quanto alla contestazione del direttore sanitario, non credo sia
l'unico direttore sanitario oppure l'unico primario ad essere
contestato; quando uno deve far funzionare anche contro la volontà
dei dipendenti un servizio, è sempre contestato dai subalterni.
Il Consigliere Mafrica citava la lettera scritta dai
traumatologi, in cui ci si chiedeva cosa va a fare il traumatologo
in pronto soccorso: in pronto soccorso il traumatologo va
semplicemente a fare il traumatologo, così come il chirurgo in
pronto soccorso va a fare il chirurgo, e quando sarà portato in
pronto soccorso un infortunato con un occhio leso si dovrà chiamare
il medico competente che è reperibile. In Valle d'Aosta non siamo
in grado di avere un'équipe di medici di medicina generale, più un
chirurgo di chirurgia generale, più un ortopedico della
traumatologia, più un odontoiatra e via di questo passo; il pronto
soccorso deve funzionare con almeno la presenza di uno dell'area di
chirurgia, che comprende la traumatologia, l'odontoiatria e anche
l'oculistica, pertanto si dovranno prevedere dei turni.
PRESIDENTE:
Si tratta di un articolo unico al quale è
previsto un emendamento sostitutivo della Commissione consiliare
per la sicurezza sociale. Si procede pertanto alla votazione palese
sull'emendamento e alla votazione segreta sul complesso del
regolamento.
Do lettura dell'articolo unico:
Articolo unico
Dopo l'articolo 13 del regolamento regionale 4 agosto 1981,
n. 2 è aggiunto il seguente articolo 14:
Articolo 14
(Disposizioni transitorie e finali)
1.
In attesa di apposite disposizioni che, nel quadro
delle finalità e degli obiettivi della programmazione sanitaria
statale e regionale, disciplinino il funzionamento del modello
organizzativo di tipo dipartimentale, al fine di consentire
l'esercizio dei compiti e delle attività attribuite al dipartimento
di emergenza ed accettazione secondo le disposizioni del
regolamento regionale 4 agosto 1981, n. 2, tutte le funzioni
attribuite al Comitato direttivo del dipartimento ed al suo
coordinatore sono esercitate dal dirigente sanitario della unità
operativa di vigilanza igienico-sanitaria, organizzazione e
controllo attività sanitarie.
2.
Tale dirigente deve comunque assicurare almeno
l'espletamento delle attività di pronto soccorso di cui al D.P.R.
27 marzo 1969, n. 128, secondo le indicazioni operative di cui
all'art. 6 del sopracitato regolamento regionale.
Do lettura dell'emendamento della Commissione, sostitutivo
dell'intero articolo:
Articolo unico
Dopo l'articolo 13 del regolamento regionale 4 agosto 1981,
n. 2 è aggiunto il seguente articolo 14:
Articolo 14
(Norme transitorie e finali)
1. In attesa di apposite disposizioni che, nel quadro delle
finalità e degli obiettivi della programmazione sanitaria statale e
regionale, disciplinino il funzionamento del modello organizzativo
di tipo dipartimentale, al fine di consentire l'esercizio dei
compiti e delle attività attribuite al dipartimento di emergenza ed
accettazione secondo le disposizioni del regolamento regionale 4
agosto 1981, n. 2, tutte le funzioni attribuite al Comitato
direttivo del dipartimento ed al suo coordinatore sono esercitate
dal dirigente sanitario della unità operativa di vigilanza
igienico-sanitaria, organizzazione e controllo attività
sanitarie.
2. Tale dirigente deve comunque assicurare almeno
l'espletamento delle attività di pronto soccorso di cui al D.P.R.
27 marzo 1969, n. 128, secondo le indicazioni operative del
Comitato di gestione.
Lo pongo in votazione:
ESITO DELLA VOTAZIONE
Presenti 30
Votanti 26
Favorevoli 21
Contrari 5
Astenuti 4 (Baldassarre, Breuvé, Pascale, Torrione)
Il Consiglio approva
PRESIDENTE:
Pongo in votazione il regolamento nel suo
complesso per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 29
Votanti 25
Favorevoli 19
Contrari 6
Astenuti 4 (Baldassarre, Breuvé, Pascale, Torrione)
Il Consiglio approva
