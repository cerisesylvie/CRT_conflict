Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 275 del 4 gennaio 1984 - Resoconto
OGGETTO N. 275/VIII - DIMISSIONI DEL PRESIDENTE DELLA GIUNTA
E DELLA GIUNTA. PRESA D'ATTO.
PRESIDENTE
: Con lettera, datata 19.12.1983, pervenuta a
questa Presidenza il 22.12.1983, il Consigliere Mario Andrione ha
presentato le proprie dimissioni dalla carica di Presidente della
Giunta. Ne do lettura:
Monsieur le Président,
ayant su de bonne source que bien qu'injustement je suis
soupçonné d'être un malhonnête, ne voulant pas que ces soupçons
puissent de quelque façon que ce soit nuire au bon fonctionnement
de l'Administration, étant sûr de mon innocence et convaincu que le
temps ne manquera pas de la prouver, me réservant enfin le droit de
me défendre contre celle qui semble être une
manœuvre qui, par delà ma personne, veut toucher
la Junte Régionale et toute la Vallée d'Aoste, je présente ma
démission de la charge de Président de la Junte.
Veuillez agréer, Monsieur le Président, mes salutations les
meilleures.'
Comunico al Consiglio, a cui è già pervenuta in copia la lettera
di dimissioni del Presidente della Giunta regionale Andrione, che
ieri sera alle ore 19 sono altresì pervenute le dimissioni formali
dei componenti la Giunta regionale.
Do lettura di una lettera per tutte:
"Il Sottoscritto Borbey Giuseppe, Assessore al Turismo,
Urbanistica e Beni Culturali, avendo avuto formale comunicazione
delle dimissioni dalla carica del Presidente della Giunta
regionale, presentate dall'Avv. Mario Andrione e considerato che la
propria nomina da parte del Consiglio regionale in data 21 luglio
'83 è avvenuta su proposta del predetto Presidente, rimetto nelle
mani del Presidente del Consiglio regionale il proprio mandato
essendo nell'impossibilità di dare attuazione all'art. 9, 4° comma,
del Regolamento interno del Consiglio medesimo. Il sottoscritto si
impegna all'espletamento delle questioni di ordine amministrativo,
attinenti all'Assessorato al Turismo, Urbanistica e Beni Culturali
sino alla nomina del nuovo Assessore".'
Le lettere sono praticamente identiche, salvo la lettera
pervenuta dall'Assessore Rollandin il quale in aggiunta prevede a
quanto ho detto prima, "nonché a quelle derivanti dalla delega in
data 7.12.1983 conferitegli in applicazione dell'art. 4, lett. n),
della legge regionale 7.12.1979, n. 66" per la quale il Presidente
Andrione delegava l'Assessore Rollandin alle funzioni di Assessore
delegato.
La parola al Consigliere Riccarand; ne ha facoltà.
RICCARAND - (N.S.):
Così, cari amici dell'Union
Valdôtaine, cari colleghi della maggioranza, il vostro gran capo ha
veleggiato. Nella sua ultima apparizione consiliare aveva detto che
nessuno sarebbe riuscito a smuoverlo dal suo posto di Presidente;
ma anche questa volta, tanto per cambiare, è stato clamorosamente
smentito dai fatti. Negli ultimi tempi, del resto, bastava che
Andrione dicesse qualcosa in questo Consiglio che, automaticamente,
si sapeva che sarebbe accaduto esattamente il contrario. Andrione
aveva gridato 20 giorni fa in quest'aula che non avrebbe veleggiato
ed invece è partito così a gonfie vele che neppure l'Interpol, che,
pure deve essere dotata di potenti mezzi, non è ancora riuscita a
raggiungerlo.
Nuova Sinistra ha sempre dato, e non da qualche settimana da
quando è scoppiato lo scandalo del Casinò, o da qualche mese, ma
sin dal 1978, sin da quando è entrata in questo Consiglio, un
giudizio estremamente negativo su Mario Andrione, quale Presidente
della Giunta regionale. Ne avevamo chiesto le dimissioni dalla
Giunta e dal Consiglio fin dalla fine del 1978, fin dai tempi cioè
dei processi di Bologna per i fondi neri del Casinò, per i 13
milioni che Andrione aveva ottenuto sotto banco dalla SITAV.
Oggi pensiamo che sia un bene per la Valle d'Aosta che queste
dimissioni finalmente arrivino in porto, anche se ci arrivano nel
peggiore dei modi e cioè non per una scelta politica del partito a
cui Andrione apparteneva, l'Union Valdôtaine, o per una scelta
politica della maggioranza di questo Consiglio, ma per una scelta
obbligata imposta dal mandato di cattura spiccato dalla
magistratura.
In questi mesi, il Consiglio regionale della Valle d'Aosta ha
perso numerose occasioni per svolgere un proprio ruolo autonomo.
L'ultima occasione persa è stata proprio quella del 16 dicembre,
quando per l'ennesima volta è stata respinta dalla maggioranza di
questo Consiglio la richiesta, che aveva delle motivazioni profonde
e reali, delle dimissioni di Mario Andrione da Presidente della
Giunta.
Questa posizione della maggioranza del Consiglio ha fatto sì
che, per la prima volta nella storia della Regione Autonoma Valle
d'Aosta, venisse spiccato un mandato di cattura contro il Capo del
Governo regionale e per una imputazione, non certamente edificante,
come quella dell'associazione a delinquere.
I 9 anni della Giunta Andrione si chiudono con un fallimento
drammatico sul terreno socio-economico e sul terreno morale. In 9
anni si possono fare grandi cose, si possono realizzare grandi
opere, si può lasciare un segno profondo e duraturo della propria
attività. Ebbene, i 9 anni della Giunta Andrione dovranno essere
letti sugli incartamenti dei tribunali, sugli atti processuali e
sulle sentenze. Nove anni che lasciano terribili e rovinosi segni;
sul terreno socio-economico saranno ricordati come gli anni della
terziarizzazione selvaggia e indiscriminata della Valle d'Aosta,
con parallelo smantellamento dell'assetto industriale.
Sul terreno morale, saranno ricordati come gli anni in cui i
poteri occulti e malavitosi sono entrati massicciamente nel palazzo
regionale e si sono accomodati sulle poltrone della Giunta. Mario
Andrione, Sergio Ramera, Bruno Milanesio, Eraldo Manganone, sono i
nomi emblematici di questi nostri 9 anni di storia, sono 4 persone
che hanno rappresentato molta parte della politica regionale di
questi 9 anni, sono 4 persone da mettere insieme, l'una accanto
all'altra, in una ideale foto di gruppo che ben riassume quelli che
sono stati i 10 anni appena trascorsi; 4 persone che sono riuscite
a fare un pieno di imputazioni tali da consentire alla Valle
d'Aosta di conseguire, anche in questo campo, un primato non
certamente invidiabile.
Si è cominciato con la corruzione semplice, quella aggravata,
per poi passare agli interessi privati in atti d'ufficio, al
peculato, al falso in atto pubblico fino ad arrivare
all'associazione a delinquere di stampo mafioso. Il tutto
accompagnato e infiorettato da una repentina scoperta, da parte di
qualche Assessore dell'Union Valdôtaine, del grande valore ideale
della massoneria, soprattutto di quella in odore di P2.
Ho notato che c'è ancora, all'interno di questo Consiglio, e
fuori, nella società valdostana, una tendenza a minimizzare quanto
è emerso finora dall'inchiesta sulla Casa da Gioco di
Saint-Vincent. Molti pensano che Andrione sia scivolato su una
buccia di banana, che egli abbia commesso soltanto qualche errore
di superficialità, "qualcosa gli sarà sfuggito, ma l'uomo è pulito"
ha scritto recentemente sull'ultimo numero del "Peuple" una persona
autorevole, quale la Signora Viglino.
Il fatto è che ad Andrione sono sfuggite delle cose talmente
grosse che, o un medico accerterà che era diventato completamente
cieco, oppure lo si dovrà considerare complice e parte attiva di
oscure ed illecite manovre. E parlando di oscure ed illecite
manovre non mi riferisco evidentemente alla questione degli
irregolari prelievi sugli introiti del Casinò a favore dei
controllori regionali o di alcuni dipendenti SITAV; questa è una
questione che ha una sua importanza ma che costituisce un aspetto
molto marginale in tutta la vicenda del Casinò.
La questione vera, ben più grave e ben più complessa è un'altra;
l'ipotesi che fanno i Magistrati, almeno a quanto è dato di capire,
stando ad Aosta e seguendo da Aosta lo svolgimento dell'inchiesta,
l'ipotesi che i "signori" del Casinò (uso questa espressione perché
è difficile individuarli in termini più precisi in questo momento)
si appropriassero, ogni giorno, di cospicue somme non dichiarate da
nessuna parte, (più di 100 milioni al giorno, tanto per dare un
ordine di grandezza) una truffa che durava da tempo e che si era
intensificata e consolidata in questi ultimi anni e che metteva
nelle mani dei "signori" del Casinò enormi somme di denaro,
miliardi ogni mese, miliardi che poi dovevano essere dispersi e
investiti in una miriade di società per azioni, di società a
responsabilità limitata, di finanziarie operanti nei settori più
disparati della società valdostana e fuori dalla Valle d'Aosta,
dalle costruzioni, ai trasporti, all'industria, all'attività
turistica. Sarebbe troppo lungo e complicato soffermarsi in questo
momento sull'intrigo delle società che stanno dietro al Casinò e,
del resto, questo è un problema su cui la Commissione di indagine
dovrà lavorare e che spero cominci ad occuparsene al più
presto.
Io voglio solo dare tre esempi per chiarire il ragionamento che
sto facendo, tre esempi che riguardano Chamonal, Giovannini e
Masi.
Franco Chamonal, oltre ad essere amministratore delegato della
SITAV e, padrone o, comunque controllore effettivo della GECA e
della GAMES, società di cui si è già parlato e di cui si sanno già
alcune cose, oltre che essere socio di maggioranza della
"Residence", una società che ha per oggetto la partecipazione ad
attività turistiche, commerciali e finanziarie e che è collegata
alla SISAT di Saronno, la quale, a sua volta, come si sa, aveva e
forse ha ancora il 30% della SAISET.
Paolo Giovannini, oltre ad essere Direttore Generale del Casinò
e socio con Chamonal della Residence, era ed è ancora
amministratore unico della ZETA, società per azioni, avente anche
essa per oggetto, la partecipazione ad attività turistiche,
commerciali e finanziarie. Un particolare curioso e rivelatore è
che, sia la PANAM che la ZETA hanno sede ad Aosta, a 100 m. da
questo palazzo, in via Festaz 79, presso lo studio dei
commercialisti Laurencet, Parini e Celesia e che i soci che hanno
versato le centinaia di milioni del capitale sociale risultano
essere, guarda caso, i dipendenti di tale studio.
Bruno Masi, dal canto suo, oltre ad avere rastrellato con una
società fasulla per la nettezza urbana, la VALSA, di cui si è già
parlato, il 21% delle azioni SITAV, era anche amministratore di una
società di iniziativa mobiliare ed immobiliare con sede a Torino,
società che a sua volta, aveva il 30% di un'altra S.p.A. operante
nel settore industriale, con uno stabilimento nella Bassa Valle
d'Aosta, società quest'ultima con lo stabilimento in Valle d'Aosta
che aveva avuto nel 1983 cospicui finanziamenti agevolati dalla
FINAOSTA nella gestione ordinaria.
Si tratta soltanto di tre esempi, ma il discorso potrebbe
proseguire a lungo e mettere in luce tutta una serie di
stupefacenti connessioni su cui oggi, per fortuna, stanno lavorando
i Magistrati. Quello che è certo è che tenendo le tasche ben bene
aperte a Saint-Vincent i "signori" del Casinò avevano messo le mani
su mezza Valle d'Aosta e l'avevano allungate anche fuori dalla
Valle, nelle zone di Torino e di Milano e dietro ai "signori" del
Casinò, ai loro affari ed ai commercialisti compiacenti che davano
loro una mano, ecco apparire la mafia, quella più tradizionale:
"marsigliesi di cosa nostra", ma anche un'altra mafia, forse ancora
più pericolosa perché più misteriosa, la mafia che opera attraverso
le finanziarie ed i sistemi bancari. Possibile, io mi chiedo, che
questo vortice di affari, che questo immane ruotare di società
fosse sfuggito al Presidente Andrione e all'intera Giunta
regionale? Possibile che i valenti commercialisti di cui il
Presidente e la Giunta regionale si sono costantemente avvalsi in
questi anni e che sono stati inseriti dalla Giunta in vari consigli
di amministrazione, non abbiano mai capito, intuito, colto nulla di
tutto quello che stava succedendo? Oppure avevano capito benissimo
e ci sguazzavano dentro? Ci sguazzavano dentro loro, ci sguazzava
dentro il Sig. Mario Andrione, ci sguazzava dentro altri della
Giunta regionale.
Il lavoro che stanno facendo i magistrati, a quanto è dato di
capire, è enorme ed estremamente complesso; l'impero del Prof. Masi
e dei suoi soci era stato costruito con sapienza e godeva di
prestigiosi aiuti ed altolocate protezioni.
C'è solo da augurarsi, per il bene di noi tutti e dell'intera
Valle d'Aosta che i Magistrati riescano ad andare fino in fondo e
recidano quell'enorme centro di potere occulto che si era esteso
sulla Valle d'Aosta. A quel punto si potrà forse rileggere e
riscrivere la storia politica ed economica degli ultimi 10 anni in
Valle d'Aosta e spiegarsi il perché di improvvise fortune, il
perché dell'irresistibile ascesa di alcuni "Baroni" del
calcestruzzo e di alcuni "Principi" dell'immobiliare.
In questa azione di chiarificazione e di risanamento, il
Consiglio regionale avrebbe potuto e ancora potrebbe svolgere un
ruolo da protagonista, un ruolo importante. Questo però non è
avvenuto finora per le scelte fatte dalla maggioranza in questo
Consiglio, scelte colpevoli a mio avviso, irresponsabili. Il
Consiglio regionale può riprendere un ruolo da protagonista
soltanto se riesce finalmente a darsi un esecutivo che sia esente
da ogni ombra di dubbio, un esecutivo che rappresenti un netto
cambiamento di strada rispetto all'orientamento seguito fino ad
ora. Non è assolutamente credibile una Giunta composta al 100%
dalle stesse persone che, con il Presidente Andrione sono
corresponsabili della situazione che si è fin qui determinata.
Nuova Sinistra ha fatto una proposta che non ci pare certamente
estremista, ma realistica e praticabile, una proposta che va bene
al di là del discorso degli schieramenti. Come condizione minima,
noi chiediamo perché si possa cambiare pagina, che nella nuova
Giunta non ci sia alcuna delle persone che hanno ricoperto la
carica di Assessore in Giunte presiedute da Mario Andrione, dal
dicembre del '74 al giugno 1983. Questa ci pare la condizione
minima per poter dire si è fatta una Giunta nuova, che è possibile
in Valle d'Aosta cambiare strada, è possibile cambiare
orientamento. Se non c'è questo ricambio, non ci sono neppure le
condizioni minime per impostare l'attività amministrativa in modo
nuovo. Come si può pensare, faccio un esempio, che sia l'Assessore
Borbey ad aprire la guerra contro la SITAV e la SAISET ed impostare
su basi nuove i rapporti fra Regione Valle d'Aosta e Casinò? Come
si può essere sicuri, già in questo momento che qualche esponente
della Giunta non abbia già in tasca una comunicazione giudiziaria?
Gli interrogativi potrebbero proseguire uno dopo l'altro.
Sono queste le cose che Nuova Sinistra doveva dire in questo
Consiglio; ci sono molti aspetti estremamente preoccupanti in
questa vicenda che io porterò nella Commissione di indagine la
quale vaglierà fino in fondo.
Credo però che oggi noi ci assumiamo una grossa responsabilità
come Consiglio regionale perché dobbiamo decidere se continuare
un'azione di copertura e di omertà rispetto a quello che è sempre
successo in questi ultimi anni, oppure se cambiare decisamente
strada.
Sarà la scelta che farà fra pochi momenti questo Consiglio, per
dirci in quale direzione vogliamo muoverci.
PRESIDENTE
: La parola al Consigliere Mafrica; ne ha
facoltà.
MAFRICA - (P.C.I.):
Le dimissioni della Giunta regionale
vengono a soli 5 mesi dalla formazione della Giunta stessa, e
vengono dopo un vero e proprio terremoto che sta sconquassando la
nostra Regione e che, probabilmente, non è ancora concluso. Nel
giro di meno di due mesi, in tre date che credo tutti ricorderanno,
il 10 novembre, il 7 dicembre, il 20 dicembre, sono avvenuti fatti
di tale gravità che in altri momenti, su ciascuno di questi, si
sarebbe discusso per mesi. Sono stati arrestati i vertici della
Casa da Gioco di Saint-Vincent, è stato arrestato il Presidente del
principale strumento finanziario della Regione, la FINAOSTA, sono
stati arrestati tutti i controllori della Casa da Gioco, è
ricercato il Presidente della Giunta regionale, l'uomo più
influente, il leader carismatico del movimento di maggioranza
relativa; si sono scoperte infiltrazioni mafiose, si ipotizzano
furti attraverso intrecci complessi da parte delle società che
gestiscono la Casa da Gioco, si è accertato che i controlli
regionali sulla Casa da Gioco non funzionavano, ben due membri
della passata Giunta Andrione ed un Assessore comunale facenti
parte della maggioranza o sono arrestati, o sono ricercati.
In questa situazione la maggioranza tranquillamente ci viene a
dire "riconfermiamo la stessa Giunta di prima, gli stessi uomini,
con gli stessi incarichi, sostituiamo perché è necessario il
Presidente". Questo è il primo punto che io intendo sottoporre
all'attenzione del Consiglio. Si può far finta che non sia successo
nulla?
In realtà questa linea disastrosa da parte della maggioranza è
ormai diventata un'abitudine. Riprendo rapidamente alcuni fatti: il
27 ottobre, prima ancora che si parlasse di Casinò, avevamo chiesto
in questo Consiglio, che si procedesse alla revoca del Presidente
della finanziaria Sergio Ramera, perché allora aveva ricevuto un
mandato di comparizione da parte della Magistratura aostana.
La maggioranza, in quell'occasione, non diede risposta e non
prese neppure in considerazione questa nostra benevola e previdente
richiesta.
Il 10 novembre Sergio Ramera, l'uomo più importante della
Democrazia Cristiana valdostana (la D.C., contrariamente all'Union
Valdôtaine, ha cercato di fare passare sotto silenzio questo
aspetto) è stato arrestato.
Il 7 novembre, prima ancora che iniziassero i blitz, si discusse
in questo Consiglio, in seguito ad una intervista del Ministro
Scalfaro sull'Espresso.
Il nostro Gruppo aveva proposto una Commissione di indagine.
Quella mozione è stata respinta con argomentazioni arroganti
dicendo che, se volevamo potevano andare al Casinò a vedere. Ci
sembra che la Magistratura stia lavorando da mesi e che non fosse
sufficiente soltanto andare a vedere.
Il 16 novembre la Giunta regionale dichiara l'estraneità dei
controllori regionali alle vicende che nel frattempo si erano
scoperte con il primo blitz.
Il 24 novembre il nostro Gruppo chiede le dimissioni del
Commissario presso la Casa da Gioco.
Il 7 dicembre vengono arrestati Manganone e tutti i controllori,
e immediatamente, la Giunta regionale che aveva affermato
l'estraneità, si costituisce parte civile e abbandona i
controllori.
Il 16 dicembre, dal punto di vista politico, abbiamo chiesto le
dimissioni del Presidente della Giunta, lo abbiamo invitato a
dimettersi. Anche in questo caso non sono state prese in
considerazione queste richieste. Io voglio osservare che l'arresto
del Presidente della Giunta in carica è un atto che colpisce non
solo lui e la Giunta ma colpisce molto più duramente l'immagine
della stessa Regione Valle d'Aosta.
Il 20 dicembre il Presidente della Giunta riceve un mandato di
cattura e ingloriosamente, a nostro giudizio, si rende
latitante.
Noi oggi ribadiamo che non può essere riproposta la Giunta che
c'era finora. Perché si fa questo? Si aspettano forse nuovi
sviluppi? Io chiedo agli Assessori dimissionari e che, tra poco,
secondo le proposte della maggioranza dovrebbero essere rieletti:
qualcuno di voi ha forse ricevuto un mandato di comparizione dei 14
che sarebbero stati emessi dalla Magistratura di Torino in
relazione a quella indagine sugli appalti che avevano fatto in
periodi non sospetti già nel marzo dello scorso anno? Vogliamo
veramente sottoporre all'opinione pubblica valdostana, con la
scelta che si fa oggi, a nuovi colpi di scena?
Ho ricordato brevemente queste vicende perché voglio farci sopra
delle riflessioni politiche; noi, come Gruppo, non abbiamo capacità
profetiche, le richieste che abbiamo fatto e che poi sono state
confermate dai fatti derivano da una semplice analisi politica.
Abbiamo denunciato da tempo una serie di errori, di leggerezze,
di soprusi, abbiamo denunciato metodi di governo sbagliati che
vanno assolutamente corretti, abbiamo individuato delle
responsabilità politiche e su questo noi chiediamo all'intero
Consiglio di riflettere.
Noi diciamo che oggi dobbiamo riflettere perché, non solo è da
sostituire un Presidente che ha avuto una disavventura giudiziaria,
ma perché c'è da riflettere sul fallimento di un disegno politico.
E' fallito quel disegno politico che aveva portato nel 1974 alla
formazione di una maggioranza imperniata sull'asse tra l'Union
Valdôtaine e la D.C.. Non si vuole ancora prendere atto di questo
fatto.
Quel disegno politico è fallito perché è mancata, in quella
alleanza, una chiarezza di obiettivi politici, è mancato un disegno
di sviluppo della società valdostana? Mi soffermerò su alcuni
fatti: non c'è stata, innanzitutto, alcuna volontà di avviare una
politica industriale. Io voglio attirare l'attenzione del Consiglio
anche su questo punto. Da una parte si è teorizzata l'impossibilità
di intervenire verso la grande industria, dicendo che si trattava
di centri di decisioni esterne alla Valle trovandoci così,
disarmati di fronte alla chiusura della MONTEFIBRE, al grave
ridimensionamento dell'ILSSA VIOLA, ai pericoli molto gravi per la
stessa nazionale COGNE. Si sono poi fatti ponti d'oro a piccoli
imprenditori senza mai volere dotarci di strumenti di
controllo.
Più volte abbiamo proposto in questo Consiglio che si facesse un
centro di assistenza alla piccola e media industria, che si
studiassero le possibilità di mercato, le capacità imprenditoriali
degli imprenditori che si offrivano; la Giunta regionale ha
regolarmente disatteso a queste richieste, addirittura le ha
rifiutate. Tralasciando le storie più vecchie, come il fallimento
dell'IMVA (ricordo che l'amministratore delegato dell'IMVA, dopo
avere fatto chiudere quell'azienda è diventato l'amministratore
delegato della SAISET, Società che gestisce i giochi americani;
magari ora si potrebbe prendere l'imprenditore dell'ALLUVER e farlo
amministratore delegato della SITAV) si sono affidate risorse
regionali ingenti senza alcun controllo da parte di nessuno.
Oltre all' IMVA, alla Pollein Confezioni, all'INTEVA, alla
FORTUNA WEST, alla SIV, all'ALLUVER ci sono altre piccole
industrie, quelle che avrebbero dovuto rappresentare il futuro
dell'industria valdostana, che traballano. La COROS, come dicono
oggi i giornali, ha difficoltà, la MAXEL viene tenuta in piedi solo
grazie ai miliardi che annualmente la Regione le trasferisce
attraverso finanziamenti continui.
C'è il fallimento di una politica industriale, quindi una grave
crisi occupazionale che richiede una svolta decisa nel modo di
governare la Regione.
Come secondo elemento voglio sottolineare che si è rifiutata, in
questi 9 anni, ogni politica di programmazione. Quando il nostro
Gruppo insisteva sul metodo programmatorio presentando delle
richieste, è stato addirittura irriso. Oggi si vedono i risultati
di un modo di governare affidato alla quotidianità, ad un tran tran
che segue le richieste dei singoli, dei gruppi, invece di pensare
al futuro.
C'è stata in questi anni, non la volontà di prevedere il futuro,
ma la ricerca di quei consensi facili, clientelari; non c'è stata
la difesa di interessi collettivi, di interessi di prospettiva, c'è
stata la difesa di interessi di parte, delle forze politiche, degli
Assessori regionali. Questa è la seconda responsabilità che noi
pensiamo si debba far ricadere sulla Giunta ed il secondo punto su
cui riflettere.
Terzo elemento: si è teorizzato che il Casinò non potesse essere
messo sotto controllo. In numerose occasioni durante questi anni,
il Gruppo comunista e Nuova Sinistra hanno riproposto che si
addivenisse al controllo delle mance. Invece, si è addirittura
teorizzato che senza quelle mance, la Casa da Gioco non potesse più
funzionare. Noi non ci preoccupavamo tanto del fenomeno evasione
fiscale da parte dei croupiers, ai quali probabilmente,
interesserebbe di più avere una busta paga completa anche ai fini
della liquidazione e del pensionamento, quanto di quel 50% delle
mance che dovrebbero ammontare, oggi, a circa 5 miliardi all'anno e
che andavano alla società che gestiva la Casa da Gioco.
Che cosa ne faceva la Casa da Gioco di quei soldi, di questi
fondi neri?
Noi avevamo chiesto di intervenire e invece per tutta una serie
di fatti che si sono ritenuti inevitabili, si è detto che non
poteva esserci un Casinò se non c'erano i prestasoldi, se non
c'erano le mance, se non si tolleravano fenomeni circostanti alla
Casa da Gioco.
Oggi ci troviamo di fronte ad un patatrac per cui l'immagine ed
il prestigio della Valle d'Aosta sono diventati quelli dati dai
mezzi di informazione in relazione a queste vicende, una tradizione
di correttezza amministrativa è stata messa pesantemente in forse
(provate ad uscire fuori Valle e a chiedere quale sia oggi
l'immagine della Valle d'Aosta!). Tutto questo porta delle
responsabilità e richiede soprattutto un cambiamento.
Un altro elemento ancora che forse è quello più importante dal
punto di vista amministrativo è che si è governato con faciloneria,
con superficialità e con leggerezza, le critiche dell'opposizione
si sono sempre considerate come se fossero un gioco delle parti,
"quelli sono all'opposizione per questo devono criticare", non si
sono prese in considerazione neppure quando erano puntuali e
precise. Voglio ricordare, a questo proposito, alcune vicende: per
esempio abbiamo fatto delle osservazioni che non sono state tenute
in considerazione sul modo con cui si facevano le convenzioni con
l'Istituto Radiologico valdostano, anche se in quel caso, almeno
alcune ammissioni di errore ci sono state da parte dell'Assessore
competente; si è proceduto alla concessione di licenze, di
nullaosta ai supermercati in spregio delle norme; per esempio, è
stato il coordinamento a bocciare la concessione del nullaosta
magazzini GATTI dopo un nostro esposto. Siamo andati a concedere
una fideiussione di 10 miliardi alla società che gestisce
l'autoporto, pur sapendo che avrebbero potuti essere usati per
operazioni in collegamento con società che già avevano avuto
disavventure giudiziarie (es: BAXT). Per un certo periodo si è
tenuta ferma quella fideiussione, poi, quando l'attenzione è
caduta, la Giunta regionale l'ha mandata avanti.
Io credo che se noi andassimo ad indagare su quelle cose,
probabilmente qualcosa da scoprire ci sarebbe anche in quella
realtà.
Non si è tenuto conto in alcun modo - l'Assessore Borbey ha
respinto ogni critica - di quanto è stato detto per ciò che
riguarda gli appalti regionali. Mi sembra invece che oggi possiamo
dire che non si trattava di una ricerca scandalistica e
preelettorale: siamo lontani dalle elezioni e stanno indagando
altri.
Noi diciamo che, molto probabilmente, molti errori sono stati
commessi proprio per questo metodo che era invalso di ritenere
tutto ciò che il Consiglio regionale ratificava fosse di per sé
giusto e legittimo. Invece le cose non stanno così, quindi bisogna
cambiare.
Noi diciamo che è fallita una esperienza di governo, è fallita
un'operazione politica, è caduta una maggioranza e ancora non se ne
vuole prendere atto.
Noi abbiamo proposto una soluzione: abbiamo detto che, secondo
noi, oggi sarebbe necessaria un'alleanza di prospettiva tra i
movimenti regionalisti, autonomisti e le forze di sinistra; abbiamo
distinto in tutto questo periodo, non abbiamo confuso gli uomini
con i movimenti, abbiamo tenuto conto che gli uomini passano ed i
movimenti restano.
Ci sembra che nelle forze di sinistra, nei movimenti regionali
ci siano le energie, le forze e le affinità di programma necessarie
per dare una svolta a questa Regione. Se ancora una volta invece,
si vorrà continuare con la vecchia strada, se si riterrà che una
alleanza con la D.C. o con il P.C.I. siano equivalenti, tanto
trattasi di due partiti nazionali, probabilmente le disavventure
della nostra Regione, non saranno finite.
Noi vogliamo solo ricordare che le alleanze con il nostro
partito si fanno sui programmi e sugli obiettivi politici comuni,
sulla difesa dell'autonomia, sullo sviluppo dell'occupazione, sulla
salvaguardia del territorio, sulla qualità dei servizi. Vogliamo
ricordarvi, non abbiamo alcuna fretta di salire su quei banchi e
non facciamo nessuna richiesta di parte, che facciamo una richiesta
politica nell'interesse della popolazione valdostana.
Vogliamo ricordarvi che la gestione dell'amministrazione
pubblica con il partito comunista presuppone controlli reciproci.
Forse questo è un altro degli elementi che bisogna ricordare.
All'interno della Giunta il lavoro collegiale non c'è stato, come
non c'è stato il controllo dell'operato di un Assessore da parte
degli altri.
Vogliamo ricordarvi ancora un aspetto: noi non vogliamo
demonizzare nessuno, probabilmente la democrazia cristiana,
giustamente, potrà dire che ha avuto dei personaggi che hanno
commesso degli errori, delle pecore nere, come direbbe Fosson, e
che il partito non può essere accusato degli errori degli altri,
però voglio dirvi, che conta anche la selezione che ogni organismo
politico è in grado di fare dei suoi dirigenti e dei suoi
rappresentanti e io credo che nella Democrazia Cristiana, che
certamente non è fatta da soli disonesti, il meccanismo di
selezione degli uomini che arrivano a dirigere il partito e a
rappresentarlo nelle assemblee elettive, sia differente da quello
di altri partiti. Non sono meccanismi di decisione collettiva, ma
meccanismi in cui contano le tessere, e i consensi personali. Credo
che si debba riflettere anche su questo.
Ogni partito è libero di scegliere i suoi canali di selezione,
però è anche responsabile quando le scelte che fa non sono
corrette. Ci sono dei problemi importanti da risolvere. Il primo è
di carattere generale, in quanto è stato colpito il prestigio della
Valle d'Aosta. Si tratta, e non sarà facile farlo, di ridare alla
nostra Regione, all'esterno e all'interno, un segno di cambiamento,
un segno che si vuole cambiare strada per non ripetere errori del
passato.
In secondo luogo c'è una gravissima crisi economica che richiede
impegno e soluzioni nuove per l'industria, per l'agricoltura, per
l'intero terziario.
In terzo luogo siamo in un periodo in cui è necessario un
confronto decisivo con il governo per questioni determinanti, per
il futuro finanziario della Regione e per la soluzione di alcuni
problemi. E' in ballo la questione del riparto, la questione dei
generi contingentati, si tratta di ottenere i finanziamenti per il
collegamento stradale fra Aosta e Courmayeur: tutti questi problemi
di confronto con il governo richiedono un governo regionale
autorevole.
Inoltre abbiamo un bilancio regionale che, alla fine di
quest'anno, per il 1984, probabilmente si assesterà sui 600
miliardi. La Giunta regionale in questi anni ha anche dimostrato di
non essere in grado di impegnare le somme a sua disposizione.
Nell'82 ci sono stati 55 miliardi a consuntivo di avanzo di
amministrazione; nell'83 quando faremo il consuntivo, probabilmente
vedremo che i miliardi non impegnati saranno un centinaio. Occorre
quindi utilizzare anche queste risorse e prendere, nei confronti
della macchina regionale, tutte le iniziative necessarie per
adeguarla a questi compiti più importanti che ha oggi la
Regione.
Infine, e non è da poco in questo momento, c'è da affrontare la
questione della Casa da Gioco. Si tratta di arrivare - se si vuole
mantenere aperto questo tipo di struttura che garantisce importanti
livelli di occupazione - ad una gestione diversa, trasparente,
rigorosa. Non credo che si possa pensare di continuare ancora con
le società che l'hanno gestita fino ad oggi, nel modo che abbiamo
visto. Credo che si debbano rivedere anche i meccanismi di
controllo sulla Casa da Gioco.
Per tutti questi motivi che ho detto, per affrontare la crisi
economica, per gestire in modo diverso il bilancio regionale, per
affrontare il confronto con il governo, sarebbero necessarie
decisioni di rilievo e innovative, sarebbe necessaria una alleanza
- questa la nostra proposta - che prenda atto del fallimento della
precedente e che sia impostata invece su metodi di governo
differenti, su programmi precisi in grado di difendere gli
interessi della popolazione valdostana.
Si ritiene prematura tale soluzione? Si ritiene che non si possa
passare dall'oggi al domani, ad un mutamento di alleanze, anche se
i fatti dovrebbero dimostrare che è necessario? Si vuole ricercare
una soluzione transitoria? Siamo disponibili a discutere anche di
soluzioni transitorie, però non possiamo accettare la transitorietà
nel senso che per 6 mesi vengano confermati gli stessi uomini e
quindi gli stessi metodi di governo che hanno portato la Regione
Valle d'Aosta in questa situazione.
Noi riteniamo, visto che le dimissioni sono state consegnate al
Presidente del Consiglio solo ieri, che sia necessario un rinvio
perché si discuta seriamente di questi problemi.
Noi crediamo che tra le forze politiche, che hanno la
responsabilità di tirar fuori la Valle d'Aosta da questa
situazione, il confronto debba essere più serio e più
approfondito.
Pertanto, proponiamo che si accettino le dimissioni della Giunta
ma che non si proceda alla elezione del nuovo Presidente, che ci
sia il tempo per un ripensamento, per giungere ad una Giunta che
dia comunque il segno che qui si vuole imparare la drammatica
lezione dei fatti.
PRESIDENTE
: La parola al Consigliere Torrione; ne ha
facoltà.
TORRIONE - (P.S.I
.): Signor Presidente, colleghi
Consiglieri; c'era una volta una Regione felice, meravigliosamente
incastonata fra le più alte vette d'Europa e abitata da un piccolo
popolo di montanari, fiero, onesto, estremamente rigoroso. Questo
può essere l'inizio di una favola che noi potremmo raccontare ai
nostri nipotini, perché di quell'antica fierezza, di quell'antica
moralità è rimasto ben poco.
E' rimasta una immagine deteriorata della nostra Regione che si
presenta all'esterno, avendo come elemento di individuazione un
Casinò che io definisco ancor di più mostro dai mille tentacoli che
rischia ancora una volta di soffocare questa nostra autonomia in
maniera irreparabile. Questo nostro regime di autogoverno rischia,
anch'esso di venire annientato da una overdose di mandati di
cattura.
Ebbene, di fronte alla eccezionalità di questa situazione, in
quest'aula, non si vuole assolutamente voltare pagina.
Le dirò, signor Presidente, che ero anche incerto se prendere la
parola o meno perché da un po' di sedute in qua ripetiamo
stancamente le stesse cose e troviamo, dall'altra parte, gente che
non vuole assolutamente sentire.
Il collega Mafrica ha citato la seduta del 7 novembre, quando si
discusse in quest'aula la nomina di una Commissione di inchiesta
sul Casinò. Io ricordo il senso di fastidio che mi sentii addosso
perché avevo parlato di una immagine deleteria della Valle d'Aosta
che era comparsa sulle prime pagine dei giornali e che il Ministro
Scalfaro aveva sintetizzato nella ormai famosa intervista. Ricordo
che dissi (mi sono riletto lo stenoscritto) che, obiettivamente, la
Valle d'Aosta non si meritava quello che gli stavamo offrendo e
perciò i rimedi dovevano essere tempestivi. Con una faciloneria più
unica che rara mi si disse che non era successo assolutamente
niente, che il Ministro Scalfaro era un uomo rigoroso che tendeva a
demonizzare il gioco d'azzardo e che se volevamo andare a
controllare il Casinò, quello che poi hanno controllato un
battaglione della Guardia di Finanza, potevamo farlo noi
presentando il tesserino di Consigliere.
Questo stato d'animo domina ancora oggi questa assemblea dopo
tutto quanto è successo. Non voglio ripetere la cronistoria precisa
e puntuale dei vari blitz: il primo che ha decapitato i vertici
della Casa da Gioco con una accusa infamante di mafia; quello che
ha visto i controllori regionali arrestati e il terzo che,
addirittura, ha visto coinvolto il Presidente della Giunta
regionale.
Dico ciò perché ritengo di non avere mai fatto, a nome del
Partito Socialista, in quest'aula, delle requisitorie nei confronti
di nessuno. Abbiamo sempre detto, e lo vogliamo ribadire, che una
cosa sono i fatti giudiziari, una cosa sono i fatti politici, anche
se questi, ormai, paurosamente si intersecano, visto che hanno
colpito il massimo vertice dell'Amministrazione regionale.
C'è nella nostra comunità un senso di sgomento e di paura anche
e noi ci ritroviamo qui ad assistere ad uno spettacolo che di
novità non ha più nulla.
Fra pochi istanti la vecchia Giunta siederà nuovamente sui
banchi di questo consesso, avremo forse un Presidente provvisorio
che, provvisoriamente reggerà anche l'Assessorato dell'Agricoltura
e Foreste, e tutto procederà come prima. Qui rischiamo veramente
che, anziché amministrarci e autogovernarci, ci facciamo
amministrare da un altro potere dello Stato che è la Magistratura;
ma purtroppo il discorso politico sembra non penetrare in
quest'aula.
Ebbene, questa sottovalutazione costante della drammaticità di
questi avvenimenti, che ormai ci pesano addosso come una cappa di
piombo, sta a dimostrare che, in nome di una alleanza politica che
credo non abbia più senso, si vuole andare avanti senza considerare
invece che, a situazioni eccezionali, erano indispensabili
situazioni politiche eccezionali.
E veniamo ad una proposta politica, precisa, puntuale che noi
del Partito Socialista abbiamo fatto: abbiamo proposto un governo
di unità regionale che comprendesse tutte le forze politiche
presenti in questo Consiglio, al fine di consentire alla nostra
Regione di superare il guado di questa situazione, al fine di
consentire ad ogni forza politica di potere riflettere lungamente
su se stessa e sul ruolo da giocare in questo consesso e nei
confronti del popolo valdostano, al fine di evitare scelte
traumatizzanti da parte anche del movimento di maggioranza
relativa.
Obiettivamente, non abbiamo chiesto di far parte di questo
governo in virtù del fatto che siamo socialisti - e su questo
argomento poi ritornerò - ma perché ritenevamo che su quelle sedie
della Giunta regionale dovessero sedere tutti i rappresentanti
dell'arco costituzionale, anche perché ognuno avrebbe potuto
portare il proprio contributo per fare uscire la nostra Regione da
questo tunnel in cui è precipitata.
Noi riteniamo legittima la posizione del Partito Comunista, che
ha un'ottica tutta sua e che ha proposto di sostituirsi ad un'altra
forza di maggioranza. La giudichiamo legittima anche perché ognuno,
in quest'aula, crede di potere offrire una parte di sé stesso per
governare questa nostra Regione.
Noi ritenevamo che non si dovesse arrivare a questo, ritenevamo
invece che la situazione richiedesse un coinvolgimento generale
delle forze presenti in Consiglio.
Questa Giunta di emergenza, di unità regionale doveva ovviamente
avere il carattere della provvisorietà, però aveva un significato
politico sostanzialmente diverso, dava non solo l'impressione, ma
la certezza, alla gente valdostana che si voleva veramente voltare
pagina rispetto al passato, che si volevano affrontare con un
diverso slancio, con diverso entusiasmo alcuni problemi che ormai
giacciono insoluti sul tappeto da anni, si voleva soprattutto
evitare che il deteriorarsi progressivo del nostro regime di
autogoverno desse una prova di sé che la storia e la tradizione
della nostra gente non merita.
A questa nostra proposta politica non si è data neanche una
risposta, si è ritenuto di scegliere la strada più facile, quella
cioè di riproporre la fotocopia della vecchia Giunta.
Obiettivamente, di fronte a questa leggerezza e a questa
superficialità, noi non possiamo che esprimere il nostro profondo
dissenso.
Qualcuno ci dirà che ha un carattere di novità il fatto che fra
6 mesi la Giunta si dimetterà; ma mi chiedo, in 6 mesi questa
Giunta nuova-vecchia che cosa potrà fare? Mi si risponderà:
affrontare due o tre problemi. Sappiamo già quale è l'impostazione
delle forze di maggioranza. Poi vedremo.
Io credo che rispetto alla eccezionalità, questa Giunta non può
assolutamente avere né il prestigio, né la certezza di sé stessa
per dire una parola nuova e per affrontare con una diversa
impostazione, i problemi che, drammaticamente, ci pesano sulle
spalle. Noi condividiamo in effetti quanto ha detto Mafrica:
indipendentemente dai fatti giudiziari che hanno sconvolto anche
l'assetto politico, la formula che regge la Regione è assolutamente
inadeguata e lo abbiamo toccato con mano questa mattina, nel corso
di quella drammatica assemblea con i dipendenti dell'ALLUVER, dove
veramente abbiamo toccato il fondo. Ricordo che una volta, appena
entrato in questo Consiglio, rimasi un po' meravigliato
dell'affermazione del Presidente della Giunta regionale che,
riferendosi ad una delle tante industrie decotte della Bassa Valle
disse: "Veramente non sappiamo nemmeno più chi sono i proprietari".
Stamattina in assemblea abbiamo sentito un balletto di proprietari
dell'ALLUVER, che "Guinzio e Rossi" è diventata un'altra società
fino a quando ha assunto la denominazione attuale.
La Valle d'Aosta è diventata la terra promessa
dell'imprenditorialità avventuriera e fallimentare, perché
qualsiasi imprenditore poco avveduto che opera nel resto del Paese,
arriva in Valle e trova aperte le porte dell'Amministrazione
regionale, trova finanziamenti adeguati per stare qui un paio di
anni a lucrare sulla nostra disponibilità finanziaria, per
promettere cose che non si verificheranno mai e poi prendere la
valigia e andarsene. Questa è una vera e propria opera di
colonizzazione della Valle d'Aosta fatta alla faccia dei
valdostani.
E' su queste cose che dobbiamo riflettere, perché ai 90
lavoratori della ALLUVER, non possiamo più raccontare delle
"chucche" (scusi l'espressione, signor Presidente) da qui in
avanti: evitiamo il fallimento, evitiamo questo e quell'altro .....
questo Consiglio è diventato itinerante, perché si sposta dalla
COGNE all'ILSSA-VIOLA adesso all'ALLUVER (fortunatamente in questa
sede) e ripetiamo meccanicamente le stesse cose.
E' mancato un disegno politico che dicesse quale dovesse essere,
in Valle d'Aosta, l'assetto dal punto di vista industriale, è
mancato un disegno politico complessivo, visto che Riccarand ha
citato una terziarizzazione selvaggia, che dicesse in quale
direzione dovesse svilupparsi la nostra Regione. Sono domande che
ci poniamo ancora perché il governo regionale non ha dato delle
risposte, se non una bozza di programma che ci è stata presentata
l'ultima volta e sulla quale, obiettivamente, al di là di alcune
petizioni di principio, dobbiamo ancora vedere quale sia il
risultato concreto della Giunta.
Io mi meraviglio che, di fronte a tutto quello che sta
succedendo in Valle d'Aosta, si sia scelta una soluzione di
assoluta provvisorietà. Mi stupisce non cambiare niente, ma come
socialisti una domanda politica ce la poniamo perché con alcune
forze dell'attuale maggioranza consiliare collaboriamo anche in
altri enti pubblici, come il Comune di Aosta, colpito anch'esso,
per altri versi, da un discorso che ha visto coinvolto (ve lo dico
con profondo rammarico e gli auguro che le sue disavventure
giudiziarie finiscano presto) l'amico Ferina.
Ebbene, se carattere di provvisorietà si deve dare all'ente
Regione, noi diciamo che carattere di provvisorietà si può dare
benissimo anche all'ente comunale, e fra 6 mesi discuteremo
sull'assetto politico futuro.
Se lasciamo un Assessorato importante come quello
dell'Agricoltura in mano al Presidente della Giunta regionale
perché si vuole dare un carattere di provvisorietà, ebbene lasciamo
al Sindaco di Aosta, Edoardo Bich, un Assessorato altrettanto
importante quale quello dell'Urbanistica. Dopo di che, scioriniamo
sul tavolo delle trattative le nostre richieste, le confrontiamo
con quelle degli altri e ridiscutiamo l'assetto politico della
Valle d'Aosta. Così la provvisorietà avrà un senso più definito;
non sarà un escamotage, ma sarà un dato di fatto politico a cui
tutti noi potremo fare riferimento.
Anche perché noi siamo stanchi, e lo diciamo, come socialisti,
di alcune voci imbecilli e stupide che circolano in certi ambienti,
- lo vogliamo dire in questa sede così non ci sono possibilità di
equivoci - che attribuiscono al PSI, questo sciagurato partito,
causa di tutti i mali della Valle d'Aosta, anche il blitz che è
successo in questi giorni.
Io non so se dirigenti responsabili di forze politiche possono
accreditare voci tanto sciocche e tanto stupide, ma visto che
questo succede, noi abbiamo sempre detto che non abbiamo
responsabilità in quello che è successo, anche perché abbiamo ben
chiare quelle che sono le suddivisioni dei poteri, e se qualcuno
avesse qualche dubbio in proposito, possiamo anche ribadirgli che i
giudici che stanno conducendo l'indagine sulla Valle d'Aosta sono
gli stessi che a Torino hanno scalzato il potere corrotto del PSI a
livello comunale. Quindi, sotto questo aspetto, facciamo chiarezza
una volta per tutte perché noi su questo terreno non ci stiamo.
Noi vogliamo essere giudicati, lo abbiamo detto nella prima
seduta, per quello che siamo, per quello che siamo capaci di fare o
di non fare.
Non siamo più disposti ad accettare dei giudizi superficiali sul
nostro conto, perché se di giudizi dobbiamo parlare, anche noi
allora potremmo fare qualche requisitoria, cosa che non abbiamo mai
fatto, tanto meno in questa aula. Ci sia dato atto di questo.
Diciamo queste cose perché almeno la provvisorietà abbia la
caratteristica della chiarezza.
Dopo di che proponiamo un'altra cosa: noi siamo disponibili ad
accettare la proposta di rinvio fatta dal Capogruppo del PCI, per
vedere se sia possibile conferire alla Giunta un assetto di tipo
diverso. Ma siamo già certi che la forza dei numeri - quei 18
numeri per cui l'ex Presidente Andrione, rivolgendosi proprio a me,
disse che non veleggiava essendo la forza dei numeri dalla sua
parte - dirà di no al rinvio.
Allora noi innestiamo un'altra proposta di tipo un po' diverso e
sulla quale chiediamo che il futuro Presidente designato e le forze
di maggioranza ci diano una risposta. Il rinvio, qualcuno potrebbe
obiettare, crea un vuoto di potere mentre la Valle d'Aosta ha
bisogno comunque di un governo.
Noi diciamo che siamo anche disponibili ad un mandato
esplorativo del Presidente della Giunta regionale, siamo anche
disponibili a votarlo a condizione che il Presidente della Giunta
prenda un minimo di tempo che possiamo concretizzare in 6-7 giorni,
per riflettere, faccia una valutazione delle varie forze politiche,
consulti chi deve consultare, si presenti in quest'aula e ci dica
"no, noi scegliamo ugualmente la vecchia maggioranza".
Però riteniamo doveroso, anche per la stima personale che io ho
già esplicitato in quest'aula nei confronti del Presidente
designato dall'Union Valdôtaine, che questo atto si compia per
dimostrare che la fretta non è cattiva consigliera e che un
ulteriore momento di riflessione può, obiettivamente, portare
all'identica soluzione. Sono stato facile profeta, perché nella
precedente seduta avevo detto che la Giunta si poteva dimettere e
poi poteva rieleggersi così come era; e infatti, nonostante quello
che è successo, si elegge la stessa Giunta; il Presidente potrebbe
anche venirci a dire: "la nostra valutazione è di questo tipo per
cui riteniamo che, obiettivamente, la soluzione più funzionale per
la Valle d'Aosta sia il riproporre, sic et simpliciter, la vecchia
maggioranza".
Noi diciamo questo perché prendiamo atto dell'unica novità, in
fondo, che ci è stata espressa e che è quella della provvisorietà,
che noi colleghiamo ed ampliamo con un significato molto più
generale coinvolgendo altri enti. Diciamo anche che questa Giunta
non può assumere l'atteggiamento di aspettare sempre qualcosa.
Ho visto con piacere che l'Assessore Faval ha proposto una
"pièce" molto significativa del teatro francese "En attendant Godot
"; tutta la trama della "pièce" si basa sul fatto che questo Godot
non arriva mai. Ora io non so che cosa aspetti questa nuova
maggioranza che si sta per costituire, se aspetti o non aspetti.
Godot.
Noi diciamo che avremmo preferito soluzioni diverse; che non
attribuiamo a questa Giunta neanche la capacità politica di
risolvere solo due o tre problemi, perché finora ha dato una
immagine di sé estremamente scadente.
Se si vuole eleggere la nuova Giunta, il nostro voto sarà
contrario.
Però, nel chiudere questo intervento, ribadiamo la nostra
proposta, e cioè che siamo anche pronti a votare il Presidente
della Giunta qualora ci rispondesse che per 10 giorni, per 3
giorni, per 2 giorni sarebbe disponibile a consultare le forze
politiche regionali, per poi riconvocare il Consiglio e quindi
darci la risposta definitiva.
Potrebbe essere un segnale di tipo diverso, rispetto ad una
Valle d'Aosta che si attende qualcosa, per continuare a sperare e a
vivere in tranquillità. Potrebbe essere un segnale che consente un
minimo di tranquillità in più alla nostra gente; potrebbe essere un
segnale che dà al nuovo Presidente il carisma per proseguire poi in
una attività amministrativa che si presenta, visti i problemi che
già sono sul tappeto, lunga e difficile.
Ed è con questo auspicio che noi ribadiamo il nostro
convincimento che un segnale all'esterno va pur mandato.
PRESIDENTE
: La parola al Consigliere Aloisi; ne ha
facoltà.
ALOISI - (M.S.I.):
Colleghi Consiglieri, ci troviamo qui
riuniti oggi per ridiscutere il problema del Casinò di Saint
Vincent, un problema drammatico che è la conseguenza, dolorosa
naturalmente per la popolazione della Valle d'Aosta, di questo
scandalo regionale.
Ebbene, io non ero presente allora, ma vorrei ricordarvi che già
nel '77 si era riproposto questo tipo di scandalo. Sembra che ad
ogni legislatura si riproponga il problema del Casinò di
Saint-Vincent. Nel '77, per ricordare a coloro che, probabilmente,
dimenticano facilmente, erano stati accusati e coinvolti nello
scandalo esponenti di molti partiti politici, quasi tutti quelli
presenti in questo Consiglio. C'era Balestri del PSI, c'erano
Germano, Manganoni e Casetta del PCI, c'erano Caveri e Andrione
dell'Union Valdôtaine, eco.
Di fronte a questi fatti mi è parsa strana la richiesta del
Partito Comunista che si proponeva di entrare in una maggioranza
comprensiva dei partiti di sinistra e dei partiti regionalisti. E'
legittimo che il Partito Comunista avanzi queste proposte dal punto
di vista politico, ma è legittimo, dal punto di vista morale, fare
queste proposte oggi, nel momento in cui certe forze politiche sono
accusate di essere invischiate in questi scandali quando allora,
anche loro, o per lo meno alcuni dei loro esponenti, erano
coinvolti essi stessi in questi scandali?
Dal punto di vista morale, allora, gli unici autorizzati a poter
sedere su quegli scranni sarebbero il Consigliere Aloisi del
Movimento Sociale Italiano, il Consigliere Riccarand di Nuova
Sinistra e probabilmente il Consigliere del Partito
Repubblicano.
E' questa la moralità che vogliamo portare avanti? Ed è a causa
di tutto questo che la Valle d'Aosta è ora duramente colpita ed
umiliata da questi
fenomeni degenerativi, per cui oggi necessita una nuova
maggioranza composta naturalmente da personaggi nuovi, da
personaggi diversi, da personaggi che non siano invischiati con il
passato.
E' per noi incomprensibile la scelta di sostituire alla Giunta
dimissionaria la medesima Giunta con gli stessi uomini sistemati ai
medesimi posti. La nostra Regione ha bisogno di ritrovare serenità,
ha bisogno di riconquistare stima e fiducia, è necessario ridare ai
cittadini valdostani il segno di un cambiamento radicale e voltare
pagina una volta per tutte.
Colleghi Consiglieri, ci attende un lavoro enorme, la
disoccupazione incalza, la crisi industriale, la mancanza di
alloggi, sono tutti problemi drammatici che si stanno
accavallando.
Soltanto una nuova maggioranza, comprensiva di tutte le forze
politiche presenti in questo Consiglio, sarà in grado di chiamare a
raccolta tutte le sane energie presenti in tutti i partiti politici
e nell'intera società valdostana. Solo questa nuova eventuale
maggioranza potrebbe ridare fiducia alla nostra popolazione,
sconcertata da questi gravi avvenimenti.
Oggi ci sono le condizioni per cambiare; ritengo che non sia
possibile affrontare l'emergenza con quelle stesse forze politiche,
con quegli stessi uomini che hanno sempre rifiutato qualsiasi
operazione di controllo e di pulizia morale. Ripropongo la
costituzione di una nuova maggioranza rappresentativa di tutte le
forze politiche presenti in Consiglio regionale.
Il Movimento Sociale Italiano, comunque vadano le cose, è
disposto ad assumersi le proprie responsabilità per ridare
garanzia, sicurezza e tranquillità alla nostra Regione. Se invece,
come sembra, si vuole ripercorrere la vecchia strada, noi
continueremo per la nostra strada, portando avanti la nostra
battaglia che è una battaglia di alternativa e di opposizione.
PRESIDENTE
: Signori Consiglieri, non c'è più nessuno
iscritto a prendere la parola, per cui metto in votazione la presa
d'atto delle dimissioni del Presidente della Giunta e dei
componenti la Giunta:
ESITO DELLA VOTAZIONE
Presenti, votanti e favorevoli: 33
Il Consiglio approva all'unanimità
