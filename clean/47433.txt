Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
TRASPORTI E VIABILITÀ
Aeroporti



Oggetto del Consiglio n. 3705 del 6 giugno 2024 - Resoconto
OGGETTO N. 3705/XVI - Interpellanza: "Intendimenti in merito
alla revisione dei servizi antincendio presso l'aeroporto regionale
Corrado Gex di Saint-Christophe".
Marguerettaz (Presidente) -
Punto n. 32 all'ordine del
giorno. Per la presentazione, la parola alla collega Erika
Guichardaz.
Guichardaz E. (PCP) -
Nello scorso Consiglio avevamo
iniziato ad affrontare la tematica dei servizi antincendio
aeroportuali a seguito della delibera di Giunta del 29 marzo, che
in sostanza esternalizzava i servizi aeroportuali dell'aeroporto
Corrado Gex di Saint-Christophe a partire dal 1° luglio 2024 per
tre anni.
Alla base di queste scelte c'è sia una questione di costi, come
ci aveva detto il Presidente, sia una questione di passaggio di
categoria dell'aeroporto dalla seconda alla quinta/sesta categoria.
Su questo avevamo iniziato a chiedere, perché comunque il 1° luglio
è dopodomani, a che punto era la questione dell'esternalizzazione e
nel Consiglio di fine maggio ci era stato detto che era stato dato
mandato ad AVDA di gestire l'esternalizzazione del servizio e ora
la fase di definizione anche della convenzione integrativa per
l'affidamento dei servizi antincendio, però, rispetto a questo, si
era detto che si stava ancora lavorando e non vi era quindi già una
gara di appalto, comunque un affidamento rispetto a
quest'esternalizzazione, esternalizzazione che, come abbiamo detto,
porterà all'assenza dei vigili del fuoco valdostani all'interno
dell'aeroporto Gex. Nella stessa delibera, quindi la 348, viene
ridefinito anche il ruolo dell'aeroporto, che punta alla sua
vocazione di centro per l'elisoccorso, per l'attività di protezione
civile e per il trasporto turistico e sportivo.
Vi è poi la legge 37/2009, che all'articolo 13 riporta quali
sono i compiti rispetto ai servizi antincendio e quindi al ruolo
del Presidente della Regione e al ruolo del Comandante dei vigili
del fuoco, che nelle sue mansioni ha l'individuazione, nel rispetto
delle disposizioni vigenti, della dotazione minima del personale,
della consistenza e delle caratteristiche dei mezzi da adibire al
servizio antincendio e poi deve provvedere al rilascio delle
abilitazioni al personale incaricato per i servizi antincendio.
Dalla delibera si evince anche che i mezzi a disposizione, che
sappiamo essere anche di un costo piuttosto elevato, quindi i mezzi
che sono a disposizione che sono del Comando dei vigili del fuoco
verranno messi in comodato d'uso, questo è sempre scritto nella
delibera.
Quello che noi vogliamo capire adesso - oggi è il 6 di giugno,
quindi praticamente immaginiamo che l'appalto sia già stato fatto e
siamo quindi già in una definizione piuttosto precisa del
cronoprogramma rispetto a quest'esternalizzazione - è il
cronoprogramma dell'esternalizzazione, la dotazione organica
prevista da quest'affidamento che sarà fatto da AVDA immaginiamo,
il numero e le tipologie dei mezzi oggetto di comodato d'uso,
perché ancora questa mattina ho cercato negli atti, sia nelle
delibere che nei provvedimenti, e nulla ho trovato, ma magari sarà
un atto diverso rispetto a questi, se il decreto del Presidente, il
268/2018, quindi che prevedeva la seconda categoria, è già stato
modificato o se comunque si ha intenzione di modificarlo a
breve.
Presidente -
Per la risposta, la parola al presidente
Testolin.
Testolin (UV) -
Prima di rispondere alle domande, è il
caso di fare un chiarimento rispetto alle premesse
dell'interpellanza, che, come già in altre occasioni, sembra
mettere in contrapposizione l'esternalizzazione del servizio
antincendio aeroportuale con le attività di elisoccorso e di
protezione civile con base all'aeroporto Corrado Gex, quasi come se
la non presenza di squadra antincendio del Corpo valdostano dei
vigili del fuoco possa compromettere la capacità di risposta dei
nostri vigili del fuoco in eventuali attività di protezione civile.
Crediamo che sia una lettura non corretta, spero non strumentale
dato che nella realtà le squadre in servizio antincendio
aeroportuale si occupano solo ed esclusivamente degli interventi
sul sedime dello scalo e riguardanti le attività aeronautiche. Se
vi fosse la necessità di imbarcare in elicottero una squadra
specializzata di vigili del fuoco per uno specifico intervento sul
territorio, la stessa arriverebbe dalla vicina caserma e non
coinvolgerebbe il personale in servizio all'aeroporto. In sintesi,
pertanto, avere il servizio antincendio aeroportuale non svolto dai
vigili del fuoco non ha alcun impatto sul loro apporto operativo di
protezione civile.
Detto questo, per rispondere al primo quesito relativo al
cronoprogramma definito per arrivare all'esternalizzazione del
servizio antincendio a far data dal 1° luglio. A seguito
dell'approvazione della deliberazione della Giunta n. 348 del 29
marzo 2024 concernente l'attribuzione ad AVDA delle funzioni di
stazione appaltante e di gestore delle attività necessarie per
l'individuazione del soggetto maggiormente qualificato cui affidare
l'esternalizzazione del servizio antincendio aeroportuale, AVDA
informa di aver avviato le necessarie interlocuzioni con ENAC e con
il Corpo valdostano dei vigili del fuoco per il passaggio dei
mezzi. Dopo alcuni approfondimenti di tipo giuridico
amministrativo, nel rispetto del vigente codice degli appalti,
vista la specificità del servizio, AVDA ha deciso di dare corso a
breve a un avvio di pre-informazione per l'indizione di una gara
europea a procedura ristretta. AVDA riferisce altresì che i legali
stanno individuando la piattaforma più adatta non potendo accedere
a quella regionale.
Per quanto riguarda la seconda domanda: "la dotazione organica e
figure professionali previste per l'espletamento del servizio",
l'organico per l'espletamento del servizio sarà definito da AVDA
sulla base delle indicazioni ricevute da ENAC e nel rispetto delle
norme vigenti a seguito dell'analisi del rischio aeroportuale e
delle previsioni di traffico attese.
Per quanto riguarda il terzo quesito: "il numero e le tipologie
dei mezzi oggetto di comodato d'uso gratuito alla società
aggiudicataria del servizio", i mezzi complessivi sono cinque: tre
AISP (Auto Idro Schiuma Polvere), un autofurgone polisoccorso e
un'autobotte pompa, tutti in efficienza e con manutenzione
straordinaria in corso, al fine di poterli poi passare al gestore
del servizio antincendi in perfetto stato.
Per quanto riguarda il quarto quesito: "se il decreto del
Presidente della Regione 268/2018 è già stato modificato e se è
intenzione del Presidente farlo", l'applicazione delle nuove norme
europee e statali fa sì che il decreto non sarà più emesso dal
Presidente della Regione, ma direttamente da ENAC e
conseguentemente verranno modificate le specifiche aeroportuali e
la certificazione di aeroporto.
Presidente -
Per la replica, la parola alla collega Erika
Guichardaz.
Guichardaz E. (PCP) -
Evidentemente non so scrivere e non
so neanche leggere, perché io ho riletto le premesse della mia
interpellanza e questo contrasto che lei ha evinto da quelle
promesse io non lo vedo, da nessuna parte si parla... l'unica parte
che si dice è: "Sottolineato che quest'esternalizzazione porterà
all'assenza dei vigili del fuoco". Questo non vuol dire che questo
va a impattare - e non lo penso assolutamente - sulla parte del
soccorso.
Sicuramente quello che, secondo me, è grave di questa parte
dell'esternalizzazione è che ci sono delle persone che negli anni
sono state formate per fare il servizio antincendio aeroportuale,
ci sono degli istruttori aeroportuali e questi adesso torneranno a
fare i vigili semplici nonostante la loro alta formazione. Questo
sicuramente, secondo me, è un danno da parte
dell'Amministrazione.
Per quello che riguarda il cronoprogramma, da quello che lei
dice, siamo ancora alle interlocuzioni con ENAC e stiamo ancora
valutando un pezzo per la gara. Mi chiedo se tutto questo potrà
partire il 1° di luglio, non so come ci possa essere una
velocizzazione di questo tipo rispetto alla gara comunque di una
certa entità, perché stiamo parlando comunque di milioni di euro.
Le annuncio già che nel prossimo Consiglio ci sarà una nuova
iniziativa perché su dei giornali
on-line
, come ho già detto
l'altra volta, si stavano già cercando degli addetti alla
sorveglianza antincendio dell'aeroporto, quindi, sotto questo punto
di vista, se non c'è un affidamento e non abbiamo ancora delle
risposte, io mi chiedo come sia possibile che qualcuno stesse già
cercando del personale. Anche su questo, rispetto al personale, da
quello che lei ha detto, evidentemente non si pensa più alle
sessanta o alle settantadue persone ipotizzate dal Comandante dei
vigili del fuoco, come mi aveva detto lei l'altra volta, ma molto
probabilmente andranno rimodulate a seconda dei tempi e dei
passaggi di categoria e, anche sotto questo punto di vista, forse
potevano essere rimodulate, visto che questa parola ci piace tanto,
per far sì che all'interno rimanessero i vigili del fuoco con la
loro alta professionalità ed esperienza.
È bene anche che si mettano a posto dei mezzi che da tempo i
vigili del fuoco chiedevano venissero messi in perfetto stato;
comprendiamo che, per quello che riguarda l'attività dei vigili,
questo poteva avvenire anche senza il perfetto stato, adesso invece
sul comodato daremo questi mezzi comunque a disposizione della
futura ditta che entrerà.
Grazie anche della risposta rispetto alla questione del decreto
del Presidente, che fa chiarezza sul fatto che sarà invece una
direttiva ENAC, che in qualche modo andrà a modificare quanto
previsto in quel decreto del 2018.
