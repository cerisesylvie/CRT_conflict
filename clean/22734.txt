Classificazione
INFORMAZIONE
Radiotelecomunicazioni



Oggetto del Consiglio n. 2190 del 6 ottobre 2006 - Resoconto
OGGETTO N. 2190/XII - Ritiro della mozione: "Ristabilimento
di una correttezza democratica di utilizzo del mezzo televisivo
pubblico".
Mozione
Appreso dal Servizio di monitoraggio dell'Osservatorio di
Pavia, consegnato alla Commissione di Vigilanza RAI della Camera
dei Deputati, che nel periodo di osservazione 7 marzo/7 aprile
2006, concernente cioè la campagna elettorale delle elezioni
politiche, si è avuta una grave disparità di presenza nella
comunicazione televisiva pubblica, ed in particolare tra i soggetti
istituzionali locali quasi il 65% dello spazio è stato occupato
dall'Union Valdôtaine e dalla lista Vallée d'Aoste da essa
promossa, mentre oltre il 15% è stato occupato dalla Fédération
Autonomiste, oltre il 7% da Forza Italia, mentre DS e Verdi
superano di poco il 3%;
Constatato inoltre che nello stesso periodo hanno superato i
100 secondi di presenza in video solamente Giancarlo Borluzzi di
Alternativa Sociale con 175 secondi, Leonardo La Torre con 227 e
Luciano Caveri con 629, mentre l'unico rappresentante della Gauche
Valdôtaine, Marino Guglielminotti Gaiet, Vicesindaco di Aosta non è
arrivato a 40 secondi;
Impegna
la Giunta regionale e il Presidente del Consiglio:
1) a richiedere urgentemente un incontro con la dirigenza
della struttura giornalistica della Sede RAI della Valle d'Aosta
per ristabilire una correttezza democratica di utilizzo del mezzo
televisivo pubblico;
2) di dare incarico al CO.RE.COM. di disporre un'analisi
continuativa dei tempi relativi ai soggetti politici pertinenti,
con la produzione di resoconti trimestrali da sottoporre alla
valutazione della Conferenza dei Capigruppo;
3) a richiedere al Governo nazionale la sospensione immediata
dei pagamenti relativi alla convenzione Governo/RAI, sino a che una
corretta informazione non sia stata ristabilita e consolidata nei
notiziari televisivi della RAI.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Questa mozione si trascina da un
certo periodo di tempo perché l'avevamo, con la collega Fontana,
depositata il giorno in cui si festeggia l'anniversario della
Rivoluzione francese. Sono passati 3 mesi, però non per questo ha
perso di interesse perché affronta un tema abbastanza banale, ma
importante per le istituzioni democratiche: quello della "par
conditio".
Noi avevamo assistito ad una conferenza stampa della Co.re.com.,
da cui era emerso che in campagna elettorale c'era stata
un'osservazione stringente fra il 7 marzo e il 7 aprile 2006 sulla
distribuzione in tempi di presenze in video nelle trasmissioni del
"TG3 Valle d'Aosta" delle varie rappresentanze politiche. Ci siamo
fatti dare i dati e i dati ci hanno fatto scoprire una cosa
particolarmente interessante: l'"UV" e la lista "Vallée d'Aoste" da
lei appoggiata hanno avuto una presenza pari a 64,8%, quindi 2/3
del tempo televisivo erano appannaggio dell'"UV" e della lista
"Vallée d'Aoste", mentre i "DS", che ho l'onore di rappresentare
come Capogruppo in quest'aula, avevano ottenuto ben il 2,6% del
tempo. Credo che questa disparità di trattamento non rientri negli
obblighi di legge che prevede una presenza televisiva
sostanzialmente suddivisa fra le varie forze politiche.
Se poi si va a vedere nel dettaglio, si scopre che il tempo dei
"DS" viene esclusivamente da un'intervista fatta a Marino
Guglielminotti-Gaiet, Vicesindaco di Aosta, fra l'altro per un
argomento legato all'attualità dell'Amministrazione comunale di
Aosta per 38 secondi, mentre il Presidente della Regione Luciano
Caveri è riuscito a totalizzare la bellezza di 629 secondi,
monopolizzando la presenza televisiva. Se si va a vedere la
suddivisione in termini di soggetti istituzionali, ci rendiamo
conto che il 75% della presenza televisiva di esponenti politici è
rappresentata da esponenti della Giunta regionale e, di questo 75%,
i 2/3 da parte del Presidente.
La considerazione che facevamo è quella di richiamare tutti
all'ordine sul fatto che almeno nel periodo di campagna elettorale
ci vorrebbe da parte della sede "RAI" della Valle d'Aosta una
maggiore correttezza nella presenza in video dei vari esponenti
politici, perché questo potrebbe alterare la correttezza
democratica dello svolgimento della stessa campagna elettorale. Per
questo chiediamo urgentemente che si faccia un incontro con la
dirigenza della sede "RAI" della Valle d'Aosta dal punto di vista
giornalistico, per capirne le motivazioni e per impostare, per il
futuro, quello che può essere un percorso per arrivare a una
migliore distribuzione dei tempi, di dare incarico alla
Co.re.com.... sappiamo che in questo momento c'è una fase di
riflessione sul futuro di questa struttura, che certamente deve più
focalizzarsi a livello regionale, ma deve sicuramente continuare a
svolgere il suo ruolo di autorità indipendente, di disporre
un'analisi quantitativa e se vogliamo anche qualitativa dei tempi
relativi ai soggetti politici anche al di fuori delle campagne
elettorali, e poi, visto il comportamento scorretto, chiederei se
fosse possibile chiedere al Governo nazionale, come per la
questione del francese, anche per questa motivazione di
interrompere e di sospendere i pagamenti relativi alla "convenzione
Governo-RAI".
Si dà atto che dalle ore 11,44 presiede il Vicepresidente
Lanièce.
Presidente
- La parola al Presidente della Regione,
Caveri.
Caveri (UV)
- Evidentemente se ho avuto tutto questo
spazio, ho portato male alla lista, perché vede che non esiste,
nella sua presunzione, che la maggior presenza in video incida sul
risultato elettorale. Direi che i risultati hanno dimostrato che le
sue paure sono del tutto infondate. Sarebbe molto istruttivo nello
stesso periodo, fare il calcolo complessivo su tutte le testate che
i Valdostani vedono: "RAI 1", "RAI 2", "RAI 3", "TG1", "TG2",
"TG3", nel senso che l'"UV" - differentemente dal suo partito - non
ha una testata giornalistica come il "TG3", e non ha un'intera rete
come "RAI 3". Anche nell'epoca vituperata dal Centro-Destra, il suo
partito ha continuato ad avere per ammessa e candida divisione, e
lo dico conoscendo la macchina dall'interno, un proprio
telegiornale. Quindi nell'andare a cercare la pagliuzza negli occhi
degli altri quando uno magari ha una trave nei suoi sarei piuttosto
cauto!
Al di là di questa notazione, non conosco lo studio che lei ha
inserito all'interno della mozione e, non avendola, non la posso
neanche commentare. Devo quindi dire che mi fa piacere che lei sia
fornito di dati suppletivi o attraverso il Co.re.com. o attraverso
la Commissione di vigilanza RAI, ma per quel che mi concerne non ho
ricevuto, né ho mai ricevuto in vita mia, degli approfondimenti di
questo genere. Io credo che, se si vuole lavorare su un testo
congiunto, non sia questo il testo. Per quel che mi riguarda non lo
voterò, e credo che ci siano delle cose assolutamente
incomprensibili, nel senso che non so cosa sia la "convenzione
Governo-RAI".
Se noi riteniamo che la convenzione attuale che regola i
rapporti fra "RAI" e Governo, che è la convenzione stipulata a
livello nazionale, c'è una convenzione principale, poi ce n'è una
rinnovata ogni 3 anni, francamente che decada la convenzione per il
mancato rispetto della suddivisione dei tempi in Valle d'Aosta mi
sembrerebbe colossale! Se lei si riferisce, invece, alla
convenzione per il francese, questa è una contrattualistica che
contestiamo a livello nazionale. Ancora di recente abbiamo
incontrato il Sottosegretario Levi per dire che lo Stato non deve
pagare questi contributi alla "RAI" per la semplice ragione che la
"RAI" non rispetta la convenzione sul francese. Però francamente,
oggi, collegare la questione del francese con la questione della
tempistica all'interno del telegiornale mi sembra sbagliata!
Peraltro devo dire che la questione del manuale "Cencelli"
all'interno delle trasmissioni giornalistiche cozza - non può
sfuggire ad un attento osservatore come lei - con la libertà che i
giornalisti devono avere nella redazione del loro telegiornale,
perché "servizio pubblico" non vuol dire "pubblico servizio", non
vuol dire che uno deve vivere terrorizzato dal contasecondi per
intervistare "Tizio" piuttosto che "Sempronio"!
Ciò detto, mi sembra di capire che la problematica sia una
presenza soverchiante e antidemocratica del sottoscritto, per cui
credo che, se il ragionamento fosse che voi ritirate la mozione e
si assume l'impegno che i Capigruppo, magari con anche la presenza
del Presidente della Regione, incontrino i responsabili della
testata giornalistica per capire quale criterio viene seguito nella
ripartizione dei tempi, francamente problemi non ne vedo! Vedo
invece maggiori problemi su questa questione della sospensione
immediata, che mi sembra illogica e immotivata e non contenuta nei
termini esistenti di rescissione del contratto di non pagamento,
che non prevede penali o sospensioni in casi di questo genere.
Presidente
- La parola al Consigliere Sandri.
Sandri (GV-DS-PSE)
- Credo che il Presidente sia molto
abile, ma non ha capito lo spirito di servizio che questa mozione
aveva per il suo partito, nel senso che sono ben cosciente che
questo stra-essere presenti in televisione sicuramente è stato
nocivo in quell'occasione di aprile, ma sarà anche nocivo per il
futuro. Essere presenti, promettere e poi non mantenere non è una
cosa bella; diciamo che l'"understatement", cioè il passare un po'
sottotono, spesso può rendere anche di più di quanto non sia questa
soverchia presenza; quindi è un'arma a doppio taglio la presenza,
il riportarlo in termini dignitosi di presenza uguale per tutti,
aumenta qualche possibilità di avere dei guadagni, ma anche riduce
qualche possibilità di avere dei danni. È comunque una questione di
giustizia democratica di essere presenti in questo settore in modo
piuttosto uniforme.
Mi dispiace che, come al solito, dico questo nel senso che altri
esponenti del suo partito fanno questo errore, si tende a
confondere i "DS" con il partito nazionale: non siamo un partito
nazionale, siamo federati con un partito nazionale, non possediamo
"TG3", "TG2", "TG1", non abbiamo cose di questo genere. Siamo un
partito autonomista e progressista profondamente radicato nella
storia di questa Regione e pretendiamo, da questo punto di vista,
il rispetto che ci siamo meritati in tutti questi anni; peraltro
credo che alla disponibilità non si possa, almeno in prima battuta,
non dare assolutamente affidamento, per cui mi fido delle sue
parole e concordo con il suo appello.
Ritiriamo la mozione in cambio di un impegno possibilmente
realizzabile in non più di 30-40 giorni, di - insieme con il
Presidente del Consiglio - attuare questo incontro e vedere, lì, le
problematiche. Colgo l'occasione per richiedere al Presidente
Caveri una stessa disponibilità a lavorare su tutta la "questione
Co.re.com." che qui abbiamo anche evidenziato e che sappiamo che è
"à la une" dei prossimi incontri dei prossimi giorni.
Presidente
- La mozione viene ritirata con l'impegno
testé preso dal Presidente Caveri, d'accordo con i proponenti.
Il Consiglio prende atto, concordando.
