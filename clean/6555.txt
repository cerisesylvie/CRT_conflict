Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1038 del 14 gennaio 1985 - Resoconto
OGGETTO N. 1038/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 7244 in data
22
novembre
1984
: Concessione e liquidazione di un acconto al Comune
di Gignod per l'organizzazione di un corso di qualificazione del
personale da adibire ai servizi di assistenza domiciliare e
residenziale a favore delle persone anziane ed inabili, nel
distretto socio-sanitario n. 4.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Sono d'accordo con questa
deliberazione di Giunta, vorrei però chiedere notizie all'Assessore
competente rispetto all'orientamento della Giunta regionale sulla
politica di assistenza agli anziani nel distretto n. 4.
La struttura cui si fa riferimento in questo caso opera nel
Comune di Gignod ed è una piccola microcomunità. Ora, sappiamo
tutti che ormai è in corso di ultimazione a Variney una sorta di
ospizio costruito dall'Amministrazione regionale e non è affatto
chiaro qual è il rapporto in cui verranno a collocarsi queste
microcomunità di Comune, tipo quella di Gignod, e questa nuova
sorta di ospizio che è stato creato a Variney.
C'è a preoccupazione a mio avviso fondata, da parte di chi si è
adoperato in questi anni per costituire queste microcomunità, che
non solo l'apertura ed il funzionamento di questo ospizio di fatto
svuoti le microcomunità attualmente sorte, ma soprattutto che
impedisca la diffusione di queste strutture che, essendo su base
comunale, permettono a coloro che hanno bisogno di assistenza di
restare sul proprio territorio.
Vorrei capire, dal momento che si sostengono queste
microcomunità già funzionanti, in che modo si porrà nei loro
confronti la nuova struttura di Variney.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Innanzitutto questi corsi servono per le
microcomunità ma servono anche per l'assistenza domiciliare di cui
fruiscono i Comuni. La casa di Gignod, quella già esistente, è
comunale e serve per gli anziani di Gignod; la microcomunità che
viene fatta a Variney serve per il distretto. Quindi ci sono delle
case che sono comunali e sono molto piccole e ce ne sono altre che,
su segnalazione del distretto, vengono costruite e danno anche
indicazione della capacità.
La tendenza della Giunta è quella di arrivare a coprire tutti i
distretti, a dare posti letto per il 5% della popolazione oltre i
65 anni. Quella di Gignod rimarrà comunale, mentre quella di
Variney sarà del distretto e fintanto che gli altri distretti non
arriveranno ad un livello di percentuali di posti letto che hanno
già i distretti più avanzati, non se ne faranno di nuovi. Quindi
nella zona di quel distretto non ci saranno altre microcomunità nei
prossimi anni.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Le affermazioni dell'Assessore Voyat
confermano le preoccupazioni che avevo espresso in precedenza. Se
ho capito bene, l'Assessore ha concluso il suo intervento dicendo
che con l'entrata in funzione dell'Ospizio di Variney, di questa
nuova struttura a carattere distrettuale, non sorgeranno più nuove
microcomunità a livello comunale. Mi sembra proprio il
capovolgimento di quella che era una impostazione assistenziale
basata sul principio di tenere coloro che hanno bisogno di
assistenza nel proprio ambito territoriale. Se si sviluppano le
microcomunità non c'è bisogno di una struttura di ospizio a livello
distrettuale; viceversa se si crea una struttura di questo tipo c'è
il rischio che il discorso delle microcomunità non vada avanti.
Voterò questa deliberazione perché è riferita all'assistenza
domiciliare, però resta la preoccupazione che se questa struttura
di Variney verrà usata in un certo modo, di fatto andrà a
vanificare una politica di diffusione di queste microcomunità che
rappresentano la forma migliore di assistenza.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Oggetto n. 7628 in data 7 dicembre 1984
: Lavori
di completamento nella strada dei Salassi nel tratto da Lin Blanc
del Comune di Aosta al torrente Clou-Neuf in Comune di Sarre -
Appalto dei lavori a licitazione privata - Approvazione ed impegno
di spesa.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Oggetto n. 7638 in data 7 dicembre 1984
:
Concessione di un contributo di lire 31.500.000 al Comune di Quart
nelle spese per l'acquisto dell'edificio scolastico in frazione
Chantignan - Approvazione ed impegno di spesa.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Oggetto n. 7641 in data 7 dicembre 1984
:
Impegno di spesa per concessione contributo a favore dei
proprietari interessati nel movimento franoso di Fiernaz, in Comune
di Antey-Saint-André.
PRESIDENTE
: Ha chiesto di parare il Consigliere Tonino,
ne ha facoltà.
TONINO - (P.C.I.):
Chiedo all'Assessore qualche
spiegazione perché non riesco a capire l'opportunità di un impegno
di spesa per un provvedimento che deve ancora venire e soprattutto
vorrei chiedere alla Giunta se il provvedimento di risarcimento di
danni cui ci si riferisce è già stato deliberato ed in che
modo.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
E' un provvedimento che è conseguente e
successivo a quello che avevamo approvato due o tre Consigli fa e
riguarda il risarcimento dei danni nei terreni agricoli. Si tratta
solo di un impegno di spesa, abbiamo già definito al 90% le
modalità di risarcimento e penso che in un prossimo Consiglio
arriveremo con la proposta per il pagamento dei danni.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 21
Favorevoli: 21
Astenuti: 6 (Bajocco, Cout, Dolchi, Mafrica, Millet e
Tonino)
Il Consiglio approva
Oggetto n. 7648 in data 7 dicembre 1984:
Lavori
di costruzione della fognatura della Collina di La Salle per le
frazioni di Villarisson e Chaffieron - Appalto dei lavori a
licitazione privata - Approvazione ed impegno di spesa.
PRESIDENTE
: Metto in approvazione a ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 7684 in data 7 dicembre 1984
:
Contributi ai Comuni per l'assistenza ai bambini delle scuole
materne regionali durante la refezione scolastica per l'anno
1984/1985 - Approvazione e liquidazione di spesa.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 7688 in data 7 dicembre 1984:
Concessione di un contributo di lire 40.000.000 al Rev. Can. Don
Candido Montini per il restauro della Chiesa Parrocchiale di Issime
- Approvazione ed impegno di spesa.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
Oggetto n. 7691 in data 7 dicembre 1984:
Concessione di un contributo al Parroco di Roisan per
l'installazione di nuovi canali di gronda e pluviali di discesa in
rame per la chiesa parrocchiale di Roisan - Approvazione ed impegno
di spesa.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
Oggetto n. 7692 in data 7 dicembre 1984
:
Concessione di un contributo al Parroco di Challand-Saint-Victor
per l'installazione di nuovi serramenti alle quattro finestre del
Presbiterio della Chiesa Parrocchiale - Approvazione ed impegno di
spesa.
PRESIDENTE
: Metto in approvazione a ratifica della
deliberazione in oggetto:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
Oggetto n. 7699 in data 7 dicembre 1984
:
Approvazione ed impegno di spesa di lire 350.000.000 per
l'esecuzione di lavori di rifacimento del tetto della navata
centrale della Cattedrale di Aosta - Esecuzione dei lavori in
economia diretta.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Senz'altro per dichiarare il nostro
voto favorevole a questo provvedimento, per complimentarci con
l'Assessore per questa sua costante attenzione nei confronti dei
beni culturali, soprattutto di quelli archeologici e di particolare
valore artistico.
C'era però un problema che ci stava particolarmente a cuore, e
cioè il portale di ingresso di Palazzo Ansermin ed il problema del
tetto che, si era detto in questo Consiglio, sarebbe stato
affrontato in tempi piuttosto veloci.
Chiedo se è possibile, anche se non è pertinente all'argomento,
avere un chiarimento su questi due problemi legati al Palazzo
Ansermin.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
E' vero quanto il Consigliere Torrione
dice, in modo particolare per il portone, che avrebbe già dovuto
essere rimosso. Stiamo comunque operando per fare la nuova porta,
cioè una porta uguale da sostituire, allo scopo di sistemare il
portone e tenerlo come bene che non venga deteriorato
ulteriormente. Abbiamo avuto, come si poteva immaginare, grosse
difficoltà a livello di riunione del condominio; lo stesso discorso
vale per il rifacimento del tetto, perché come Regione abbiamo a
proprietà del 33% e non chiediamo ai condomini di coprire l'altro
67%, come dovrebbe essere per legge, ma almeno di venirci incontro
per una certa percentuale.
A questo scopo ci siamo già riuniti due volte e l'Arch.
Perinetti, che ha assistito a queste due riunioni, non è riuscito
ancora a definire la questione, ma senz'altro in primavera
inizieremo i avori di questo palazzo.
PRESIDENTE:
Metto in approvazione a ratifica della
deliberazione in oggetto:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
Oggetto n. 7700 in data 7 dicembre 1984:
Concessione di un contributo al Parroco di Bard per
l'installazione di nuovi canali di gronda e pluviali di discesa in
rame per la Chiesa parrocchiale di Bard - Approvazione ed impegno
di spesa.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sto notando, in questa serie di
delibere, l'attenzione particolare che dedica l'Assessore Borbey ai
canali di gronda; centinaia di milioni spesi per queste opere
quando potrebbero essere investiti in altri provvedimenti più gravi
(ad esempio, abbiamo saputo di una poveretta che dormiva sotto un
ponte ad Aosta perché non era in grado di pagarsi una camera dove
ricoverarsi almeno la sera).
Raccomando alla Giunta di essere più corretta in questi casi,
perché non si può andare avanti distribuendo i soldi della comunità
valdostana a chi ne fa richiesta ed in modo particolare a questa
categoria di richiedenti.
Non mi aspetto una risposta dall'Assessore perché non penso che
sia una decisione sua personale, ma unanime della Giunta quella di
dare questi contributi, quindi mi limito a raccomandare ala Giunta
di non sperperare i soldi in questo modo.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Il mio discorso sarà brevissimo, diviso
in due parti.
Anzitutto, lo dico a titolo personale ma potrei parlare anche a
nome del mio gruppo politico, ritengo che l'intervento del
Consigliere Baldassarre sia quello di una persona incompetente nei
confronti di determinati edifici che, per legge, hanno un certo
pregio storico ed inoltre - questo lo diciamo a livello di
democristiani - riteniamo che quella sia una delle case di tutti, e
ci auguriamo che sia anche la casa del Consigliere Baldassarre.
Quindi c'è un dovere amministrativo e per noi anche un dovere
politico.
Non perdo tempo per queste cose perché, ha ragione il
Consigliere Baldassarre, ci sono cose più importanti e inoltre ci
sono i nostri funzionari che ci pensano, in modo particolare l'arc.
Perinetti, l'arch. Prola ed il geom. Spadini; non ho ancora fatto
un sopralluogo ad uno di questi edifici per verificare un canale di
gronda, perché mi fido dei tecnici e loro dichiarano che dare
questi contributi serve a salvaguardare un certo patrimonio ed a
evitare in futuro spese maggiori.
Certo il discorso del Consigliere Baldassarre può essere valido,
ma bisogna sempre distinguere: ci sono dei doveri che sono di un
certo settore, che si occupa della salvaguardia dei beni culturali
e questo settore è di mia precipua competenza a livello di
amministratore. Non è certo il caso di parlare di centinaia di
milioni, quando i provvedimenti sono di alcuni milioni, perché si
parla di 350 milioni per la Cattedrale e questo è una spesa che
riteniamo di fare per salvaguardare un patrimonio artistico che in
essa è contenuto.
Per quanto concerne invece l'altro discorso, continuo a dire che
in Consiglio a minoranza ha ragione di contrastare la maggioranza,
ma non è questo il modo corretto di farlo perché il Consigliere
Baldassarre prende lo spunto di una delibera di 3-4 milioni per un
contributo ad una chiesa per portare la discussione su un altro
problema.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Se l'Assessore Borbey mi dà
dell'incompetente perché non mi interesso delle chiese ne sono
proprio contento perché è vero; che la chiesa sia la casa di tutti
i D.C., anche questo lo sapevamo già, però ho posto il problema di
salvaguardare, di non sperperare il denaro pubblico. E' vero che in
questo caso si spendono 2-3 milioni, ma ne abbiamo avuti tanti di
milioni distribuiti in questo modo. Se questo è un metodo di
amministrare, non volevo creare la polemica paragonando la
vecchietta sotto il ponte e la chiesa che non ha le grondaie, però
esistono altri problemi sociali più interessanti su cui
bisognerebbe concentrare l'attenzione. Invece in ratifica ci sono
dieci delibere dedicate ai parroci! Capisco che l'Assessorato può
anche avere queste competenze, però la salvaguardia del patrimonio
può essere indirizzata verso altre cose, non credo che le chiese
rappresentino questo elemento determinante nell'Assessorato ai Beni
Culturali.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
Oggetto n. 7701 in data 7 dicembre 1984:
Concessione di un contributo al parroco di Sarre per
l'installazione di nuovi canali di gronda e pluviali di discesa per
la chiesa parrocchiale di Sarre - Approvazione ed impegno di
spesa.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
Oggetto n. 7809 in data 7 dicembre 1984
:
Concessione di un primo contributo al Comitato organizzatore di una
gara di fondo valida per la Coppa del Mondo FIS - Approvazione ed
impegno di spesa.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 7815 in data 7 dicembre 1984
:
Intervento finanziario a favore della RONSON S.p.A. - Approvazione
dello schema di convenzione - Conferimento di incarico fiduciario
alla Finaosta S.p.A.
PRESIDENTE
: Ha chiesto di parlare il
Consigliere Millet, ne ha facoltà.
MILLET - (P.C.I.):
Ci asterremo su questa convenzione
perché da una parte riteniamo utile che si portino avanti queste
iniziative, proposte in varie occasioni; dall'altra, non avendo la
possibilità di partecipare alla formazione di questa convenzione,
non possiamo avere tutte le garanzie, soprattutto tenendo conto di
cosa è successo in passato.
Ci limiteremo a chiedere alcuni dati, cioè a quanto ammonta il
capitale sociale per valutare cosa rappresenta il 35% per la
Regione; poi, avendo visto dalla convenzione che il prestito
obbligazionario di un miliardo è legato all'occupazione concreta
delle venti unità, vorremmo avere una spiegazione.
Inoltre vorremmo sapere dove viene collocata questa iniziativa,
e, poiché si parla di inizio di attività, quando si presume di
partire.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Rispondendo al Consigliere Millet, il
capitale sociale ammonta a 750 milioni, per cui l'intervento della
Regione come quota di partecipazione azionaria al 35% ammonta a 272
milioni. Il luogo è il comprensorio di Aosta, in questo momento
l'Amministrazione sta cercando di individuare il capannone dove
insediare stabilmente questa azienda; nel frattempo stiamo operando
per una soluzione transitoria utilizzando un fabbricato già di
proprietà regionale.
L'inizio di attività, anche se temporanea, in attesa di una
soluzione definitiva, è per i prossimi mesi, entro il mese di
marzo.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Al di là delle precisazioni che ha
dato l'Assessore, contestiamo il metodo con cui si procede a questo
tipo di convenzionamento.
Innanzitutto ci rendiamo conto che una certa riservatezza ci
debba essere nella trattativa, ma quando questo iter si è compiuto
il Consiglio ha anche il diritto di valutare l'operazione nel suo
insieme. E' vero che non si deve parlare con il manovratore, ma
consentiteci di dire che il metodo di ratificare una: delibera che
ha nell'indeterminatezza l'unica caratteristica, va cambiato.
Dobbiamo dare atto all'Assessore che è venuto in Commissione e
ci ha fatto una panoramica generale, e credo che correttamente
nessuno di noi è andato a chiedere quali erano le mosse
dell'Assessorato o quali erano le opportunità che egli riteneva più
praticabili per affrontare questo drammatico problema
dell'occupazione, ma è anche vero che non si può arrivare in
Consiglio con una delibera così generica.
Quindi inviterei l'Assessore ad usare un atteggiamento di tipo
diverso: fatta questa ricognizione di carattere generale,
individuati i settori di intervento si faccia un discorso un po'
più organico e non si venga in Consiglio con provvedimenti isolati,
anche perché l'ubicazione è legata al discorso dell'occupazione
della ditta.
Queste sono raccomandazioni che ci sentiamo di fare
all'Assessore anche perché se un Consigliere non ha avuto la
fortuna di venire in Commissione come il sottoscritto, non ha
elementi di valutazione sufficienti per valutare il
provvedimento.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Anche noi socialdemocratici
esprimiamo molte perplessità su questa delibera. La prassi è da
sempre, che la Giunta delibera una convenzione e poi la sottopone
al Consiglio; qui invece la Giunta non delibera niente ma dice
molto evasivamente che poi si vedrà. Si dice che la società si
impegna a realizzare, senza precisare dove, le attività di
produzione di tutto o in parte degli articoli indicati in premessa,
e qui ci si potrebbe ridurre alla sola commercializzazione e su 20
persone ne potrebbero essere assunte 18 dal punto di vista
impiegatizio e due come impiegati. Non mi sembra poi che questa
prassi possa soddisfare le esigenze di un Consigliere regionale che
non è in Commissione e che di questo argomento ne ha sentito
parlare per la prima volta quando gli è arrivato l'ordine del
giorno.
In base a quanto ho detto chiederei il rinvio del provvedimento
fino a quando non ci verranno forniti elementi più certi con i
quali possiamo meglio valutare l'operazione che si va a fare. Mi
sembra che la strada più corretta, e senza far giochi di minoranze
come qualcuno hi rimprovera, sia quella di avere dei provvedimenti
chiari, mentre qui non c'è niente di chiaro.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Anche noi abbiamo detto in diverse
occasioni che il metodo di ratificare sarebbe opportuno in futuro
cambiarlo: si dovrebbe deliberare e non ratificare.
A noi sembra che il capitale di rischio della RONSON, che è al
di sotto dei 500 milioni, sia poco rispetto al fatto che la Regione
oltre i 260 milioni si impegna per nove anni per un miliardo, e qui
ci possono essere delle giustificazioni, però riteniamo ugualmente
che questa parte sia un po' debole.
Abbiamo delle perplessità per il fatto che questa sede è
provvisoria, capiamo che può essere una azienda che non ha bisogno
di impiantare altiforni etc. ma già il fatto di partire con la sede
provvisoria potrebbe solo portare a dei costi aggiuntivi che
potrebbero poi creare dei problemi. Capiamo l'urgenza di fare
qualcosa di concreto, ma anche qui non vorremmo che pur di fare non
si facciano le cose ben fatte.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 28
Votanti: 16
Favorevoli: 16
Astenuti: 12 (Aloisi, Bajocco, Baldassarre, Breuvé, Cout,
Dolchi, Mafrica, Millet, Pascale, Riccarand, Tonino e Torrione)
Il Consiglio approva
Oggetto n. 7816 in data 7 dicembre 1984:
Incarico alla Finaosta S.p.A. di effettuare un intervento in
gestione speciale ai sensi dell'art. 5 della legge regionale 24
giugno 1982, n. 16 a favore della s.r.l. Tipo Offset Musumeci con
sede in Quart.
PRESIDENTE
: Ha chiesto di parlare il Consigliere
Riccarand ne ha facoltà.
RICCARAND - (N.S.):
Questa deliberazione di Giunta è
molto generica quindi credo che sia necessario avere ulteriori
chiarimenti. Quali sono questi piani di riconversione già
intrapresi per cui sarebbe necessario il sostegno
dell'Amministrazione regionale a questa ditta, quali sono i livelli
occupazionali attuali e quelli previsti in conseguenza dei piani di
riconversione intrapresi, ed infine quali sono le agevolazioni che
ha avuto finora la Tipo Offset Musumeci dall'Amministrazione
regionale per queste riconversioni e quali risultati occupazionali
hanno comportato?
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Rispondo in ordine inverso rispetto
alle domande che mi ha posto il Consigliere Riccarand: sulle ultime
domande mi riservo di fornirgli i dati fra un istante. L'attività
presa in considerazione è una dilatazione per non dire una nuova
attività di fotocomposizione, il cui costo complessivo ammonta a
350 milioni di lire circa; per quanto riguarda l'occupazione si
prevede il passaggio dai tre attuali dipendenti a dieci con un
incremento di sette unità.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Dopo le dichiarazioni che ha fatto
l'Assessore in cui si dice che si va da 3 a 10 dipendenti, e poiché
nella deliberazione si parla di consolidamento - e di solito in
Italia consolidamento non vuol mai dire mantenere ma andare
indietro - mi sembra ci sia una contraddizione. Se ho capito bene,
questo vuol dire che si aumenterà da 3 a 10 qui e si toglierà da
un'altra parte, altrimenti non capisco perché non si è scritto un
aumento di 7 unità.
Anche per queste incertezze noi ci asterremo sulla delibera.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Credo che alcune garanzie sui
risultati da ottenere con un intervento dell'Amministrazione
regionale dovrebbero essere scritte chiaramente in una
deliberazione o essere contenute in una sorta di convenzione.
Sono contrario ad approvare questa deliberazione proprio perché
mi sembra molto generica nel contenuto e non dà alcuna garanzia
rispetto a questi livelli occupazionali.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 28
Votanti: 21
Favorevoli: 19
Contrari: 2
Astenuti: 7 (Aloisi, Bajocco, Cout, Dolchi, Mafrica, Millet e
Tonino)
Il Consiglio approva
PRESIDENTE
: I lavori del Consiglio sono sospesi,
riprenderanno alle ore 16 di questo pomeriggio. La seduta è
tolta.
La seduta termina alle ore 13,06.
