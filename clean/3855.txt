Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 128 del 11 marzo 1981 - Resoconto
OGGETTO N. 128/81 - PROPOSTA DI LEGGE REGIONALE CONCERNENTE:
"NUOVA DISCIPLINA DELL'ARTIGIANATO".
RELAZIONE
È nota l'importanza che le attività artigianali, artistiche
ed usuali, hanno nel contesto economico della Valle d'Aosta: alla
data del 31 dicembre 1979 erano iscritte all'Albo delle imprese
artigiane tenuto dall'Assessorato dell'Industria, del Commercio e
dell'Artigianato circa 3.500 imprese e potevano essere valutati in
7.000 gli addetti che complessivamente vi lavoravano, includendo in
tale numero, oltre ai titolari, i familiari coadiutori e i
dipendenti.
La disciplina giuridica delle imprese artigiane è tuttora
regolamentata dalla legge regionale 10 maggio 1957, n. 2.
Nella proposta di legge che si propone all'approvazione del
Consiglio si è ritenuto opportuno introdurre alcuni criteri
innovativi che tengono conto dell'esperienza maturata in oltre
venti anni di applicazione della precitata legge regionale.
In particolare si è ritenuto necessario richiedere a coloro
che intendono intraprendere l'attività di imprenditore artigiano la
dimostrazione di essere in possesso di un'adeguata preparazione
professionale.
In considerazione inoltre della notevole importanza che hanno
in Valle d'Aosta alcune produzioni artigianali, che vengono svolte
soprattutto da contadini, allo scopo di integrare la prevalente
attività agricola, quali la produzione di oggetti in legno, di
pizzi al tombolo, di attrezzi agricoli, ecc.., si è ritenuto
opportuno istituire una particolare sezione che comprenda coloro
che tali attività svolgono in modo non prevalente, al fine di
favorire la sopravvivenza di un patrimonio culturale.
Si è tenuto conto, altresì, degli indirizzi generali fissati
dal disegno di legge-quadro sull'artigianato predisposto in sede
governativa.
I principali criteri innovativi della presente proposta di
legge regionale rispetto alla normativa in atto sono:
a) l'elevazione, per le imprese cooperative, del numero degli
addetti rispetto al numero previsto per le imprese individuali e le
imprese societarie non cooperative. Si è ritenuto, in particolare,
indispensabile elevare il numero degli addetti per cooperative di
trasporto, in quanto l'attuale limite numerico di cinque addetti
fissato per le aziende che svolgono tale attività, non
consente l'iscrizione all'Albo delle Cooperative, le quali, come
è noto, devono avere, in base alla legislazione vigente, un numero
minimo di nove soci;
b) l'istituzione di una sezione particolare per coloro che
non svolgono in modo prevalente mestieri artistici e tradizionali
(v. sopra);
c) la possibilità di ampliamento delle dimensioni delle
aziende artigiane al di là dei limiti massimi di organico, senza
compromettere la qualifica, per un periodo massimo di sei mesi, in
considerazione di quei particolari elementi di carattere
socio-economico o territoriale che possano giustificare un
temporaneo e limitato innalzamento dei limiti massimi di organico,
in funzione sia della salvaguardia delle imprese stesse sia della
tutela dell'occupazione;
d) l'istituzione del certificato di qualificazione
professionale, al cui possesso è subordinato l'iscrizione all'albo
e che viene pertanto ad essere una condizione indispensabile per
l'esercizio della professione.
Allo scopo di consentire un graduale trapasso alla nuova
normativa si prevede infine che fino a quando non verranno creati
gli organi e le strutture indispensabili per l'applicazione della
nuova disciplina delle imprese artigiane, continueranno ad
applicarsi le disposizioni contenute nella legge regionale 10
maggio 1957, n. 2.
Presidente
- Colleghi Consiglieri, prima di dare la
parola al Consigliere Minuzzo, faccio presente che esiste un
abbondante parere della Commissione che è allegato e a cui vi
richiamo non solo in sede di discussione generale, ma anche poi per
le votazioni dei vari articoli.
Chiede di parlare il Consigliere Minuzzo, ne ha facoltà.
Minuzzo (PSDI)
- Solo per fare una relazione ai Colleghi
Consiglieri su quello che è stato l'iter per la stesura di questa
proposta di legge.
Infatti per la stesura di questa proposta di legge si sono rese
necessarie numerose riunioni del gruppo di lavoro istituito dalla
Commissione al momento di esaminare una precedente proposta di
legge presentata in materia.
Il gruppo di lavoro nominato dalla Commissione era composto dai
Colleghi Berti, Cout, dal sottoscritto, ed integrato con i
rappresentanti delle organizzazioni di categoria degli artigiani, e
precisamente dai rappresentanti dell'Associazione Artigiani della
Valle d'Aosta e dell'Unione Imprenditori Artigiani Valdostani
Autonomi.
Le riunioni del gruppo di lavoro sono state circa 20 per un
totale di circa 60 ore, ed hanno consentito l'elaborazione di una
bozza di proposta di legge che è stata poi sottoscritta da tutti i
componenti il gruppo , e che è stata portata all'esame della
Commissione in un momento successivo. Quest'ultima ha apportato
delle modificazioni che sono allegate all'oggetto in
discussione.
I punti che hanno richiesto approfondite discussioni sono stati
quelli relativi alle dimensioni dell'impresa artigiana,
all'istituzione di una sezione staccata per gli esercenti attività
artistiche, alla elezione dei rappresentanti degli artigiani nella
Commissione Regionale per l'Artigianato, ed alla qualificazione
professionale.
Per quanto concerne le dimensioni dell'impresa, vi è stato un
ampio confronto sull'opportunità o meno di prevedere un numero
maggiore di dipendenti rispetto all'attuale legge regionale
vigente. Inoltre è bene ricordare che la legge-quadro nazionale
prevede, al momento della stesura della bozza, una maggiorazione
delle unità numeriche dei dipendenti delle imprese artigiane,
rispetto alla legislazione vigente. Le posizioni al riguardo delle
dimensioni dell'impresa artigiana si possono così riassumere: il
Collega Berti ed i rappresentanti delle associazioni di categoria
propendevano per il mantenimento delle dimensioni dell'impresa
artigiana come nella vigente legge. Il Collega Cout, del Partito
Comunista, propendeva invece per l'elevazione del numero dei
dipendenti al fine di evitare il pericolo di una polverizzazione
eccessiva dell'impresa artigiana. Il sottoscritto, pur concordando
con le osservazioni dei rappresentanti delle associazioni artigiane
(propensi al mantenimento dei livelli attuali delle dimensioni
dell'impresa artigiana) riteneva opportuno uniformare la
legislazione regionale a quella nazionale. Al termine del confronto
veniva stabilito di prevedere una diminuzione del numero dei
dipendenti rispetto a quanto previsto dalla legge-quadro nazionale,
in fase di discussione in Parlamento.
Per quanto concerne la sezione staccata dell'Albo per gli
esercenti attività artistica, il problema dell'istituzione di una
sezione staccata, in cui vengono iscritti gli artigiani che
esercitano un'attività artistica e tradizionale, vi è stata una
certa perplessità da parte delle associazioni artigiane, che
ritenevano inopportuno mettere sullo stesso piano le imprese
artigiane e quelle esercenti attività artistica in modo non
prevalente. La proposta di istituzione di una sezione staccata
viene infine accolta anche dal gruppo di lavoro.
Per quanto riguarda le elezioni della Commissione Regionale per
l'Artigianato, si è svolto un largo confronto sulle posizioni che
sono emerse nel corso delle riunioni del gruppo di lavoro,
soprattutto per quanto concerne la proposta sul sistema di
elezione. Infatti vi era una proposta di elezione con il sistema
per corrispondenza, proposta caldeggiata dall'Assessorato
all'Industria, Commercio e Artigianato, sostenuta dall'UIAVA e
avversata dal sottoscritto, dal Collega Cout, e dai componenti
l'Associazioni Artigiani Valle d'Aosta. Il Consigliere Cout, il
sottoscritto ed i rappresentanti dell'Associazione Artigiani della
Valle d'Aosta, ritenevamo opportuno che le elezioni per il rinnovo
della Commissione per l'Artigianato si svolgessero mediante
suffragio diretto con il sistema proporzionale sulla base di liste
distinte da contrassegni, con la possibilità di esprimere fino a
tre preferenze. Quest'ultima tesi veniva accolta a maggioranza dal
gruppo di lavoro.
Per quanto concerne poi la qualificazione professionale degli
imprenditori artigiani, questo tema ha impegnato il gruppo di
lavoro per diverse sedute, essendovi delle perplessità soprattutto
da parte del collega Cout e degli esponenti dell'associazione
artigiana, sul rilascio - di cui al quinto comma dell'art. 18 della
proposta di legge - di un certificato di qualificazione
professionale. Successivamente veniva accettata la formulazione
dell'art. 18, come risulta dalla bozza della proposta di legge.
Terminato il suo lavoro di stesura, il gruppo di lavoro
predispose una bozza di proposta di legge che è stata poi esaminata
dalla Commissione Consiliare permanente per lo Sviluppo economico,
che, in successive 10 riunioni, ha provveduto ad elaborare il testo
che oggi viene presentato all'approvazione del Consiglio. Nel corso
di queste riunioni sono stati infatti recepiti suggerimenti ed
osservazioni che sono sfociati nella presentazione degli
emendamenti che sono allegati alla presente proposta di legge n.
246.
Questo, in sintesi, è stato il lavoro svolto dal gruppo di
lavoro istituito dalla Commissione Consiliare permanente per lo
Sviluppo economico. Mi rendo conto, come tutti i Consiglieri
proponenti, questa proposta di legge sarà ancora perfettibile.
Questa legge è frutto di una mediazione fra le diverse tendenze,
sia politiche che di settore delle categorie interessate, per cui è
possibile che questa legge abbia ancora qualche carenza che potrà
forse essere eliminata quando la nuova legge sulla disciplina
dell'artigianato sarà approvata dal Parlamento italiano.
Importante è il motivo per il quale si è cercato di arrivare ad
una mediazione sulle diverse posizioni per quanto concerne il
problema dell'artigianato nella nostra regione. Ciò è dovuto anche
al fatto che attualmente la Commissione regionale per l'Albo
Artigiani non è in grado di funzionare adeguatamente, non è in
grado di svolgere le sue funzioni istituzionali, in quanto
l'attuale Commissione è stata eletta circa 12 anni fa. Poi, per
vari motivi, l'elezione della nuova Commissione è sempre stata
rinviata. Per cui, oggi come oggi, in seno alla Commissione a
rappresentare gli imprenditori artigiani vi sono delle persone che
non svolgono più attività artigianale, persone che sono in
pensione, ma che comunque continuano a dare un contributo alla
soluzione dei problemi del settore artigianale. Si ritiene però
opportuno andare alle elezioni per il rinnovo di questa
Commissione.
Ho sintetizzato il mio intervento anche perché la relazione -
seppur stringata - allegata a questa proposta di legge mi sembra
sufficientemente chiara sulla necessità di approvazione, da parte
del Consiglio regionale, di questa legge.
Eventualmente, sia io, sia i Colleghi della Commissione per lo
Sviluppo economico, siamo a disposizione per tutti i Colleghi
Consiglieri che volessero delle delucidazioni in merito
all'articolato e sui motivi che hanno comportato certe scelte
piuttosto che altre.
Presidente
- Colleghi Consiglieri è aperta la discussione
generale.
Come avrete notato, la legge è sottoscritta dai componenti della
stessa Commissione. Qualcuno chiede la parola?
Chiede di parlare il Consigliere Cout, ne ha facoltà.
Cout
(PCI)
- Evidentemente mi associo
all'illustrazione che ha fatto il Consigliere Minuzzo su come si è
arrivati a questa legge.
Sono anch'io d'accordo sulla necessità di realizzarla, anche se
a livello nazionale ci sono diverse proposte giacenti per una
legge-quadro sull'artigianato entro cui dovrebbe essere preparata
la nostra legge; però abbiamo concordato che, siccome la vecchia
legge data ormai del 1957 ed in questi anni si è verificata tutta
una serie di modificazioni in questo settore, di tenere conto delle
particolarità della Valle d'Aosta e comunque dei progetti di legge
che sono stati presentati a livello regionale ed elaborare una
legge di base, anche perché non è detto che poi non possa essere
modificata.
Ed è proprio per questo che abbiamo dato il nostro parere
favorevole, pur essendoci ancora in alcuni articoli una serie di
emendamenti che potrebbero essere proposti e che comunque non
proponiamo proprio per il modo con cui si è arrivati alla stesura
di questa legge. Abbiamo dato, e diamo, un giudizio molto positivo
su come si è arrivati all'elaborazione della legge.
Il Consigliere Minuzzo ha fatto presente tutte le riunioni del
gruppo di lavoro prima, della Commissione poi, i lunghi dibattiti
che ci sono stati in Commissione in cui sono venute fuori le
posizioni più contrastanti e in cui si sono trovati gli accordi che
molto probabilmente non si sarebbero potuti trovare in Consiglio.
Questo anche perché durante tutta la discussione, a partire dalla
data di presentazione della legge Berti (30.10.78) fino ad oggi, si
può dire con sincerità che probabilmente sono pochi gli articoli o
i commi degli articoli della legge Berti rimasti così come erano
all'inizio: in tutti questi articoli c'è stata una modificazione e
comunque tutta una serie di questioni.
Noi diamo un giudizio positivo anche su tutto quello che è stato
modificato: dalla definizione dell'impresa, ai primi articoli, alle
dimensioni dell'impresa, che con gli ultimi emendamenti
dell'Assessorato sono state aumentate proprio per evitare quella
polverizzazione che faceva parte di un discorso più allargato sulle
imprese artigianali, a tutta una serie di altri articoli. L'art. 5,
riguardante le forme societarie; la questione del maestro artigiano
con la sua bottega-scuola, residuo forse di una concezione vecchia
dell'artigianato che è stato eliminato per andare verso una
formazione professionale diversa in cui secondo noi dovrebbe essere
più interessato l'Ente pubblico, con delle strutture che non
vengono delegate così alla bottega-scuola, ma tramite collegamenti
che dovrebbero essere presi in esame.
C'è la questione delle elezioni che, ad un certo punto, sembrava
avessero potuto avvenire anche per lettera: noi abbiamo dato un
giudizio negativo su questa forma di elezione e siamo convinti che
la forma attuale di elezione diretta fatta nei seggi, anche se la
dislocazione di questi seggi non è ancora individuata e verrà
demandata alla Commissione regionale per l'Artigianato anche perché
il loro numero, possa garantire una forma di democrazia più diretta
e partecipata e darà senz'altro dei frutti migliori.
Siamo anche convinti che la Commissione dell'Artigianato, così
come è strutturata, e con una partecipazione più diretta degli
artigiani, dovrebbe dare dei frutti positivi rispetto alla vecchia
Commissione regionale per l'Artigianato. Esistono secondo il nostro
parere, ed erano appunto le riserve che avevamo in Commissione e
che abbiamo tuttora, alcuni punti da chiarire come la questione
della qualificazione professionale; avevamo già detto a suo tempo
che ci sembrava abbastanza illogico che, mentre a un disoccupato
che volesse iniziare a lavorare -iscrivendosi eventualmente
all'Artigianato - viene richiesta una qualificazione professionale,
o per lo meno due anni di lavoro alle dipendenze di un artigiano,
per un'impresa di dimensioni appena maggiori a quelle dell'impresa
artigiana non viene richiesta alcuna qualificazione e quest'ultima
può fare tutto quello che vuole con un numero di terzi - con cui ha
a che fare - molto maggiore che non l'impresa artigiana, e quindi,
caso mai, con responsabilità maggiori.
Sono queste incongruenze che, secondo noi, potranno
eventualmente essere corrette in futuro.
E come questa, ci sono state diverse altre questioni, che
abbiamo solo indicato in Commissione proprio per non ripetere tutta
la discussione, e per dare una validità a questo metodo di lavoro
che, a differenza di leggi presentate da un funzionario della
Regione e discusse frettolosamente in Consiglio, pensiamo sia un
metodo buono, da seguire.
Eventualmente in futuro saremo sempre disposti a rivedere in
Commissione o in altre sedi, o anche a prendere delle iniziative
per correggere questa legge, che al momento attuale è necessario
attuare al più presto possibile, proprio perché deve modificare una
vecchia legge che ormai data del 1957.
Presidente
- Ci sono altri che chiedono la parola?
Nessuno chiede la parola, possiamo così passare all'articolato.
Do lettura dell'art. 1.
Articolo 1
Definizione dell'imprenditore artigiano
Imprenditore artigiano è colui che esercita una attività
economica, organizzata con il proprio lavoro, al fine della
produzione di beni o della presentazione di servizi di natura
artistica od usuale, comprese le attività produttive di beni e di
servizi connessi con l'agricoltura e le attività di produzione e
conservazione di prodotti ittici, con esclusione delle attività
agricole e zootecniche.
La partecipazione dell'artigiano alla attività della azienda
deve avere carattere personale, professionale e realizzarsi
manualmente sia pure in maniera non necessariamente
continuativa.
L'imprenditore artigiano, in possesso del titolo di
qualificazione professionale di cui al successivo articolo 18,
assume la piena responsabilità della sua impresa in relazione a
tutti gli oneri ed i rischi inerenti alla sua gestione;
nell'esercizio dell'impresa egli può avvalersi eventualmente della
collaborazione del coniuge e dei parenti ed affini entro il suo
secondo grado, i quali devono partecipare direttamente e
professionalmente all'attività della azienda.
Il titolare dell'impresa artigiana può avvalersi
eventualmente della prestazione d'opera di personale dipendente,
purché questo sia da lui personalmente diretto.
Presidente
- All'art. 1 c'è un emendamento; io, dopo le
illustrazioni fatte sia dal Collega Minuzzo che dal Collega Cout,
suggerirei di procedere con una certa speditezza alle
votazioni.
Do quindi lettura dell'unico emendamento all'art. 1.
Il terzo comma dell'articolo è sostituito dal seguente:
"L'imprenditore artigiano, in possesso del titolo di
qualificazione professionale di cui al successivo articolo 18,
assume la piena responsabilità della sua impresa in relazione a
tutti gli oneri ed i rischi inerenti alla sua gestione;
nell'esercizio dell'impresa egli può avvalersi eventualmente della
collaborazione dei familiari di cui all'articolo 230 bis del Codice
Civile, i quali devono partecipare direttamente e professionalmente
all'attività dell'azienda".
Presidente
- Metto in approvazione l'emendamento all'art.
1.
Il Consiglio approva all'unanimità.
Presidente
- Do lettura dell'art. 1 nel testo
emendato.
Articolo 1
Definizione dell'imprenditore artigiano
Imprenditore artigiano è colui che esercita una attività
economica, organizzata con il proprio lavoro, al fine della
produzione di beni o della presentazione di servizi di natura
artistica od usuale, comprese le attività produttive di beni e di
servizi connessi con l'agricoltura e le attività di produzione e
conservazione di prodotti ittici, con esclusione delle attività
agricole e zootecniche.
La partecipazione dell'artigiano alla attività della azienda
deve avere carattere personale, professionale e realizzarsi
manualmente sia pure in maniera non necessariamente
continuativa.
L'imprenditore artigiano, in possesso del titolo di
qualificazione professionale di cui al successivo articolo 18,
assume la piena responsabilità della sua impresa in relazione a
tutti gli oneri ed i rischi inerenti alla sua gestione,
nell'esercizio dell'impresa egli può avvalersi eventualmente della
collaborazione dei familiari di cui all'articolo 230 bis del Codice
Civile, i quali devono partecipare direttamente e professionalmente
all'attività dell'azienda.
Il titolare dell'impresa artigiana può avvalersi
eventualmente della prestazione d'opera di personale dipendente,
purché questo sia da lui personalmente diretto.
Presidente
- Metto in approvazione l'art. 1 nel testo
emendato.
Il Consiglio approva all'unanimità.
Presidente
- Do lettura dell'art. 2.
Articolo 2
Esercizio attività plurime
Chi esercita contemporaneamente più attività è considerato
artigiano, purché in possesso dei requisiti previsti dal precedente
articolo, sulla base dei seguenti criteri di valutazione:
a) adeguatezza delle attrezzature ai fini dell'esercizio
dell'attività artigiana;
b) prevalenza del personale addetto all'attività artigiana
rispetto a quello impiegato nelle altre attività;
c) prevalenza dell'attività professionale, in particolare se
artistica o tradizionale e dell'impegno lavorativo applicati
all'attività artigiana, salvo quanto disposto dal quarto comma
dell'articolo 6.
Presidente
- Metto in approvazione l'art. 2.
Il Consiglio approva all'unanimità.
Presidente
- Do lettura dell'art. 3.
Articolo 3
Definizione dell'impresa artigiana
È artigiana, a tutti gli effetti di legge, l'impresa che,
organizzata ed esercitata dal titolare avente i requisiti di cui
agli articoli 1 e 2, abbia prevalentemente come scopo la produzione
di beni o la prestazione di servizi di natura artistica od
usuale.
La qualifica artigiana di un'impresa è comprovata dalla sua
iscrizione all'albo di cui all'articolo 6.
Non costituisce ostacolo per il riconoscimento della
qualifica artigiana dell'impresa il fatto che la stessa adoperi
macchinari ed utilizzi fonti di energia.
L'attività dell'impresa artigiana può essere esercitata in
luogo fisso, presso l'abitazione del titolare od in apposito
laboratorio ovvero in forma ambulante o di posteggio o in altra
sede designata dal committente
.
Presidente
- Metto in approvazione l'art. 3.
Il Consiglio approva all'unanimità.
Presidente
- Do lettura dell'art. 4.
Articolo 4
Dimensioni dell'impresa artigiana
F ermi restando i requisiti di cui al precedente articolo 3
l'impresa artigiana conserva la propria qualifica qualora il suo
titolare, nell'avvalersi delle prestazioni di personale dipendente,
rispetti i seguenti limiti dimensionali:
a) un massimo di venti dipendenti, compresi gli apprendisti
in numero non superiore a dieci, per l'impresa che non lavora in
serie;
b) un massimo di dieci dipendenti, compresi gli apprendisti
in numero non superiore a cinque, per l'impresa che lavora
esclusivamente in serie, purché con processo non del tutto
meccanizzato;
c) un massimo di trentacinque dipendenti, compresi gli
apprendisti in numero non superiore a quindici, per l'impresa che
svolge la propria attività nel ramo dei lavori artistici,
tradizionali e dell'abbigliamento su misura, ad esclusione di ogni
lavorazione in serie, anche se la rifinitura viene eseguita a
mano;
d) un massimo di dieci dipendenti, per l'impresa di
trasporto.
Il numero degli apprendisti alle dipendenze delle imprese di
cui alle lettere a) e b) del presente articolo non può risultare
superiore al numero degli altri addetti, esclusi il titolare ed i
familiari di cui al terzo comma dell'articolo 1.
Nelle imprese che hanno non più di tre dipendenti possono
essere impiegati fino a tre apprendisti.
I coadiutori del titolare dell'impresa di cui al terzo comma
dell'articolo 1 vengono esclusi dal computo dei dipendenti.
Le limitazioni numeriche previste dal primo comma del
presente articolo per i dipendenti non apprendisti possono essere
superate nella misura massima del 20% degli addetti, e per un
periodo non eccedente i sei mesi dello stesso anno, previa
autorizzazione della Commissione regionale per l'artigianato, di
cui all'art. 14 della presente legge.
Gli elenchi dei mestieri artistici, tradizionali e
dell'abbigliamento su misura, di cui alla lettera c) del primo
comma, vengono formati ed aggiornati con deliberazione della Giunta
regionale, su proposta della Commissione regionale per
l'artigianato, sentito l'Ente Valdostano per l'Artigianato Tipico,
istituito con legge regionale 9 maggio 1963, n. 12.
Presidente
- Do lettura dell'emendamento proposto
all'art. 4.
Articolo 4
L'articolo è sostituito dal seguente:
Fermi restando i requisiti di cui al precedente articolo 3
l'impresa artigiana conserva la propria qualifica qualora il suo
titolare, nell'avvalersi delle prestazioni di personale dipendente,
rispetti i seguenti limiti dimensionali:
a) un massimo di 24 dipendenti, compresi gli apprendisti, in
numero non superiore a dodici, per l'impresa che non lavora in
serie;
b) un massimo di dodici dipendenti, compresi gli apprendisti
in numero non superiore a sei, per l'impresa che lavora
esclusivamente in serie purché il processo di produzione non sia
del tutto meccanizzato;
c) un massimo di cinquantacinque dipendenti, compresi gli
apprendisti in numero non superiore a venti, per l'impresa che
svolge la propria attività nel ramo dei lavori artistici,
tradizionali e dell'abbigliamento su misura ad esclusione di ogni
lavorazione in serie o del tutto meccanizzata;
d) un massimo di dieci dipendenti, per l'impresa di
trasporto.
Il numero degli apprendisti alle dipendenze delle imprese di
cui alle lettere a) e b) del presente articolo non può risultare
superiore al numero degli altri addetti.
Ai fini del calcolo dei limiti di cui al 1° comma:
1) nelle imprese che hanno non più di tre dipendenti possono
essere impiegati fino a tre apprendisti;
2) non sono computati per un periodo di tre anni, gli
apprendisti passati in qualifica ai sensi della legge 19 gennaio
1955, n. 25, e mantenuti in servizio dalla stessa impresa
artigiana;
3) non sono computabili i lavoratori a domicilio di cui alla
legge 18 dicembre 1973, n. 877, sempre che non superino un terzo
dei dipendenti occupati presso l'impresa artigiana;
4) sono computati i familiari dell'imprenditore di cui
all'articolo 1, terzo comma, della presente legge;
5) sono computati, tranne uno, i soci che svolgono
prevalentemente il loro lavoro nell'impresa.
Le limitazioni numeriche previste dal primo comma del
presente articolo per i dipendenti non apprendisti possono essere
superate nella misura massima del 20% degli addetti, e per un
periodo non eccedente i sei mesi dello stesso anno, previa
comunicazione scritta alla Commissione regionale per l'artigianato,
di cui all'art. 14 della presente legge.
Gli elenchi dei mestieri artistici, tradizionali e
dell'abbigliamento su misura, di cui alla lettera c) del primo
comma, vengono formati ed aggiornati con deliberazione della Giunta
regionale, su proposta della Commissione regionale per
l'artigianato, sentito l'Ente Valdostano per l'Artigianato Tipico,
istituito con legge regionale 9 maggio 1963, n. 12.
Presidente
- Metto in approvazione l'art. 4 emendato.
Il Consiglio approva all'unanimità.
Presidente
- Do lettura dell'art. 5.
Articolo 5
Forme societarie
È considerata artigiana l'impresa costituita in forma di
cooperativa o di società, escluse le società per azioni, quelle a
responsabilità limitata e in accomandita semplice e per azioni,
purché almeno la metà dei soci partecipi personalmente e
professionalmente al lavoro e, nell'impresa, il lavoro abbia
comunque funzione preminente sul capitale.
Le limitazioni numeriche stabilite dall'articolo 4 si
applicano alle imprese di cui al comma precedente, escluse le
cooperative, computandosi i soci che partecipano al lavoro nel
numero dei dipendenti, con esclusione dal computo del
rappresentante legale della società.
Per le società cooperative i limiti dimensionali stabiliti
dal 1° comma dell'articolo 4 sono elevati di dieci unità se le
stesse appartengono alle categorie previste dai punti a) e c) e di
cinque unità se appartengono alle categorie previste dai punti b) e
d).
I consorzi fra imprese artigiane, iscritte all'albo di cui
all'articolo 6, e le società consortili costituite tra le stesse
con l'intento di provvedere all'approvvigionamento delle materie
prime occorrenti alle imprese medesime, alla presentazione
collettiva dei loro prodotti, alla vendita degli stessi, alla
assunzione di lavori e alla prestazione di garanzie in operazioni
di finanziamento alle imprese consorziate dovranno depositare per
estratto presso la Commissione regionale per l'artigianato gli atti
costitutivi e quelli concernenti le relative modificazioni.
Presidente
- Do lettura dell'emendamento sostitutivo che
concerne i primi tre commi dell'art. 5.
I primi tre commi dell'articolo sono sostituiti dal
seguente:
"È considerata artigiana l'impresa costituita in forma di
cooperativa o di società, escluse le società per azioni, a
responsabilità limitata, in accomandita semplice e che eserciti
l'attività artigianale sempre che la maggioranza dei soci, ovvero
nel caso di due soci, avendo la necessaria qualificazione
professionale, svolga prevalentemente il proprio lavoro
nell'impresa".
Presidente
- Metto in approvazione l'emendamento
dell'art. 5.
Il Consiglio approva all'unanimità.
Presidente
- Do lettura dell'art. 5 emendato.
Articolo 5
Forme societarie
È considerata artigiana l'impresa costituita in forma di
cooperativa o di società, escluse le società per azioni, a
responsabilità limitata, in accomandita semplice e che eserciti
l'attività artigianale sempre che la maggioranza dei soci, ovvero
nel caso di due soci, avendo la necessaria qualificazione
professionale, svolga prevalentemente il proprio lavoro
nell'impresa.
I consorzi fra imprese artigiane, iscritte all'albo di cui
all'articolo 6 e le società consortili costituite tra le stesse con
l'intento di provvedere all'approvvigionamento delle materie prime
occorrenti alle imprese medesime, alla presentazione collettiva dei
loro prodotti, alla vendita degli stessi, alla assunzione di lavori
e alla presentazione di garanzie in operazioni di finanziamento
alle imprese consorziate dovranno depositare per estratto presso la
Commissione regionale per l'artigianato gli atti costitutivi e
quelli concernenti le relative modificazioni.
Presidente
- Metto in approvazione l'art. 5.
Il Consiglio approva all'unanimità.
Presidente
- Do lettura dell'art. 6.
Articolo 6
Albo delle imprese artigiane
È istituito l'albo delle imprese artigiane che hanno la loro
sede e svolgono la loro attività nel territorio della Regione ed il
cui titolare vi abbia la residenza.
L'iscrizione all'albo delle imprese artigiane è obbligatoria
ed è disposta dalla Commissione regionale per l'artigianato di cui
al successivo articolo 14 su domanda del titolare dell'impresa o
del legale rappresentante della società, della cooperativa del
consorzio.
È prevista una apposita sezione dell'albo per i consorzi e le
società consortili di cui all'articolo 5.
È prevista altresì una particolare sezione per coloro che
esercitano in modo non prevalente i mestieri artistici e
tradizionali di cui all'ultimo comma dell'articolo 4.
Entro trenta giorni dall'inizio dell'attività i titolari di
impresa o i legali rappresentanti delle società, delle cooperative
e dei consorzi di cui al secondo comma del presente articolo
debbono presentare domanda di iscrizione, con sottoscrizione
autenticata, alla segreteria della Commissione regionale per
l'artigianato; la domanda può anche essere spedita alla segreteria
stessa mediante raccomandata con ricevuta di ritorno.
Alla domanda deve essere allegata la documentazione atta a
comprovare il possesso dei requisiti prescritti dagli articoli 1,
2, e 3 della presente legge.
La segreteria della Commissione deve rilasciare ricevuta
della presentazione della domanda.
La Commissione regionale può disporre ogni accertamento atto
a stabilire se il richiedente è in possesso dei requisiti necessari
per il riconoscimento della qualifica artigiana.
La Commissione regionale si pronuncia in ordine alla domanda
di iscrizione entro sessanta giorni dal ricevimento della medesima;
ove decida di non accoglierla, la decisione deve essere
motivata.
Le imprese di cui al precedente articolo 5 vengono iscritte
all'albo con indicazione dei singoli soci che le costituiscono e di
quelli, tra questi, che sono in possesso dei requisiti previsti dal
primo comma dello stesso articolo.
Presidente
- Do lettura dell'emendamento all'art. 6.
Articolo 6
Il 1° comma è sostituito dal seguente:
"È istituito l'albo delle imprese artigiane che svolgono la
loro attività nel territorio della Regione e ivi abbiano la loro
sede legale e fiscale".
Presidente
- Metto in approvazione l'emendamento all'art.
6
Il Consiglio approva all'unanimità.
Presidente
- Do lettura dell'art. 6 nel testo
emendato.
Articolo 6
Albo delle imprese artigiane
È istituito l'albo delle imprese artigiane che svolgono la
loro attività nel territorio della Regione e ivi abbiano la loro
sede legale e fiscale.
L'iscrizione all'albo delle imprese artigiane è obbligatorio
ed è disposta dalla Commissione regionale per l'artigianato di cui
al successivo articolo 14 su domanda del titolare dell'impresa e
del legale rappresentante della società, della cooperativa e del
consorzio.
È prevista una apposita sezione dell'albo per i consorzi e le
società consortili di cui all'articolo 5.
È prevista altresì una particolare sezione per coloro che
esercitano in modo non prevalente i mestieri artistici e
tradizionali di cui all'ultimo comma dell'articolo 4.
Entro trenta giorni dall'inizio dell'attività i titolari di
impresa o i legali rappresentanti delle società, delle cooperative
e dei consorzi debbono presentare domanda di iscrizione, con
sottoscrizione autenticata, alla segreteria della Commissione
regionale per l'artigianato; la domanda può anche essere spedita
alla segreteria stessa mediante raccomandata con ricevuta di
ritorno.
Alla domanda deve essere allegata la documentazione atta a
comprovare il possesso dei requisiti prescritti dagli articoli 1, 2
e 3 della presente legge.
La segreteria della Commissione deve rilasciare ricevuta
della presentazione della domanda.
La Commissione regionale può disporre ogni accertamento atto
a stabilire se il richiedente è in possesso dei requisiti necessari
per il riconoscimento della qualifica artigiana.
La Commissione regionale si pronuncia in ordine alla domanda
di iscrizione entro sessanta giorni dal ricevimento della medesima;
ove decida di non accoglierla, la decisione deve essere
motivata.
Le imprese di cui al precedente articolo 5 vengono iscritte
all'albo con indicazione dei singoli soci che le costituiscono e di
quelli, tra questi, che sono in possesso dei requisiti previsti dal
primo comma dello stesso articolo.
Presidente
- Metto in approvazione l'art. 6 nel testo
emendato.
Il Consiglio approva all'unanimità.
Presidente
- Do lettura dell'art. 7.
Articolo 7
Iscrizione all'albo delle imprese artigiane
L'iscrizione all'albo ha effetto dal giorno della
presentazione della domanda ed è comprovata da apposito attestato
rilasciato dalla Commissione regionale per l'artigianato.
La decisione della Commissione, riguardante l'accoglimento o
il rigetto della domanda deve essere comunicata all'interessato
entro trenta giorni dalla data della sua adozione, mediante
raccomandata con ricevuta di ritorno.
Analoga comunicazione viene fatta dalla Commissione
all'Istituto nazionale della previdenza sociale, all'Istituto
nazionale dell'assicurazione contro gli infortuni sul lavoro, alla
competente Cassa mutua di malattia, nonché all'Ufficio delle ditte
tenuto dall'Assessorato regionale dell'Industria, del Commercio e
dell'Artigianato, per l'aggiornamento del registro di cui agli
articoli 47 e seguenti del T.U. approvato con R.D. 20 settembre
1934, n. 2011.
Presidente
- Do lettura dell'emendamento all'art. 7.
Il 3° comma dell'articolo è sostituito dal seguente:
"Analoga comunicazione viene fatta dalla Commissione
all'Istituto Nazionale della Previdenza Sociale, all'Istituto
nazionale dell'Assicurazione contro gli infortuni sul lavoro,
nonché all'Ufficio delle ditte tenuto dall'Assessorato regionale
dell'Industria, del Commercio e dell'Artigianato, per
l'aggiornamento del registro di cui agli articoli 47 e seguenti del
T.U. approvato con R.D. 20 settembre 1934, n. 2011".
Presidente
- Metto in approvazione l'emendamento all'art.
7.
Il Consiglio approva all'unanimità.
Presidente
- Do lettura dell'art. 7 nel testo
emendato.
Articolo 7
Iscrizione all'albo delle imprese artigiane
L'iscrizione all'albo ha effetto dal giorno della
presentazione della domanda ed è comprovata da apposito attestato
rilasciato dalla Commissione regionale per l'artigianato.
La decisione della Commissione, riguardante l'accoglimento o
il rigetto della domanda deve essere comunicata all'interessato
entro trenta giorni dalla data della sua adozione, mediante
raccomandata con ricevuta di ritorno.
Analoga comunicazione viene fatta dalla Commissione
all'Istituto nazionale della previdenza sociale, all'Istituto
nazionale dell'assicurazione contro gli infortuni sul lavoro, alla
competente Cassa mutua di malattia, nonché all'Ufficio delle ditte
tenuto dall'Assessorato regionale dell'Industria, del Commercio e
dell'Artigianato, per l'aggiornamento del registro di cui agli
articoli 47 e seguenti del T.U. approvato con R.D. 20 settembre
1934, n. 2011.
Presidente
- Do lettura dell'emendamento all'art. 7.
Il 3° comma dell'articolo è sostituito dal seguente:
"Analoga comunicazione viene fatta dalla Commissione
all'Istituto Nazionale della Previdenza Sociale, all'Istituto
nazionale dell'Assicurazione contro gli infortuni sul lavoro,
nonché all'Ufficio delle ditte tenuto dall'Assessorato regionale
dell'Industria, del Commercio e dell'Artigianato, per
l'aggiornamento del registro di cui agli articoli 47 e seguenti del
T.U. approvato con R.D. 20 settembre 1934, n. 2011".
Presidente
- Metto in approvazione l'emendamento all'art.
7.
Il Consiglio approva all'unanimità.
Presidente
- Do lettura dell'art. 7 nel testo
emendato.
Articolo 7
Iscrizione all'albo delle imprese artigiane
L'iscrizione all'albo ha effetto dal giorno della
presentazione della domanda ed è comprovata da apposito attestato
rilasciato dalla Commissione regionale per l'artigianato.
La decisione della Commissione, riguardante l'accoglimento o
il rigetto della domanda deve essere comunicata all'interessato
entro giorni dalla data della sua adozione, mediante raccomandata
con ricevuta di ritorno.
Analoga comunicazione viene fatta dalla Commissione
all'Istituto Nazionale della Previdenza Sociale, all'Istituto
nazionale dell'Assicurazione contro gli infortuni sul lavoro,
nonché all'Ufficio delle ditte tenuto dall'Assessorato regionale
dell'Industria, del Commercio e dell'Artigianato, per
l'aggiornamento del registro di cui agli articoli 47 e seguenti del
T.U. approvato con R.D. 20 settembre 1934, n. 2011.
Presidente
- Metto in approvazione l'art. 7 nel testo
emendato.
Il Consiglio approva all'unanimità.
Presidente
- Do lettura dell'art. 8.
Articolo 8
Requisito dell'iscrizione per la concessione di agevolazioni
alle imprese artigiane
L'iscrizione all'albo è condizione per la concessione delle
agevolazioni disposte a favore delle imprese artigiane individuali
e societarie, dei consorzi e delle società consortili fra le
stesse. Dalle agevolazioni di cui sopra sono esclusi gli iscritti
alla sezione speciale di cui al 4° comma dell'art. 6.
Agli stessi si applicano, ai fini previdenziali, le
disposizioni riguardanti l'attività prevalente.
Presidente
- Do lettura dell'emendamento sostitutivo
all'art. 8.
Articolo 8
Requisito dell'iscrizione per la concessione di agevolazioni
alle imprese artigiane
L'iscrizione all'albo è condizione per la concessione delle
agevolazioni disposte a favore delle imprese artigiane individuali
e societarie, dei consorzi e delle società consortili fra le
stesse.
Agli iscritti alla sezione speciale si applicano, ai fini
previdenziali, le disposizioni riguardanti l'attività
prevalente.
Presidente
- Metto in approvazione l'art. 8 nel testo
emendato.
Il Consiglio approva all'unanimità.
Presidente
- Do lettura dell'art. 9.
Articolo 9
Vendita di oggetti dell'impresa artigiana
Per la vendita degli oggetti di produzione propria, sempre
che avvenga nel luogo di produzione o nella rispettiva sede
consortile, le imprese artigiane sono esonerate dall'obbligo di
munirsi dell'autorizzazione commerciale rilasciata dal Comune ai
sensi della legge 11 giugno 1971, n. 426.
Presidente
- Metto in approvazione l'art. 9.
Il Consiglio approva all'unanimità.
Presidente
- Do lettura dell'art. 10.
Articolo 10
Divieti e sanzioni
Nessun imprenditore può adottare, quale ditta o insegna, o
marchio di fabbrica, una denominazione in cui ricorrano riferimenti
all'artigianato, se egli non è iscritto come titolare di impresa
artigiana all'albo di cui all'art. 6.
Ai trasgressori delle disposizioni di cui al comma precedente
è inflitta, dal Presidente della Giunta regionale, la sanzione
amministrativa da lire cinquantamila a lire un milione, con il
rispetto delle modalità procedurali contenute nella legge 24
dicembre 1975, n. 706.
Presidente
- Metto in approvazione l'art. 10.
Il Consiglio approva all'unanimità.
Presidente
- Do lettura dell'art. 11.
Articolo 11
Revisione dell'Albo e cancellazione delle imprese artigiane
dello stesso
La Commissione regionale per l'artigianato provvede ogni
cinque anni alla revisione d'ufficio delle imprese iscritte
all'albo.
Ai fini della citata revisione la Commissione invia ai Comuni
della Regione l'elenco delle imprese iscritte all'albo aventi sede
nel rispettivo territorio comunale.
I sindaci dispongono gli accertamenti necessari e comunicano
alla Commissione regionale, entro sessanta giorni dal ricevimento
dell'elenco, le notizie raccolte in ordine alla sussistenza dei
requisiti per l'iscrizione nei riguardi delle singole
imprese.
La Commissione decide la conferma dell'iscrizione ovvero la
cancellazione dall'albo delle singole imprese.
Effettuata la revisione, l'elenco delle imprese rimaste
iscritte e di quelle cancellate dall'albo è affisso per trenta
giorni consecutivi, presso l'Assessorato regionale dell'industria,
del commercio e dell'artigianato.
Indipendentemente dalla revisione di cui ai commi precedenti,
la Commissione dispone, in ogni tempo, la cancellazione dall'albo
delle imprese per le quali risulti la perdita dei requisiti di
legge o la cessazione dell'attività.
La cancellazione dall'albo delle imprese artigiane può essere
richiesta in qualsiasi momento anche dal titolare o legale
rappresentante di una impresa iscritta; la domanda dovrà essere
motivata.
In nessun caso può essere deliberata la cancellazione di una
impresa artigiana dall'albo senza che sia stato sentito
l'interessato.
La cancellazione non può essere disposta nei confronti di
imprese il cui titolare sia stato colpito da invalidità, purché il
grado e la natura di essa siano tali da consentire almeno lo
svolgimento dell'attività imprenditoriale.
La cancellazione ha effetto in ogni caso dalla data della
relativa deliberazione; di essa viene data notizia all'interessato,
all'Ufficio delle ditte dell'Assessorato regionale dell'industria,
del commercio e dell'artigianato, alla competente Cassa mutua di
malattia e all'Istituto nazionale per l'assicurazione contro gli
infortuni sul lavoro.
Presidente
- Metto in approvazione l'art. 11.
Il Consiglio approva all'unanimità.
Presidente
- Do lettura dell'art. 12.
Articolo 12
Continuazione dell'attività da parte dei superstiti del
titolare
In caso di morte del titolare dell'impresa artigiana,
l'iscrizione della stessa all'albo può essere conservata per un
periodo massimo di cinque anni, se la gestione viene assunta
direttamente
dal coniuge e/o dai figli maggiorenni o minori
emancipati o dal tutore dei figli minori, anche in mancanza dei
requisiti di cui agli articoli 1, 2 e 3 della presente
legge.
Ai fini del mantenimento dell'iscrizione all'albo, chi
intende continuare l'attività ai sensi del comma precedente deve
darne comunicazione alla Commissione regionale per l'artigianato
entro centoventi giorni dalla morte del titolare.
Presidente
- Do lettura dell'emendamento sostitutivo
all'art. 12.
Il 1° comma è sostituito dal seguente:
"In caso di morte del titolare dell'impresa artigiana, di
invalidità o di intervenuta sentenza che ne dichiari
l'interdizione, l'iscrizione della stessa all'albo può essere
conservata per un periodo massimo di cinque anni, se la gestione
viene assunta direttamente dal coniuge e/o dai figli maggiorenni e
minori emancipati o dal tutore dei figli minori, anche in mancanza
dei requisiti di cui agli articoli 1, 2 e 3 della presente
legge".
Presidente
- Metto in approvazione l'emendamento all'art.
12.
Il Consiglio approva all'unanimità.
Presidente
- Do lettura dell'art. 12 nel testo
emendato.
Articolo 12
Continuazione dell'attività da parte dei superstiti del
titolare
In caso di morte del titolare dell'impresa artigiana, di
invalidità o di intervenuta sentenza che ne dichiari
l'interdizione, l'iscrizione della stessa all'albo può essere
conservata per un periodo massimo di cinque anni, se la gestione
viene assunta direttamente dal coniuge e/o dai figli maggiorenni o
minori emancipati o dal tutore dei figli minori, anche in mancanza
dei requisiti di cui agli articoli 1, 2 e 3 della presente
legge.
Ai fini del mantenimento dell'iscrizione all'albo, chi
intende continuare l'attività ai sensi del comma precedente deve
darne comunicazione alla Commissione regionale per l'artigianato
entro centoventi giorni dalla morte del titolare.
Presidente
- Metto in approvazione l'art. 12 nel testo
emendato.
Il Consiglio approva all'unanimità.
Presidente
- Do lettura dell'art. 13
Articolo 13
Ricorsi
Contro le deliberazioni della Commissione regionale per
l'artigianato è ammesso un ricorso, da parte di chi vi abbia
interesse, alla Giunta regionale che decide in via
definitiva.
Presidente
- Do lettura dell'emendamento sostitutivo
dell'art. 13.
L'articolo 13 è sostituito dal seguente:
Articolo 13
Ricorsi
Contro le deliberazioni della Commissione regionale per
l'Artigianato è ammesso ricorso, da parte di chi vi abbia
interesse, alla Giunta regionale.
Le decisioni della Giunta regionale adita in sede di ricorso,
sono impugnabili innanzi al Tribunale competente per
territorio.
Presidente
- Metto in approvazione l'emendamento
sostitutivo e l'art. 13.
Il Consiglio approva all'unanimità.
Presidente
- Do lettura dell'art. 14.
Articolo 14
Commissione regionale per l'artigianato
Presso l'Assessorato regionale dell'industria, del commercio
e dell'artigianato è costituita la Commissione regionale per
l'artigianato.
La Commissione:
a) svolge le funzioni riguardanti la tenuta dell'albo
regionale delle imprese artigiane;
b) autorizza le imprese a superare le limitazioni numeriche
fissate per i dipendenti non apprendisti dall'art. 4 della presente
legge;
c) esprime pareri e formula proposte in ordine ai problemi
concernenti l'artigianato, con particolare riguardo alla
programmazione economica ed urbanistica, al credito, alla
formazione e aggiornamento professionale, all'assistenza tecnica,
artistica e commerciale, alle fiere e mostre ed alla
cooperazione;
d) promuove studi e ricerche utili al settore ed adotta
iniziative dirette alla conoscenza, al miglioramento, alla tutela e
allo sviluppo delle attività artigiane della Regione in armonia con
le tradizioni e le possibilità locali e in collaborazione con
l'Ente Valdostano per l'artigianato tipico, istituito con legge 9
maggio 1963, n. 12;
e) svolge altri compiti che potranno esserle affidati di
volta in volta con provvedimenti regionali;
f) determina il numero e la sede delle sezioni elettorali e
indica i Comuni che ne fanno parte.
Presidente
- All'art. 14 c'è un emendamento che consiste
nella soppressione del punto b) del 2° comma, che metto ora in
approvazione.
Il Consiglio approva all'unanimità.
Presidente
- Do lettura dell'art. 14 nel testo
emendato.
Articolo 14
Commissione regionale per l'artigianato
Presso l'Assessorato regionale dell'industria, del commercio
e dell'artigianato è istituita la Commissione regionale per
l'artigianato.
La Commissione:
a) svolge funzioni riguardanti la tenuta dell'albo regionale
delle imprese artigiane;
b) esprime pareri e formula proposte in ordine ai problemi
concernenti l'artigianato, con particolare riguardo alla
programmazione economica ed urbanistica, al credito, alla
formazione e aggiornamento professionale, all'assistenza tecnica,
artistica e commerciale, alle fiere e mostre ed alla
cooperazione;
c) promuove studi e ricerche utili al settore ed adotta
iniziative dirette alla conoscenza, al miglioramento, alla tutela e
allo sviluppo delle attività artigiane della Regione in armonia con
le tradizioni e le possibilità locali e in collaborazione con
l'Ente Valdostano per l'artigianato tipico, istituito con legge 9
maggio 1963, n. 12;
d) svolge altri compiti che potranno esserle affidati di
volta in volta con provvedimenti regionali;
e) determina il numero e la sede delle sezioni elettorali e
indica i Comuni che ne fanno parte.
Presidente
- Metto in approvazione l'art. 14 nel testo
emendato.
Il Consiglio approva all'unanimità.
Presidente
- Do lettura dell'art. 15.
Articolo 15
Costituzione e composizione della Commissione regionale per
l'artigianato
La Commissione regionale per l'artigianato, è costituita con
Decreto del Presidente della Giunta regionale e dura in carica 5
anni; i suoi componenti possono essere riconfermati.
La Commissione è composta:
a) da otto artigiani eletti dai titolari delle imprese
artigiane iscritte all'albo di cui all'art. 6, tra gli stessi
imprenditori iscritti anche nelle liste elettorali di un Comune
della Regione;
b) dal rappresentante degli artigiani in seno al Comitato di
collaborazione per il Commercio, l'Industria,, l'Artigianato e
l'Agricoltura previsto dal D.L.C.P.S. 23 dicembre 1946, n. 532,
ratificato con legge 17 aprile 1956, n. 561;
c) da un rappresentante dell'ente valdostano per
l'artigianato tipico istituito con legge regionale 9 maggio 1963,
n. 12;
d) da un rappresentante di ogni associazione di categoria
operante nella Regione e aderente alle confederazioni
nazionali;
e) da tre lavoratori dipendenti da imprese artigiane iscritte
all'albo, nominati dal Presidente della Giunta regionale tra quelli
designati dalle Organizzazioni sindacali regionali.
La Commissione elegge tra i suoi componenti un Presidente e
un Vice Presidente.
Fa parte della Commissione, con diritto di voto limitatamente
all'adozione delle decisioni riguardanti le iscrizioni, le conferme
e le cancellazioni dall'Albo delle imprese artigiane, un
rappresentante dell'Istituto nazionale della previdenza
sociale.
Possono inoltre essere chiamati a far parte della
Commissione, a titolo consultivo, il Dirigente dell'Assessorato
regionale dell'Industria, del Commercio e dell'Artigianato, il
Direttore dell'Ufficio regionale del lavoro e della massima
occupazione e il Direttore dell'Ispettorato regionale del lavoro,
che possono designare un rappresentante in loro
sostituzione.
La Commissione, ove lo ritenga opportuno, potrà di volta in
volta invitare a partecipare alle proprie riunioni, senza diritto
di voto, tecnici ed esperti.
I servizi di segreteria della Commissione sono assicurati
dall'Assessorato regionale dell'industria del commercio e
dell'artigianato.
La Commissione disciplina il proprio funzionamento con norme
regolamentari, anche in relazione al rilascio delle autorizzazioni
alle imprese di cui all'art. 4 della presente legge.
Per la validità delle riunioni della Commissione è necessaria
la presenza di almeno metà dei suoi componenti aventi diritto di
voto deliberativo, in prima convocazione, e di almeno un terzo
degli stessi in seconda convocazione.
Le deliberazioni della Commissione sono valide quando siano
adottate con il voto favorevole della maggioranza assoluta dei
presenti aventi diritto di voto; in caso di parità prevale il voto
di chi presiede.
La Commissione deve essere convocata almeno una volta ogni
due mesi.
La Commissione stessa può istituire nel proprio seno
sottocommissioni per l'esame di particolari problemi.
Presidente
- Do lettura dei due emendamenti all'art.
15.
Il 5° comma è sostituito dal seguente:
"Possono, inoltre, essere chiamati a far parte della
Commissione, a titolo consultivo, il Dirigente dell'Assessorato
regionale dell'Industria, del Commercio, dell'Artigianato e dei
Trasporti, il Direttore dell'Ufficio regionale del lavoro e della
Massima Occupazione, il Direttore dell'Ispettorato regionale del
lavoro e il Direttore dell'Ente Valdostano per l'Artigianato
Tipico".
Il nono comma è sostituito dal seguente:
"Per la validità delle riunioni della Commissione è
necessaria la presenza di almeno la metà dei suoi
componenti".
Presidente
- Metto in approvazione, in una unica
votazione, i due emendamenti all'art. 15.
Il Consiglio approva all'unanimità.
Presidente
- Do lettura dell'art. 15 nel testo
emendato.
Articolo 15
Costituzione e composizione della Commissione regionale per
l'artigianato
La Commissione regionale per l'artigianato, è costituita con
Decreto del Presidente della Giunta regionale e dura in carica 5
anni; i suoi componenti possono essere riconfermati.
La Commissione è composta:
a) da otto artigiani eletti dai titolari delle imprese
artigiane iscritte nell'albo di cui all'articolo 6, tra gli stessi
imprenditori iscritti anche nelle liste elettorali di un Comune
della Regione;
b) dal rappresentante degli artigiani in seno al Comitato di
collaborazione per il Commercio, l'Industria, l'Artigianato e
l'Agricoltura previsto dal D.L.C.P.S. 23 dicembre 1946, n. 532,
ratificato con legge 17 aprile 1956, n. 561;
c) da un rappresentante dell'ente valdostano per
l'artigianato tipico istituito con legge regionale 9 maggio 1963,
n. 12;
d) da un rappresentante di ogni associazione di categoria
operante nella Regione e aderente alle confederazioni
nazionali;
e) da tre lavoratori dipendenti da imprese artigiane iscritte
all'albo, nominati dal Presidente della Giunta regionale tra quelli
designati dalle Organizzazioni sindacali regionali.
La Commissione elegge tra i suoi componenti un Presidente e
un Vice Presidente.
Fa parte della Commissione, con diritto di voto limitatamente
all'adozione delle decisioni riguardanti le iscrizioni, le conferme
e le cancellazioni dall'Albo delle imprese artigiane, un
rappresentante dell'Istituto nazionale della previdenza
sociale.
Possono, inoltre, essere chiamati a far parte della
Commissione, a titolo consultivo, il Dirigente dell'Assessorato
regionale dell'Industria, del Commercio, dell'Artigianato e dei
Trasporti, il Direttore dell'Ufficio regionale del lavoro e della
Massima Occupazione, il Direttore dell'Ispettorato regionale del
lavoro e il Direttore dell'Ente Valdostano per l'Artigianato
Tipico.
La Commissione, ove lo ritenga opportuno, potrà di volta in
volta invitare a partecipare alle proprie riunioni, senza diritto
di voto, tecnici ed esperti.
I servizi di segreteria della Commissione sono assicurati
dall'Assessorato regionale dell'industria del commercio e
dell'artigianato.
La Commissione disciplina il proprio funzionamento con norme
regolamentari, anche in relazione al rilascio delle autorizzazioni
alle imprese di cui all'art. 4 della presente legge.
Per la validità delle riunioni della Commissione è necessaria
la presenza di almeno la metà dei suoi componenti.
Le deliberazioni della Commissione sono valide quando siano
adottate con il voto favorevole della maggioranza assoluta dei
presenti aventi diritto di voto; in caso di parità prevale il voto
di chi presiede.
La Commissione deve essere convocata almeno una volta ogni
due mesi.
La Commissione stessa può istituire nel proprio seno
sottocommissioni per l'esame di particolari problemi.
Presidente
- Metto in approvazione l'art. 15
emendato.
Il Consiglio approva all'unanimità.
Presidente
- Do lettura dell'art. 16.
Articolo 16
Commissario
In caso di persistenti e gravi irregolarità o di mancato
funzionamento della Commissione regionale per l'artigianato, la
Giunta regionale procede allo scioglimento della Commissione e alla
nomina, su proposta dell'Assessore all'industria e commercio e
all'artigianato, di un Commissario straordinario.
Il Commissario esercita tutte le funzioni proprie della
Commissione.
Con la deliberazione di nomina è fissata la durata delle
funzioni commissariali, che non possono superare sei mesi, salvo
proroga, per giustificati motivi, fino ad un massimo di altri sei
mesi. Entro lo stesso termine il Commissario provvede alla
ricostituzione della Commissione e agli adempimenti relativi alle
elezioni di cui al successivo art. 17, che siano di competenza
della Commissione stessa.
Presidente
- Metto in approvazione l'art. 16.
Il Consiglio approva all'unanimità.
Presidente
- Do lettura dell'art. 17.
Articolo 17
Elezioni
Le elezioni dei rappresentanti degli artigiani di cui al
precedente articolo 15, secondo comma, lettere a) avvengono
mediante suffragio diretto, con il sistema proporzionale sulla base
di liste distinte da contrassegni. Nell'ambito della lista
prescelta ogni elettore non può esprimere più di tre
preferenze.
Le elezioni sono indette dal Presidente della Commissione
regionale per l'artigianato almeno 120 giorni prima della scadenza
del quinquennio indicato al primo comma dell'articolo
precitato.
Le sezioni elettorali sono istituite in conformità delle
determinazioni della Commissione regionale per l'artigianato
previste dall'articolo 14, secondo comma, lettera f).
L'elettorato attivo e passivo spetta agli artigiani in
possesso dei requisiti previsti dal 2° comma, lettera a), dell'art.
15 della presente legge.
La Commissione regionale per l'artigianato forma gli elenchi
degli elettori appartenenti a ciascuna sezione elettorale.
I candidati sono inclusi in liste di non più di dodici
nominativi, sottoscritte da almeno cinquanta elettori, da
depositarsi presso la segreteria della Commissione regionale per
l'artigianato.
Le firme dei sottoscrittori devono essere autenticate dal
Sindaco del Comune di residenza, o da un notaio o da un cancelliere
di tribunale.
La carica di membro della Commissione regionale per
l'artigianato è incompatibile con quella di Consigliere
regionale.
La convalida delle liste e delle elezioni e la proclamazione
dei risultati sono effettuati da una Commissione nominata dalla
Giunta regionale e composta dal Presidente e dal Vice Presidente
della Commissione regionale per l'artigianato e da un funzionario
della Regione appartenente a una carriera non inferiore a quella di
concetto. I compiti di segreteria sono svolti dal segretario della
Commissione regionale per l'artigianato.
Nel caso di scioglimento della Commissione regionale per
l'artigianato ai sensi dell'art. 16, agli adempimenti di cui al
precedente comma provvede una commissione composta dal Commissario
straordinario e da due funzionari della Regione appartenenti a una
carriera non inferiore a quella di concetto.
I membri eletti, che perdono i requisiti di eleggibilità
decadono da membri della Commissione regionale per l'artigianato e
a loro subentrano coloro che in possesso di detti requisiti li
seguono per numero di voti.
Le elezioni previste dal presente articolo non potranno
coincidere con le operazioni elettorali riguardanti il Parlamento
europeo, il Parlamento italiano, il Consiglio regionale, i Consigli
comunali della Valle d'Aosta e le votazioni concernenti i
Referendum.
Verificandosi tali circostanze esse saranno automaticamente
prorogate sino e non oltre 180 giorni dalla data di svolgimento
delle operazioni elettorali precitate e, del pari, sarà prorogata
la durata in carica della Commissione regionale per
l'artigianato.
Con deliberazione della Giunta regionale, sentita la
Commissione regionale per l'artigianato, saranno stabilite le
modalità di svolgimento delle elezioni di cui al presente
articolo.
Presidente
- Metto in approvazione l'art. 17.
Il Consiglio approva all'unanimità.
Presidente
- Do lettura dell'art. 18.
Articolo 18
Qualificazione professionale
Per le attività artigiane che presuppongono specifiche
conoscenze tecniche e professionali e per quelle il cui esercizio
implica responsabilità nei confronti di terzi, viene istituito il
"Certificato di qualificazione professionale", al cui possesso è
subordinata l'iscrizione all'Albo di cui all'articolo 6.
Gli elenchi dei mestieri per i quali è necessario il
"Certificato di qualificazione professionale" sono compilati ed
aggiornati dalla Commissione regionale per l'artigianato ed
approvati con deliberazione della Giunta regionale, sentita la
Commissione consiliare permanente per lo Sviluppo
Economico.
Con la stessa procedura di cui al comma precedente saranno
approvati gli elenchi dei titoli e/o dei diplomi richiesti per il
rilascio del certificato.
La qualificazione professionale si intende in ogni caso
conseguita da colui che sia, o sia stato, già titolare di una
impresa artigiana iscritta in un Albo delle imprese artigiane,
ovvero da colui che presti o che abbia prestato la sua opera
qualificata in una impresa artigiana in qualità di familiare
coadiutore per almeno due anni, sempre che l'impresa artigiana
operi o abbia operato nel settore di specializzazione per il quale
si intende chiedere l'iscrizione all'Albo.
Quest'ultima condizione è accertata dalla Commissione
regionale per l'artigianato, la quale rilascia la relativa
certificazione, previa indagine circa l'effettività de precedente
esercizio professionale qualificato.
Si ritiene comunque conseguita la qualificazione
professionale con un periodo di attività lavorativa qualificata
non
inferiore a 2 anni, da accertarsi attraverso
l'esibizione del libretto di lavoro e documentazione
equipollente.
La qualificazione professionale si intende altresì conseguita
se il richiedente abbia seguito un regolare corso di apprendistato
ed ottenuto la qualificazione ai sensi della legge 19 gennaio 1955,
n. 25 e delle norme applicative previste nei contratti collettivi
di lavoro delle categorie interessate.
Non costituiscono titolo di riconoscimento della
qualificazione professionale gli attestati ed i diplomi rilasciati
a seguito di frequenza di corsi di addestramento, e di scuole
professionali, che non siano stati autorizzati e riconosciuti dai
competenti organi dello Stato e della Regione.
Nelle imprese di cui all'articolo 5 le disposizioni dei commi
precedenti si applicano a tutti i soci che partecipano
personalmente e professionalmente al lavoro.
Presidente
- Metto in approvazione l'art. 18.
Il Consiglio approva all'unanimità.
Presidente
- Do lettura dell'art. 19.
Articolo 19
Compensi ai componenti della Commissione regionale per
l'artigianato e al Commissario regionale
Ai componenti della Commissione regionale di cui all'art. 14
spetta una medaglia di presenza nella misura che sarà stabilita
dalla Giunta regionale, oltre al rimborso delle eventuali spese di
viaggio.
Al Commissario previsto dall'art. 16 spetta, per tutta la
durata della nomina, una indennità giornaliera che sarà stabilita
dalla Giunta regionale.
Presidente
- Metto in approvazione l'art. 19.
Il Consiglio approva all'unanimità.
Presidente
- Do lettura dell'art. 20.
Articolo 20
Disposizioni transitorie
Fino a quando non sarà nominata la Commissione regionale per
l'artigianato prevista dall'art. 14 della presente legge le
funzioni ad essa attribuite saranno svolte dalla Commissione
regionale per l'artigianato di cui all'art. 12 della legge
regionale 10 maggio 1957, n. 2.
Gli imprenditori che alla data di entrata in vigore della
presente legge risultano già iscritti all'Albo delle imprese
artigiane ai sensi della legge regionale 10 maggio 1957, n. 2,
mantengono tale iscrizione per tutti gli effetti di cui alla
presente legge.
Fino a quando non saranno compilati gli elenchi dei mestieri
di cui all'art. 18, l'accertamento dei requisiti per l'iscrizione
all'Albo delle imprese artigiane avverrà con le stesse modalità
previste dalla legge regionale 10 maggio 1957, n. 2.
Nella prima applicazione della presente legge, le elezioni di
cui al precedente art. 17 sono indette entro novanta giorni dalla
data di entrata in vigore della presente legge e gli adempimenti
relativi sono svolti dalla Commissione regionale per l'artigianato
di cui all'art. 12 della legge regionale 10 maggio 1957, n.
2.
Presidente
- Metto in approvazione l'art. 20.
Il Consiglio approva all'unanimità.
Presidente
- Do lettura dell'art. 21.
Articolo 21
Abrogazione di norme
Con l'entrata in vigore della presente legge cessano di avere
efficacia tutte le disposizioni di legge e di regolamento con essa
comunque incompatibili.
Presidente
- Metto in approvazione l'art. 21.
Il Consiglio approva all'unanimità.
Presidente
- Do lettura dell'art. 22.
Articolo 22
Finanziamento
L'onere derivante dall'applicazione della presente legge
previsto in annue lire settemilioni graverà sul capitolo 35900 del
bilancio preventivo della Regione per l'anno 1981 che prevede la
sufficiente disponibilità la cui denominazione viene così
modificata: "Spese per iniziative e manifestazioni economiche, per
lo sviluppo ed il potenziamento delle attività economiche nonché
per l'applicazione della legge 11 giugno 1971, n. 426 e della legge
regionale..."
Per gli anni futuri l'onere sarà iscritto con legge
approvativa del bilancio di previsione.
La legge sarà pubblicata nel Bollettino Ufficiale della R
egione. È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 22.
Il Consiglio approva all'unanimità.
Presidente
- Sono terminate le votazioni palesi sugli
articoli. Ci sono dichiarazioni di voto sul complesso della
legge?
Chiede di parlare il Consigliere Voyat, per dichiarazione di
voto, ne ha facoltà.
Voyat (UV)
- Ci eravamo espressi in Commissione con
alcune riserve per quanto concerneva le cooperative artigiane
artistiche.
Non abbiamo presentato emendamenti oggi, in quanto riteniamo che
nel prossimo futuro, se si verificassero delle necessità,
presenteremo degli emendamenti alla legge, oppure una legge nuova
per quanto, dicevo, concerne le cooperative artistiche
artigiane.
Presidente
- Ha chiesto di parlare il Consigliere Cout,
per dichiarazione di voto, ne ha facoltà.
Cout (PCI)
- Forse nella votazione fatta su un così
grande numero di emendamenti è sfuggito che nella relazione ci sono
anche delle correzioni.
Naturalmente il voto sarà a favore.
Presidente
- Le variazioni che sono state richieste dalla
Commissione per quanto riguarda la relazione non formano oggetto di
votazione, sono corrette d'ufficio.
Ha chiesto di parlare l'Assessore all'Industria e Commercio,
Chabod, ne ha facoltà.
Chabod (DC)
- Una piccola dichiarazione di voto: prima
vorrei chiedere all'ex-Presidente, Presidente dimissionario, se si
possono avere i verbali delle riunioni di Commissione che avete
avuto, la copia di tutti i verbali.
Io voto questa legge, ma non è che sia una legge ottimale, né
che io sia soddisfatto di tutti questi articoli.
Ad ogni modo la voto, e vorrei proprio avere quei verbali.
Presidente
- Altri per la dichiarazione di voto?
Chiede di parlare il Consigliere Nebbia, ne ha facoltà.
Nebbia (PSI)
- Non è per una vera e propria dichiarazione
di voto, è solo per un chiarimento: anche se nella votazione si è
approvato l'art. 22, ho notato che però ha dei piccoli punti di
sospensione. Penso che l'articolo dovrebbe essere completato.
Presidente
- Il riferimento è alla legge che è in
discussione, quindi non possiamo metterli se non nel momento in cui
sarà promulgata e poi pubblicata. Riguarda la legge che abbiamo
votato adesso:
"... nonché per l'applicazione della legge... e
della legge regionale"
: questa. Provvederemo al momento della
promulgazione.
Chiede di parlare il Consigliere Viberti, per dichiarazioni di
voto, ne ha facoltà.
Viberti (DPROL)
- Per dichiarare che naturalmente, dopo
quasi un anno di partecipazione al lavoro di questa Commissione che
per altro aveva già lavorato, non posso che, avendo votato questa
proposta di legge, votare a favore.
Desidero anch'io sottolineare il carattere, diciamo così,
collettivo che rappresenta questa legge, e dichiarare a Voyat che
se questa legge ha dei difetti io lo dichiaro in quest'Aula e non
in un corridoio. Sono dispostissimo a rivedere, insieme a tutti
coloro che hanno collaborato, anche le norme riguardanti per
esempio la cooperazione, uno dei punti su cui proprio il Collega
Voyat aveva delle perplessità.
Credo che sia così che si fanno delle leggi, non dico ottime, ma
per lo meno buone: cioè con la collaborazione di tutti. Certo che
metterci un anno forse è un pochino tanto, ma auguriamoci che nel
futuro si riducano i tempi e nello stesso tempo che questo metodo
venga preso ad esempio e praticato un po' più spesso.
All'Assessore Chabod che dice che questa legge non è troppo ben
fatta possiamo dice che avrebbe potuto inviare qualcuno, visto che
lui ha forse troppo impegni per partecipare a tutte le riunioni di
Commissione, di modo che potesse seguire il lavoro, e non
presentarsi all'ultimo momento, come ha fatto, con delle proposte
di emendamento, alcune delle quali per altro sono state discusse, e
quelle che sono sembrate opportune, accolte.
Ed infine una nota di colore: il rappresentante della lista
degli artigiani purtroppo oggi è assente e quindi non potrà dare il
suo ultimo contributo alla emanazione di questa legge; comunque
sappiamo tutti che in spirito è certamente qui con noi.
Presidente
- Colleghi Consiglieri, ci sono altri che
chiedono la parola per dichiarazione di voto? Chiede di parlare il
Consigliere Minuzzo, per dichiarazione di voto, ne ha facoltà.
Minuzzo (PSDI)
- Molto brevemente, nel dichiarare
logicamente voto favorevole e senza riserve a questa proposta di
legge, intendo ringraziare in quest'Aula il Dottor Garbi, il Dottor
Marconi, che hanno collaborato attivamente alla stesura di questa
proposta di legge; i rappresentanti dell'EVART, il Geometra Vietti,
i Signori Jans Carlo e Gerbore Benonino e i rappresentanti delle
associazioni di categoria che hanno partecipato al gruppo di
lavoro.
Non c'è nessun problema, compatibilmente con le possibilità di
organico degli uffici della Presidenza del Consiglio, penso di dare
all'Assessore Chabod i verbali di tutte le riunioni. Mi sembra
strano che sia proprio l'Assessore a richiedere questi verbali,
quando è sempre stato inviato a partecipare ai lavori della
Commissione per avere un franco e concreto dialogo e confronto sui
vari temi. So che l'Assessore Chabod ha delle riserve; vorrei
ricordare all'Assessore Chabod che proprio alla fine, quando questa
legge era già stata presentata alla Presidenza del Consiglio, ha
portato in via informale degli emendamenti. Buona parte di questi
emendamenti sono stati accolti appunto grazie all'opera di
mediazione ed anche perché questi emendamenti andavano a recepire
gran parte delle proposte della legge-quadro nazionale. Devo dire
che la proposta di legge-quadro nazionale ha variato alcuni termini
che l'Assessore aveva proposto come emendamenti; li accettiamo, li
votiamo, però farò avere all'Assessore l'elenco di tutte le
differenze che ci sono e che si avvicinano maggiormente alla nostra
proposta iniziale che non alle proposte di emendamenti.
Con questo dichiaro il mio voto favorevole a questa proposta di
legge nella speranza che venga accolta anche dal Coordinamento, che
non ce la rinvii con delle osservazioni.
Presidente
- Ci sono altri per la dichiarazione di voto?
Non ce ne sono.
Colleghi Consiglieri, si passa alla votazione segreta sul
complesso della legge.
Votazione segreta
Esito della votazione:
Presenti: 29
Votanti: 29
Maggioranza: 15
Voti favorevoli: 24
Voti contrari: 5
Il Consiglio approva.
