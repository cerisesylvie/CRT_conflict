Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 89 del 17 ottobre 1983 - Resoconto
OGGETTO N. 89/VIII - PROBLEMI DELLA SIDERURGIA IN VALLE
D'AOSTA. INCONTRO CON I LAVORATORI DELLA NUOVA SIAS DI AOSTA.
APPROVAZIONE DI ORDINE DEL GIORNO.
PRESIDENTE:
Prima di recarci alla Nuova Sias, vorrei
illustrarvi il programma dei lavori concordato con la F.L.M.: i
lavori dovrebbero iniziare non appena arriveremo nella sala
predisposta a tal scopo; vi sarà una introduzione di un quarto
d'ora da parte della F.L.M., dopodiché, dalle ore 10,15 alle ore
11,45 circa, sono previsti gli interventi dei Consiglieri
regionali. Alle 11,45 ci sarà una brevissima conclusione da parte
della F.L.M.. E' stato predisposto un pullman per il trasporto, in
modo da andare e ritornare tutti insieme e chiudere così i lavori
nella nostra sede istituzionale.
Vorrei conoscere dai singoli gruppi, anche perché il tempo è
limitato, il numero degli interventi predisposti. Allora ci sono:
l'Assessore all'Industria, Commercio, Artigianato e Trasporti
Pollicini, a nome della Giunta, poi i Consiglieri Berti, Aloisi,
Beneforti, Lanivi, De Grandis, Baldassarre, Torrione, Mafrica,
Riccarand, Tamone; in totale sono undici interventi, più una
brevissima introduzione del Presidente del Consiglio. Sarebbe
opportuno, secondo me, dare al rappresentante della Giunta almeno
un quarto d'ora, poi cinque minuti a testa orientativamente;
ricordo che oltre non possiamo andare, perché la F.L.M. è stata
tassativa nel voler terminare i lavori alle ore 11,45 per problemi
suoi. Chiedo scusa fin da ora ai Consiglieri che interverranno se
al termine dei cinque minuti farò loro presente che il tempo è
scaduto, dopodiché toglierò la parola.
Si dà atto che i lavori del Consiglio sono sospesi dalle ore
9,30 alle ore 12,15 e che i Consiglieri regionali si trasferiscono
presso lo stabilimento Nuova SIAS.
INTERVENTI EFFETTUATI DURANTE LA SOSPENSIONE DEL CONSIGLIO
REGIONALE NELLA SEDE DEL CONSIGLIO DI FABBRICA DELLA NUOVA SIAS DI
AOSTA.
DONZEL - (F.L.M.):
Fra le richieste avanzate nel corso
della manifestazione tenuta due settimane fa in Consiglio
regionale, manifestazione che ha portato i lavoratori della Cogne e
dell'Ilssa-Viola preoccupati della situazione siderurgica, che si
sta aggravando all'interno del nostro paese e nella stessa Valle
d'Aosta, a richiedere alcune iniziative, la prima richiesta,
ricordo, era stata quella di rinviare il dibattito sulle centrali
elettriche; la seconda quella di fare un Consiglio regionale aperto
all'interno degli stabilimenti Cogne e poi anche
dell'Ilssa-Viola.
L'iniziativa aveva lo scopo di sensibilizzare maggiormente le
forze politiche intorno al problema della siderurgia, in quanto
stiamo ormai perdendo numerosi posti di lavoro ed i nuovi piani che
si stanno predisponendo rischiano di dimezzare o addirittura di
portare alla chiusura l'attività siderurgica nella nostra Regione;
vi è quindi la necessità di un consolidamento, di una forza comune
rispetto a questo problema.
Prima di dare la parola a Guido Dondeynaz, vorrei richiamare
l'attenzione del Consiglio regionale su un episodio che, come
Sindacato, riteniamo non debba più ripetersi: mi riferisco alla
forzatura, compiuta da parte del Consiglio, nell'impedire l'accesso
dei lavoratori all'interno del Consiglio regionale, in quanto il
Consiglio è la casa della politica, è una casa dove si devono dare
delle risposte, è una casa dalla quale non si possono lasciare
fuori i lavoratori.
Chiediamo che queste cose non abbiano più a ripetersi e una
maggiore sensibilità rispetto a questi problemi.
Per quanto riguarda i lavori, ci sarà una breve relazione
introduttiva di Guido Dondeynaz che rappresenta la F.L.M., subito
dopo passeremo la parola alla Presidenza del Consiglio, in quanto
abbiamo stabilito che per un'ora e mezza sarà il Consiglio stesso
ad organizzare i suoi lavori; dopodiché la parola passerà di nuovo
ai lavoratori per alcune considerazioni, ed infine ci sarà
l'intervento conclusivo da parte della F.L.M..
Il Consiglio regionale ritornerà quindi nella sua sede
istituzionale per definire e votare un ordine del giorno che
riterrà di formulare dopo il dibattito che oggi si sarà tenuto.
Do inizio ai lavori, dando la parola a Guido Dondeynaz per un
breve intervento a nome della F.L.M..
DONDEYNAZ - (F.L.M.):
Considero estremamente importante
questa giornata in quanto era necessario riprendere le fila di un
ragionamento che ultimamente, purtroppo, era andato a sfilacciarsi.
Noi riteniamo che la giornata del Consiglio regionale in fabbrica
debba rappresentare non il solito rituale, cui molte volte siamo
stati abituati, ma debba soprattutto testimoniare l'importanza e
l'impegno per la difesa della principale attività economica che
abbiamo in Valle d'Aosta. Il problema della siderurgia è,
all'interno della nostra realtà regionale e proprio per la
dimensione che questa ha, il problema della Regione Valle d'Aosta,
almeno nel settore industriale. Riteniamo opportuno che di questo
argomento si debba discutere a lungo, anche perché in questi ultimi
tempi, attorno al problema della siderurgia si sono fatti
ragionamenti di carattere catastrofico, come se la siderurgia
dovesse sparire dall'attività economica del nostro paese. Siamo
coscienti delle grosse difficoltà che sta attraversando questo
settore, ma indubbiamente chi teorizza che sparirà dalla
circolazione commette un gravissimo errore. Sicuramente in Valle
d'Aosta tale attività avrà una discesa, ma proprio per questo
dobbiamo già fino da oggi attrezzarci per cercare di uscire dalla
crisi, perché se per altre Regioni il problema è meno importante in
quanto le attività sono più diversificate, indubbiamente per la
Valle d'Aosta il problema della siderurgia è quello principale.
Noi riteniamo pertanto che ci sia la necessità di esprimere il
massimo di responsabilità in un Consiglio straordinario come
questo. Non pretendiamo soluzioni miracolistiche, di conseguenza
chiediamo di evitare interventi che siano estremamente personali,
ma chiediamo di mettere a disposizione dell'intera comunità tutte
le capacità economiche, politiche, al fine di riuscire a creare una
posizione contrattuale forte, capace di essere sostenuta nei
confronti del Governo centrale, nei confronti dell'IRI e della
Finsider. Noi riteniamo che il problema della siderurgia vada visto
in Valle d'Aosta alla pari di tanti problemi, quando parliamo di
rapporti fra lo Stato e la Regione. E' di questi giorni la
discussione ampia che si è fatta attorno alla questione del
riparto; credo che anche il problema della siderurgia vada visto
con altrettanta importanza e capacità di pressione nei confronti
dello stesso Governo centrale. E' necessario, di conseguenza,
precisare brevemente la posizione del sindacato, e nell'assemblea
di oggi la mia illustrazione non potrà che essere molto rapida ed i
riferimenti molto precisi.
Per quanto riguarda la questione dei piani, non accettiamo
assolutamente il piano presentato dall'IRI e dalla Finsider, che
per noi rappresenta il disimpegno dello Stato in termini
complessivi sul terreno industriale: 25.000 occupati nel paese in
meno nella siderurgia, 6700 occupati in meno nel comparto pubblico
degli acciai speciali, 1300 nelle aziende pubbliche della Valle
d'Aosta fra la Cogne, la Sadea e gli impianti elettrici.
E' necessario di conseguenza precisare tre aspetti molto
importanti; innanzitutto è da molto tempo che chiediamo che vi sia
un unico piano della siderurgia nazionale che raccolga tutte le
questioni di merito sia dei settori pubblici che dei privati:
questo è un dato molto importante in quanto oggi, come tutti voi
sapete, all'interno di un momento di crisi così ampio come quello
che stiamo attraversando, la battaglia per accaparrarsi quote di
mercato sta diventando una questione insostenibile.
E' altresì importante definire inoltre il problema
dell'indebitamento delle Partecipazioni statali; credo che attorno
a questo si sia discusso parecchio e perlomeno la questione
dell'indebitamento vada risolta in termini molto concreti. Non è
possibile che si debba lavorare per tre quarti della giornata, in
tutti gli stabilimenti, per solo essere in grado di pagare gli
interessi passivi alle banche.
L'altra questione che chiediamo, che è di estrema importanza, è
relativa al cambiamento della legge 46 che si riferisce ai
finanziamenti ai privati. Noi riteniamo che su questo piano la
precedente legge avesse delle grosse storture; un esempio molto
pratico è che si pagava e si pagano le aziende per distruggere gli
impianti, senza peraltro chiedere il reinvestimento dei soldi dati
dalla collettività. Pertanto una delle clausole che debbono essere
inserite immediatamente nella nuova legge che sta uscendo, è che i
soldi dati per le riduzioni di capacità produttive vengano
perlomeno reinvestite all'interno dei settori, o all'interno di
settori diversi, ma che comunque siano vincolati alla questione
occupazionale. E' necessario inoltre, proprio per garantire il non
disimpegno dello Stato, in particolare nel settore degli acciai
speciali, che la Finsider mantenga il dato storico del 50% del
mercato degli acciai speciali. Anche attorno a questo argomento
dobbiamo stare molto attenti; molte delle produzioni che si
effettuavano nel comparto acciai speciali abbiamo la sensazione che
siano tornate a privati ed in particolare alla Falck ed aziende
collaterali. Siamo contrari agli accordi come quello dell'Ilssa con
la Terni, anche perché questo rappresenta una delle problematiche
che stiamo attraversando in questo momento nei rapporti fra lo
Stato e le aziende private.
Siamo contrari sostanzialmente per due aspetti: primo, non siamo
d'accordo su una divisione in base alla quale le aree primarie sono
destinate ai pubblici, con tutte le perdite; secondo, che le aree
di seconde lavorazioni le abbiano i privati, per poter racimolare
così gli ultimi guadagni. E' necessario di conseguenza andare ad
una verifica di merito con il Governo prima di procedere con la
Finsider su tutta la questione dei piani da essa presentati, perché
il balletto di questi giorni fra il Ministro delle Partecipazioni
Statali e Prodi, che è il dirigente dell'IRI e della Finsider, deve
cessare, devono uscire le responsabilità dello Stato e del Governo;
richiediamo che alternativa a questa linea ve ne debba essere
un'altra, cioè quella del rilancio dell'economia e della domanda in
un quadro di sviluppo dell'economia stessa.
Per gli stabilimenti valdostani riconfermiamo quanto affermato
nel documento che abbiamo elaborato nel mese di giugno 1983, e che
è stato consegnato a tutte le segreterie dei partiti, ai capigruppo
regionali, all'esecutivo regionale. E' un documento complessivo su
tutta la situazione siderurgica valdostana, che mette a fuoco la
situazione per singolo stabilimento nei confronti dei piani stessi.
Riteniamo però che in altra sede, con tutte le forze che ho citato
prima, vada ripreso il confronto con i partiti, con i capigruppo
regionali, con il governo regionale, sul documento in
questione.
Andranno ripresi in quella sede alcuni elementi di estrema
importanza, che credo di dover ricordare: la questione della
verticalizzazione, la questione relativa alla considerazione che
dobbiamo avere per gli acciai da costruzione, e quando si definisce
il problema della nazionale Cogne come l'azienda che produrrà la
punta degli acciai speciali, vorrei che questo progetto non volesse
dire, in termini concreti, 8001000 persone che fanno una piccola
quantità di acciaio ultraspeciale; per garantire l'occupazione
all'interno della Valle d'Aosta è necessario che venga considerata
in maniera molto concreta la quantità di produzione degli acciai da
costruzione.
L'altra questione molto importante è che devono essere ultimati
urgentemente sia gli investimenti dei nuovi impianti che quelli che
servono a migliorare l'efficienza dello stabilimento. Molte volte
abbiamo avuto la sensazione che, anche a fronte di investimenti non
indifferenti, la Nazionale Cogne non abbia mai effettuato con
estrema razionalità gli interventi per garantire il flusso
dall'inizio delle filiere produttive fino al termine.
Siamo poi contrari alla discussione che si fa sui nuovi assetti
societari che vedono la Cogne come produttore in conto terzi; il
nuovo assetto divisionale va affrontato soprattutto in riferimento
ad una responsabilizzazione reale dello stabilimento. Per quanto
riguarda i gruppi dirigenti, ritengo che alcune cose vadano dette.
Il giudizio della F.L.M., sia nazionale che locale e del Sindacato,
è un giudizio fortemente critico: riteniamo che per condurre
settori maturi come questi, sia indispensabile una nuova capacità;
i dirigenti che abbiamo attualmente non sanno fare altro che
proporre chiusure ed agire sulle condizioni dei lavoratori e sulla
questione dell'occupazione. Occorre invece un gruppo dirigente
capace di conoscere ed inserirsi in nuove segmentazioni del
mercato, adeguando la capacità degli impianti con estrema
rapidità.
Vogliamo ricordare anche la problematica Sadea, per la quale,
nell'ultimo piano, oltre alla estinzione che è già avvenuta fino
adesso, vi è la dichiarazione di una ulteriore riduzione di trenta
persone; inoltre occorre tenere presente che alla fine dell'anno
terminerà l'attuale commessa. E' necessario di conseguenza rivedere
con estrema rapidità la posizione anche per quanto riguarda questa
ditta.
Per l'Ilssa-Viola avevamo una posizione forte e credibile:
avevamo ipotizzato che fosse possibile, all'interno di un paese
dove si sta ristrutturando un settore così importante, avere
accanto ad un grosso polo integrato, come quello della Terni, una
piccola azienda privata con grosse capacità ed agilità per quanto
riguarda il mercato dei piccoli lotti. Tale posizione ci sembrava
potesse andare in porto. Purtroppo questa linea non ha trovato
riscontro da parte degli Orlando, perché, essendo abituati a
speculare, indubbiamente una linea che vedeva coinvolta l'azienda
in un progetto per il risanamento non aveva le caratteristiche di
quel tipo di imprenditorialità.
Non siamo neppure soddisfatti del rapporto che abbiamo avuto con
la Presidenza della Giunta su questo tema; è necessario perciò
riprendere il confronto perché riteniamo che l'attuale assetto sia
un assetto molto precario. Riteniamo che anche l'ultima lavorazione
che è rimasta in piedi, cioè quella della laminazione a freddo, sia
in una situazione estremamente precaria; infatti gli impianti sono
in uno stato pessimo e di conseguenza c'è da preoccuparsi in quanto
altri gruppi stanno investendo proprio in questo settore per
garantirsi, all'uscita dalla crisi, la competitività sul mercato.
Bisogna almeno tentare di riaprire questa vertenza, cercando di
recuperare l'area a caldo e pretendere interventi concreti e
radicali all'interno delle finiture.
L'altro ragionamento è quello che riguarda la questione delle
centrali. In proposito è molto importante ricordare tre cose che
sono essenziali: primo, tutti i concorrenti che possedevano,
all'interno del nostro paese, aziende autoproduttrici di energia
elettrica indubbiamente l'hanno sempre e tutti mantenute; secondo,
in un momento di crisi, in cui tutti esaltano le proprie capacità e
le proprie risorse, per chi è vicino al mare costa meno la materia
prima, chi è in altri posti ha altre agevolazioni: la Valle
d'Aosta, che ha la caratteristica di aver le acque, dove ottenere
che la Regione utilizzi questo strumento come una leva di politica
economica, per garantire che questo tipo di risorsa venga
utilizzato a favore dell'occupazione valdostana. Occorre togliersi,
di conseguenza, dalla condizione di ricatto che può creare la Nuova
Sias ed anche la Nazionale Cogne; pretendiamo che la Regione assuma
il tavolo centrale di una trattativa con queste aziende, per un
utilizzo coordinato della questione dell'energia elettrica. E'
inoltre necessario che su questo problema si chiarisca bene che
l'entità economica, che va ad influire sulla questione dello
stabilimento, si aggira fra i diciotto ed i venti miliardi circa di
appesantimento, qualora non si potesse godere più della energia
elettrica.
Cosa chiediamo di conseguenza al Consiglio regionale che è qui
oggi riunito? Chiediamo alcuni punti che hanno caratteristiche
precise per quanto riguarda la nostra realtà locale, ma anche
impegno nei confronti di una linea nazionale, di cui parlavo prima.
La prima cosa che riteniamo estremamente importante è che questo
Consiglio dichiari la sua disponibilità al mantenimento ed alla
difesa dell'attuale struttura industriale valdostana, definendone
soprattutto quantità e qualità dell'occupazione. Chiediamo inoltre
che sia definita una linea precisa da esercitare con il Governo,
con l'IRI e con la Finsider, con la stessa identica capacità con la
quale la esercitiamo su altri argomenti. Richiediamo che la Valle
d'Aosta venga inserita, proprio così come viene attaccata sul piano
occupazionale, all'interno dei bacini di crisi che si stanno
discutendo in questi giorni.
Per quanto riguarda i problemi di carattere nazionale, sulla
questione dei finanziamenti ai privati ed ai pubblici, chiediamo,
per quanto riguarda le Partecipazioni Statali, la risoluzione dei
problemi dell'indebitamento come condizione essenziale per la
prosecuzione delle attività. Va inoltre contrastata, in un
documento finale, la linea di privatizzazione delle Partecipazioni
statali, definendo indispensabile il mantenimento del 50% del
mercato degli acciai speciali. Riteniamo inoltre che nel documento
finale vengano ripresi, come filoni essenziali, i due che
riguardano la questione della verticalizzazione e del ruolo degli
acciai speciali all'interno del nostro stabilimento, mentre invece
sulla questione energetica chiediamo che vi sia l'apertura di una
trattativa tra ENEL, Regione e Cogne, proprio perché la Regione
deve utilizzare le acque come risorse, e quindi come importante
leva di politica industriale. Noi chiediamo inoltre la costituzione
di un'azienda pubblica regionale, chiamando a concorso della stessa
la Cogne, l'ENEL ed altri eventualmente da definire e da decidere.
Sulla questione del metanodotto, molto brevemente, va riconfermato
l'impegno, indipendentemente da quelli che possono essere i
pensieri che ognuno di noi ha sul prosieguo della vertenza sulla
siderurgia.
Riteniamo inoltre, per concludere, che sia necessario ed
importante prevedere un incontro con il Governo per una verifica
complessiva della sua presenza all'interno del territorio
nazionale. E' con queste richieste e con estrema rapidità, senza
sbavare i problemi essenziali che abbiamo in questo momento, che
concludo questo intervento, soprattutto considerando estremamente
importante riallacciare i rapporti fra i lavoratori della Nazionale
Cogne ed il Consiglio regionale, proprio sulla base di quanto
affermato da Ezio Donzel nel suo intervento introduttivo, perché
riteniamo che il Consiglio regionale, massima struttura politica in
Valle, debba essere coinvolto fino in fondo in questa crisi che
stiamo attraversando.
Passo la parola ora al Presidente del Consiglio Regionale Avv.
Gianni Bondaz.
PRESIDENTE:
Sono aperti i lavori del Consiglio regionale,
riunito in seduta straordinaria presso lo stabilimento della Nuova
SIAS. Sono presenti trentuno Consiglieri (quattro hanno scusato la
loro assenza), sono altresì presenti i nostri due parlamentari, On.
Dujany e Sen. Fosson.
Signori Consiglieri, lavoratori della Nuova SIAS, come
ricorderete in data 5 ottobre l'ufficio di Presidenza del Consiglio
ha ritenuto opportuno aderire alla richiesta del Consiglio di
fabbrica della Nuova SIAS per una riunione con le maestranze
dedicata ai gravi problemi dell'industria, con riferimento anche
alla situazione di emergenza dell'Ilssa-Viola di
Pont-Saint-Martin.
Il significato della convocazione e della nostra presenza
accanto alle maestranze, minacciate non solo nella sicurezza e
nella continuità del posto di lavoro, ma altresì sul piano delle
prospettive per il futuro, dinnanzi ad un piano di smantellamento
che, di per sé, appare preoccupante anche ai profani, è chiaramente
di solidarietà, di attenzione e di partecipazione ai problemi che
si aprono e che non sono, a mio avviso, problemi vostri, problemi
degli altri, fatti che non ci toccano, ma anzi sono problemi nostri
e per nostri voglio dire della Valle d'Aosta.
Sulla questione aperta da quello che impropriamente è stato
ritenuto un rilancio della Nuova SIAS, e che io chiamo ribasso,
ulteriore ribasso, è facile sia creare illusioni, sia imbastire
discorsi di solidarietà demagogica, capaci di suscitare attese che
poi vengono smentite dalla cruda realtà delle decisioni.
Ecco, direi che il dibattito deve centrare un obiettivo duplice
per dare qualche garanzia di interventi non dico risolutori, ma
almeno riparatori, capaci cioè di porre un freno alla dinamica
dello svuotamento posta in essere dalla Finsider, anche se maturata
e decisa altrove.
Il primo obiettivo, e questo motiva la nostra presenza qui oggi,
è quello di far sapere a tutta la Regione che questa crisi non si
limita alle industrie colpite, ma che ha ed avrà pesanti riflessi
su tutta l'economia regionale. Tutta la popolazione deve prendere
coscienza che siamo in presenza di una ferita irreparabile inferta
non solo al sistema produttivo industriale, bensì anche ai settori
del commercio, dell'artigianato, delle attività turistiche, ed
altre ancora.
Il secondo obiettivo è quello di individuare in modo chiaro il
nostro interlocutore, che non è l'Amministratore Delegato della
Nuova SIAS nè la Finsider, bensì semplicemente lo Stato, vale a
dire il Governo, il quale ha la responsabilità politica e morale di
rappresentare l'Italia nell'ambito della C.E.E..
Se raggiungeremo il duplice obiettivo di assumere una coscienza
unitaria di fronte all'emergenza, di far sentire la nostra voce sul
piano delle decisioni governative e delle risoluzioni già assunte
nell'ambito della C.E.E., noi supereremo la fase delle parole e
delle illusioni inutili, per volgere il nostro impegno sulla difesa
a spada tratta dell'occupazione, della produzione, dello sviluppo
industriale in Valle d'Aosta.
Nella nostra Regione si parla di un ulteriore taglio di circa
1250 unità lavorative con la forma del pensionamento e del
pre-pensionamento, una cura apparentemente indolore ma tremenda per
la sua portata futura, perchè non si è mai visto un comparto
industriale risalire la crisi senza mano d'opera qualificata.
Dalla C.E.E. ci fanno sapere che la siderurgia è ancora malata
di gigantismo, che entro il 1985 la capacità di produzione dovrà
essere ridotta di almeno altri otto milioni di tonnellate, il che
significa all'incirca altri centomila posti di lavoro in meno, di
cui una grossa parte anche in Italia.
In definitiva un ragionamento di politica industriale, se vuol
essere credibile, non può penalizzare la forza lavoro.
Introducendo il dibattito, senza entrare nel dettaglio del
disegno evidenziato dalla Finsider per la Nuova SIAS, voglio
concludere con l'invito alla riflessione: noi non possiamo
accettare i sacrifici che ci vengono imposti dall'alto e nemmeno
prendere per buono un progetto che appare punitivo per la nostra
Regione.
Dobbiamo e possiamo mobilitarci responsabilmente, cercando un
confronto diretto con il Governo, con la Commissione Industria
della Camera, con i Ministri dell'Industria e delle Partecipazioni
Statali e con i Gruppi Parlamentari del Parlamento Europeo.
L'Ufficio di Presidenza è a disposizione della F.L.M., delle
rappresentanze sindacali, dei singoli gruppi consiliari per
attivare una azione unitaria, ferma, decisa e capace di incidere
sul piano delle scelte per contrastare fino in fondo un disegno a
senso unico senza alternativa.
Vorrei solo aggiungere che i lavori proseguiranno nel modo
seguente: verrà data immediatamente la parola all'Assessore
Pollicini, quale rappresentante della Giunta regionale, dopodiché
sarà concessa la parola ad ogni Consigliere, rappresentante un
gruppo consiliare, solo per cinque minuti, perché con la F.L.M.
abbiamo stabilito che questa seduta informale del Consiglio
regionale, fuori dalla sua sede istituzionale, debba terminare
entro le 11,45. Do la parola ora all'Assessore all'Industria,
Commercio, Artigianato e Trasporti, Pollicini.
POLLICINI - (Féd. DP-UVP):
Preciso innanzitutto che il
mio intervento è a nome della Giunta regionale e devo esprimervi il
rammarico del Presidente della Giunta Andrione per non poter
presenziare oggi a questa Assemblea, in quanto si trova a Milano
per due incontri non rinviabili: uno alla SNAM per il metanodotto,
l'altro per la Alluver, anch'essa pregnata di problemi.
Per la seconda volta nella sua storia, il Consiglio regionale si
riunisce nello stabilimento siderurgico di Aosta, con la presenza
anche del Consiglio di Fabbrica dell'Ilssa-Viola, i cui problemi
sono simili a quelli dell'azienda aostana.
Questo incontro con le maestranze sul luogo del lavoro non deve
rappresentare uno scontato rituale e tanto meno l'occasione per
strumentalizzazioni, ma la consapevolezza del Consiglio regionale
dell'estrema gravità della situazione di crisi che ha colpito
l'industria valdostana e, nel caso specifico, la siderurgia.
Dall'analisi della situazione nel settore industriale nel suo
complesso, risulta la perdita del 37% dei posti di lavoro
comprendendo i cassa-integrati a zero ore e le proposte riduzioni
di personale alla Cogne di Aosta. Il solo settore siderurgico
verrebbe a perdere il 34% dei suoi addetti.
Siamo consci che la crisi dell'acciaio è una crisi strutturale e
non congiunturale, dovuta tra l'altro sia al massiccio ingresso sul
mercato delle materie plastiche, sia ad un rapido sviluppo
tecnologico, non tempestivamente seguito da un indispensabile
aggiornamento impiantistico, da una adeguata politica di ricerca,
da una razionale organizzazione industriale e da una moderna
struttura commerciale.
Nonostante la difficile situazione non dobbiamo trarre delle
conclusioni affrettate ed improntate a pessimismo, bensì essere
coscienti che l'industria sta attraversando una crisi di
trasformazione, conseguente a questa fase di evoluzione
industriale; dobbiamo quindi operare intelligentemente e con
fermezza per una rapida soluzione, coerentemente con il nuovo
assetto industriale, senza compromettere la situazione
occupazionale nel suo complesso.
La siderurgia pertanto non è un settore cosiddetto maturo, non
finisce ma si trasforma.
Analizzando la situazione della Cogne (consentitemi di chiamarla
così), non possiamo dimenticare che questa azienda, con i suoi
quasi 70 anni di vita, è stata il centro propulsore attorno a cui è
cresciuta e si è sviluppata una città e la sua cintura; ha
rappresentato in campo nazionale ed internazionale, e rappresenta
tuttora, una produzione di acciai speciali universalmente
riconosciuta ai più alti livelli qualitativi. Non è nemmeno
concepibile che una azienda di tale importanza strategica viva da
troppo tempo in una situazione di quasi abbandono da parte
dell'Ente statale, unico azionista, il quale non è quasi mai stato
in grado di garantire un adeguato e mirato impiego dei
finanziamenti erogati alla Società.
Il disimpegno della Cogne nei confronti della comunità
valdostana si può anche misurare con i dati occupazionali: nel 1950
i dipendenti in Aosta erano circa 7000 (oltre a quelli della
miniera, che assommavano a circa 1000); oggi sono 3900, mentre la
città di Aosta è passata da 24000 abitanti alla soglia dei 39000,
ed il piano IRI prevede l'ulteriore taglio di 1250 posti di
lavoro.
Non sono gli spazi di mercato che mancano alla Cogne: si tratta
di risolvere il grave problema della competitività commerciale del
prodotto. Lo stabilimento di Aosta ha necessità di strutturarsi ed
organizzarsi in modo razionale ed inoltre di dotarsi di idonei
impianti a valle del prodotto grezzo, in modo da rispondere sia
alle esigenze di verticalizzazione che a quelle della clientela. La
Cogne sta infatti pagando a caro prezzo gli errori, i ritardi, le
insufficienze e le inadeguatezze dei responsabili dei centri
decisionali.
Abbiamo parecchi dubbi sulla capacità manageriale di certi
dirigenti riciclati dalle "holdings" nazionali sia pubbliche che
private.
Abbiamo parecchi dubbi sulla opportunità e validità degli
accordi FinsiderTeksid e l'accorpamento della IAS nella Nuova SIAS:
da quel momento le cose per la Cogne sono ulteriormente
peggiorate.
Siamo curiosi di conoscere il motivo di certi trattamenti
privilegiati a favore della IAS.
Non concordiamo sul tipo di spartizione di quote di mercato fra
privati e pubblici che si va ipotizzando per gli acciai speciali.
Ma quello che ci pare più grave è la completa mancanza di strategia
aziendale: ci troviamo infatti di fronte a scelte continuamente
variate, ad un inadeguato uso degli impianti, ad un mancato
completamento tempestivo degli stessi, ad un abbandono della
ricerca, ad una incomprensibile strategia commerciale, ad un vuoto
nella politica di alleanze di mercato, ad una esposizione debitoria
che aggrava notevolmente i costi del prodotto, ed è altrettanto
grave il mancato impegno della azienda nella preparazione
professionale del personale. Siamo in sostanza di fronte ad una
società mal gestita.
La proposta di pre-pensionamento a 50 anni è un ulteriore errore
perché l'azienda viene ad impoverirsi di un patrimonio di
professionalità non rapidamente sostituibile.
Cosciente dell'importanza dell'industria nel contesto
dell'economia valdostana, la Regione, di fronte alla crisi
siderurgica nazionale, ritiene di dover affrontare il problema in
modo collegiale insieme con le altre Regioni siderurgiche e le
forze sociali ed in tal senso sta operando, preoccupata fra l'altro
del recente scontro fra Bagnoli e Cornigliano.
Nello specifico la Regione ritiene innanzitutto puntualizzare le
rispettive responsabilità: quelle dello Stato, che adotta un
atteggiamento dilatorio nell'affrontare una crisi siderurgica che
altri paesi da anni stanno seguendo; quello della Finsider e dei
suoi managers, che ritengono di risolvere il problema siderurgico
licenziando, senza impegnarsi in una seria ricerca di soluzioni
alternative che consentano di evitare la concentrazione
occupazionale nel settore dell'industria pesante.
In questa situazione la Regione intende porsi come soggetto
attivo per il contenimento degli effetti della crisi sulla comunità
valdostana. In tal senso il suo impegno è preciso e determinato;
tuttavia non intende sostituirsi agli altri Enti che hanno obblighi
precisi cui far fronte, vedi Finsider e Stato.
La Regione in questa situazione intende operare in sintonia con
i rappresentanti delle forze sociali e ricercare la compattezza di
fronte alla crisi. A tale scopo siamo stati presenti in tutte
quelle sedi in cui era possibile portare il nostro contributo per
la soluzione dei problemi della siderurgia.
Riteniamo pertanto doveroso informare le maestranze dell'azione
sin qui svolta:
- il 28 luglio, nella sede della Regione è avvenuto il primo
incontro con il Vice Direttore generale della Nuova SIAS per avere
il quadro della situazione visto dall'azienda;
- il 30 agosto eravamo presenti a Roma per un incontro tecnico
fra esperti regionali di questioni siderurgiche; - il 1° settembre,
in sede assessorile, abbiamo avuto un incontro con i responsabili
dell'IRI e della Nuova SIAS per la formazione professionale. Nel
corso di tale incontro abbiamo contestato l'annullamento del °
corso della scuola di fabbrica e ottenuto la sua riapertura. - il 7
settembre eravamo presenti a Roma alla riunione del Comitato di
coordinamento fra le città e Regioni siderurgiche.
- il 20 settembre eravamo a Montecitorio per un incontro con la
Commissione industria della Camera dei Deputati, alla quale abbiamo
presentato la difficile situazione industriale della nostra Regione
e richiesto l'inserimento della Valle d'Aosta nei bacini di crisi,
per poter fruire delle provvidenze concernenti gli interventi
reindustrializzazione previsti da un apposito disegno di legge.
- il 26 settembre a Roma ci siamo incontrati con la F.L.M.
nazionale per discutere la crisi siderurgica;
- il giorno seguente, 27 settembre -a Bruxelles, unitamente alle
Regioni Lombardia e Umbria, abbiamo incontrato M. Davignon,
responsabile della siderurgia della C.E.E., l'On. Giolitti,
responsabile della riconversione e l'On. Richard, responsabile dei
problemi sociali comunitari. Nel corso dell'incontro abbiamo
presentato la grave situazione derivata dai proposti tagli
occupazionali del settore e richiesto un rapporto istituzionale e
diretto fra Regioni e C.E.E., che ci è stato accordato.
- il 3 ottobre abbiamo incontrato in Regione l'Ing. Walker,
nuovo amministratore delegato della Nuova SIAS, per conoscere
direttamente propositi e strategie circa il futuro dell'azienda.
Non concordiamo affatto con le soluzioni che l'Ing. Walker intende
adottare; siamo fortemente preoccupati circa le conseguenze che ne
potrebbero derivare e gli consigliamo di non credere che questa
Regione assista passivamente alla attuazione dei piani Finsider. Il
suo obiettivo di chiudere nel 1985 il blooming della Cogne, a
favore di quello della IAS di Torino, ci preoccupa ulteriormente
perché potrebbe significare la fine della fabbricazione
dell'acciaio da costruzione ad Aosta e quindi ridurre ulteriormente
di circa 800-1000 unità il numero degli addetti. Il drastico e
negativo giudizio che l'Ing. Walker ha dato, ci lascia perplessi:
anziché la ricerca delle cause reali della mancata competitività
per porvi rimedio, si tende a risolvere il problema ridimensionando
fortemente un reparto che potrebbe avere grosse prospettive.
- Il 7 ottobre abbiamo formalizzato ai Ministri del Lavoro,
delle Partecipazioni statali e dell'Industria la richiesta
dell'inclusione della Valle d'Aosta nel disegno di legge per i
bacini di crisi, presentando i dati comprovanti la gravità della
crisi occupazionale nella nostra Regione.
Ribadisco, a nome della Giunta, che intendiamo porci come
soggetti attivi a fianco delle Organizzazioni sindacali verso la
Finsider, la Nuova SIAS, il Governo ed il Parlamento.
Per quanto riguarda il nostro impegno, ricordo qui brevemente
che le dichiarazioni programmatiche della maggioranza, illustrate
in Consiglio dal Presidente della Giunta, ribadiscono la volontà
prioritaria di difendere l'industria valdostana, l'occupazione e
l'economia regionale. L'intervento della Regione a sostegno, si sta
attuando attraverso una serie di strumenti relativi alla messa a
disposizione delle aziende di infrastrutture industriali e
attraverso la erogazione di finanziamenti a tasso agevolato.
Inoltre, la realizzazione del metanodotto, per il quale abbiamo
già stanziato 30 miliardi, consentirà alle aziende di disporre di
energia a basso costo.
Consapevoli dell'incidenza che l'energia elettrica ha sui costi
della siderurgia, la Regione è in fase di avanzata trattativa per
l'acquisizione di due centrali della ditta Cravetto, che potrebbero
fornire energia elettrica a basso costo all'Ilssa-Viola.
Per quanto riguarda la questione delle concessioni scadute delle
centrali della Cogne e del loro eventuale trasferimento all'ENEL,
la Regione si è assunta l'iniziativa di far incontrare l'ENEL e la
Nuova SIAS al fine di riprendere le trattative sul problema della
fornitura dell'energia elettrica.
E' opportuno ricordare, a tal proposito, che era in fase di
raggiungimento un accordo fra ENEL e Nuova SIAS, ma un intervento
della Finsider ha provocato l'interruzione delle trattative, quindi
la responsabilità della mancata soluzione del problema delle
centrali ricade esclusivamente su di essa.
Per queste nuove trattative la Regione avrà il ruolo di
garantire alla Cogne un trattamento equo, quindi respingiamo le
strumentalizzazioni della dirigenza della Nuova SIAS riguardo il
problema delle centrali.
Per concludere, ribadiamo la nostra volontà di proseguire sulla
linea sin qui portata avanti in sintonia con le Organizzazioni
sindacali, per raggiungere il concreto obiettivo di sanare la crisi
della siderurgia, salvaguardando l'azienda e con essa i posti di
lavoro.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art.
e
Comm. vald.):
Penso che mai come
in questo momento, nelle nostra Regione, si sta avvertendo
l'attuale crisi, una crisi che non ha colpito solo la Valle d'Aosta
ma che è uscite addirittura dai confini nazionali; questa crisi
della siderurgia, purtroppo noi siamo i primi a sentirla.
La Regione ha dato una dimostrazione, accogliendo le richieste
poco tempo fa avanzate dal Consiglio di fabbrica, della propria
disponibilità e sensibilità a sentire i problemi dei lavoratori. La
Regione penso debba farsi carico, sia a livello nazionale che con
il Governo centrale, della trattativa per il mantenimento dei posti
di lavoro, contrapponendo a tale richiesta quelle risorse che già
sono nel nostro territorio; mi riferisco in maggior parte alla
produzione dell'energia elettrica, settore in cui siamo
all'avanguardia con una forte produzione, alle acque, alle
centrali. Solo così, con un'energica azione politica, attraverso i
nostri parlamentari, che sono la voce diretta a livello
governativo, potremo insistere e fare una pressione tale da indurre
il governo a recedere da quei tagli occupazionali messi in atto
soprattutto in questi ultimi tempi, tagli che dobbiamo fermamente
respingere.
Per la modesta forza che rappresento in Consiglio regionale,
sarò solidale con i dipendenti e i lavoratori della Nuova SIAS per
il mantenimento degli attuali posti di lavoro. Il Governo regionale
dovrà farsi carico di cercare un'alternativa, eventualmente,
all'attuale produzione di acciaio; nella fase di ristrutturazione
industriale, inserire eventualmente quella produzione o lavorazione
di materie alternative che siano in grado di inserirsi nel mercato
internazionale, permettendo così di mantenere i posti di lavoro.
Dobbiamo altresì batterci per evitare il prepensionamento a 50
anni, poiché questo creerebbe un danno patrimoniale e professionale
in seno all'azienda e di conseguenza la poco disponibile
occupazione al di fuori della Nazionale Cogne - Nuova SIAS, che è
la maggiore industria insediata nella nostra Regione.
Già fin d'ora si avvertono i sintomi di riduzione di lavoro per
quelle aziende artigianali che gravitano ed operano con numerosi
addetti all'interno della Cogne; la crisi quindi non è solo dei
lavoratori della Nuova SIAS, ma è una crisi generale, che investe
tutto l'indotto ed il comparto artigianale e commerciale che
gravita attorno all'azienda. Sono disponibile a trattare, per la
limitata forza che rappresento in Consiglio regionale, per cercare
con azioni alternative e politiche il mantenimento degli attuali
posti di lavoro. Grazie della cortese attenzione.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI: (M.S.I.):
Amici e colleghi di lavoro, parlo in
qualità di Consigliere regionale e rappresentante del M.S.I. e
parlo anche in qualità di dipendente della Nazionale Cogne.
Innanzitutto mi sia consentito di toccare un tema che
probabilmente altri miei colleghi non toccheranno, perché la
relazione tecnica relativa alla situazione gravissima in cui versa
la Nazionale Cogne ed in genere tutto il settore siderurgico, è
stata ampiamente illustrata dall'Assessore all'industria. Voglio
puntare il dito sulle responsabilità politiche di questa
situazione, responsabilità gravi, perchè se la situazione oggi è
disastrosa, è perchè ci sono dei responsabili a livello nazionale,
c'è uno Stato incapace di gestire, incapace di programmare, che ha
sempre portato avanti un discorso partitico, clientelare, mafioso.
Anziché inserire nei posti di potere, nelle aziende pubbliche, dei
tecnici, delle persone capaci, responsabili, competenti, ha sempre
inserito i politici; ed ecco a quale situazione ci ha portato
questo modo di gestire da parte delle nostre autorità centrali!
Venendo al discorso sul piano regionale, vorrei rilevare che ci
sono delle responsabilità da parte di coloro che dovevano
interessarsi dei problemi della Nazionale Cogne, i quali anni
addietro, non hanno fatto niente, per cui oggi ci troviamo in
questa situazione.
Dobbiamo rammaricarci del fatto che non è presente il Presidente
della Giunta regionale, ed é questo un fatto gravissimo. Ancora più
grave è il fatto che giorni addietro, quando i lavoratori hanno
manifestato e sono entrati nel palazzo regionale, sono stati
bloccati sulla porta: è sintomatico il fatto che il Sindacato, con
la coda in mezzo alle gambe, è tornato indietro e non ha preteso
quella che sarebbe stata una vittoria politica, cioè la presenza
del Presidente della Giunta per parlare e discutere con i
lavoratori. Di questo fatto il Sindacato deve tenere conto perché
rappresentava l'unica opportunità, per quella manifestazione, di
vittoria politica nei confronti del Presidente della. Giunta,
perlomeno che avesse avuto la correttezza morale di scendere e di
parlare con i lavoratori.
Ebbene, si parla tanto di verticalizzazione degli impianti: la
vera verticalizzazione, amici lavoratori, è in basso, la
verticalizzazione è che chiudono i reparti. Vorrei parlarvi di un
fatto (che probabilmente conoscerete) e che riguarda un reparto del
nostro stabilimento, il reparto PRS. Ebbene, questo reparto dovrà
chiudere. Però l'Assessore all'Industria non vi ha detto che c'è
stata una richiesta, avanzata a suo dire da parte di alcuni operai
specializzati tecnici del reparto, alla Regione per un
finanziamento per la costruzione di un capannone all'esterno per
eseguire le lavorazioni che si svolgono attualmente al PRS. Alla
mia domanda volta a conoscere i nominativi di questi operai
specializzati - visto che ho lavorato per parecchi anni al PRS,
avrei dovuto conoscerli - è stato risposto che non si tratta di
operai specializzati o tecnici, ma di dirigenti! A questo punto è
facile arrivare ad una conclusione: i dirigenti, che all'interno
della Cogne fanno di tutto per distruggerla, chiedono finanziamenti
alla Regione per costruire un capannone all'esterno e fare le
stesse lavorazioni che si dovrebbero e si potrebbero fare
all'interno della Cogne.
Purtroppo il tempo è limitato, non posso dire tutto quello che
avrei voluto: comunque, anche se ho avuto qualche fischio
all'inizio, ricordatevi che sono anch'io un dipendente Cogne e che
per quanto mi riguarda, sia a livello, di partito che a livello
personale sarò con voi nella lotta per cercar di salvare ciò che è
possibile all'in terno della nostra azienda. Grazie.
PRESIDENTE:
Ha chiesto di parlare il. Consigliere
Riccarand, ne ha facoltà.
RICCARAND - (N.S.):
Vorrei anzitutto, esprimere il mio
parere su quello che, deve essere il tema centrale di questa
riunione straordinaria del Consigli all'interno della Cogne. Credo
che noi sia questo il momento per fare un'analisi sui problemi di
carattere internazionale che hanno determinato la crisi della
siderurgia, ma sia invece necessario toccare un tema che è centrale
che riguarda il ruolo che la Regione, intende svolgere nei
confronti della; crisi della siderurgia in Valle d'Aosta e nei
confronti, in particolare, della; crisi della Cogne e
dell'Ilssa-Viola Faccio questa affermazione perché il. fatto che il
Consiglio regionale si riunisca all'interno della Cogne potrebbe,
di per sé, voler significare che, esiste già, all'interno del
Consiglio all'interno dei gruppi che lo compongo no, un impegno nei
confronti di questi problemi. Credo invece che le cose non: stiano
così. Noi dobbiamo avere questa consapevolezza fino in fondo e sol,
in questo modo può darsi che da questa riunione si uscirà con
qualcosa di positivo, con l'impegno rinnovato da parte del
Consiglio rispetto a questi problemi di cambiare strada rispetto a
quella sbagliata che si è percorsa in passato. Dico questo perché
tutti sappiamo che ci sono all'interno del Consiglio regionale
delle forze, dei Consiglieri, dei partiti che ritengono anzitutto
che il problema della Cogne sia un problema che riguarda quasi
esclusivamente il Governo centrale, il Parlamento italiano; questa
è una prima posizione, che è presente da sempre nel Consiglio
regionale della Valle d'Aosta, che affiorava anche stamani nelle
parole dell'Assessore all'Industria e che ha fatto sì che la
Regione avesse sempre un ruolo subordinato, secondario ed inferiore
ai suoi compiti rispetto ai problemi della Cogne.
In secondo luogo è presente all'interno del Consiglio regionale,
nelle forze che lo compongono, una posizione con cui si sostiene
che le realtà industriali come la Cogne, come l'Ilssa, sono il
frutto, le eredità economiche e culturali di un passato di
colonizzazione della Valle d'Aosta e che quindi, tutto sommato, la
scomparsa progressiva di queste aziende non è un fattore
estremamente negativo. Anche questa filosofia va combattuta, e
vinta, e solo se si ha questa consapevolezza si può riuscire a
incanalare diversamente la risoluzione del problema.
Credo che questi siano i punti centrali da cui noi dobbiamo
partire se vogliamo arrivare a fare in modo che questo Consiglio
regionale abbia un risultato positivo. L'assenza del Presidente
della Giunta in questa sede è sintomatica (è una scusa quella che
ha accampato, come ha fatto in altre occasioni); questa assenza,
dicevo, è ancora una volta sintomatica di una sottovalutazione di
quello che è il compito della Regione.
La posizione di Nuova Sinistra è invece diametralmente opposta;
riteniamo che senza dubbio ci siano delle responsabilità del
Governo e dello Stato, dei compiti che spettano al Governo ed allo
Stato, però ci sono delle responsabilità, c'è un ruolo che può e
che deve svolgere fino in fondo la Valle d'Aosta. E questo perché
la Regione Valle d'Aosta ha le competenze normative per intervenire
nel campo dell'industria, anche nel campo della grande e della
media industria, rappresentate da aziende come la Cogne e
l'Ilssa-Viola, e non solo, perché la Regione Valle d'Aosta con il
riparto fiscale di cui tanto si è parlato, a volte anche a
sproposito, ha le risorse finanziarie per intervenire su questi
problemi. La Regione Valle d'Aosta amministra 500 miliardi all'anno
(oltre 4 milioni per ogni abitante), ha delle entrate che sono
nettamente superiori a quelle di qualsiasi altra Regione d'Italia,
ha delle entrate, in proporzione agli abitanti, superiori a quelle
dello stesso Stato italiano. Allora perché si vuole sottovalutare
il ruolo della Regione? Perché si continua a dire che il ruolo
della Regione deve essere subalterno rispetto a quello del Governo,
rispetto a quello dello Stato? E' una posizione che va capovolta;
la Regione Valle d'Aosta, con le sue competenze, con la sua
autonomia di competenze normative, statutarie, con la sua autonomia
finanziaria deve assumersi il compito di intervenire in prima
persona rispetto ai problemi non solo dell'artigianato, della
piccola industria, dell'agricoltura, degli altri settori economici,
ma anche nei confronti della media industria, cioè l'Ilssa-Viola in
particolare, e della grande industria, cioè la Cogne. Credo che
questo sia il punto fondamentale, se si vuole arrivare ad una
svolta nel modo di operare. E la Regione può intervenire in due
modi: direttamente, per quanto riguarda agevolazioni finanziarie e
creditizie, mettendo a disposizione delle aziende in Valle d'Aosta
energia idroelettrica a basso costo; indirettamente, con pressioni
a livello governativo. Non credo però, che questa sia l'unica cosa
che deve fare la Regione. Ripeto che il nodo centrale è un ruolo
diverso che deve assumere la Regione Valle d'Aosta nei confronti
dell'industria. E perché ci sia una svolta nel comportamento della
Regione, è necessario attuare almeno cinque punti fondamentali che
elenco molto rapidamente:
1° - bisogna che la Regione, la Giunta regionale, le forze di
maggioranza facciano una profonda autocritica su quello che non è
stato fatto nei cinque anni appena trascorsi e che ha determinato
anche l'attuale situazione di carenza di iniziativa. Non a caso
l'Assessore Pollicini elencava, a partire da luglio 1983, quello
che ha fatto la Regione; non diceva quello che era stato fatto
prima, pur parlando non a titolo personale ma a nome della Giunta:
questo perché? Perché per cinque anni la Valle d'Aosta è rimasta
senza Assessore all'Industria e senza Assessorato all'Industria,
questa è l'amara verità che dobbiamo dirci, che paghiamo oggi e che
pagheremo per i prossimi anni.
2° - le linee programmatiche della Giunta sono ancora
insufficienti rispetto al ruolo che deve svolgere la Giunta.
3° - bisogna ristrutturare l'attuale Assessorato all'Industria,
in modo da dotarlo di un Ufficio per lo Sviluppo Industriale, cosa
che adesso non ha.
Concludo, sono scaduti i cinque minuti a mia disposizione,
avremo occasione in altro momento di approfondire maggiormente il
problema.
PRESIDENTE:
Ha chiesto di parlare il Consigliere De
Grandis, ne ha facoltà.
DE
GRANDIS - (P.R.I.):
Il tempo è breve ma è anche
sufficiente per quello che mi riguarda, perché l'esposizione
dell'Assessore Pollicini mi trova concorde sia nell'analisi che è
stata fatta, sia nell'impegno delle soluzioni di carattere politico
che si vogliono perseguire a livello di Regione e di Giunta. Vorrei
tuttavia porre l'accento su alcune cose che l'Assessore Pollicini
non ha potuto approfondire come avrebbe voluto, su un problema così
importante e così complesso come quello della Nazionale Cogne e
della siderurgia in generale che riguarda il nostro paese ed il
resto d'Europa. C'è un fattore che dovrebbe essere valutato fino in
fondo credo: questo stabilimento dispone di una professionalità e
di una tecnologia che riguarda sia le maestranze in generale che i
quadri in particolare, che non possono essere disperse senza
provocare un danno gravissimo su tutta la nostra economia. L'altro
punto è quello che riguarda il sistema di intervenire nelle aziende
che si possono trovare in difficoltà per fattori di carattere
nazionale o internazionale, come è il caso della siderurgia. Fino
ad oggi la Cogne ha avuto dei ripianamenti dei propri deficit, ma
non c'è mai stata una vera politica di investimento capace di
sovvertire certe situazioni, così come non c'è stata una politica a
livello nazionale capace di evitare che sulla schiena delle
industrie pubbliche rimanessero le lavorazioni meno remunerative,
lasciando alle imprese private quelle più remunerative. Questa è
anche una forma di sbilanciamento del modo di intervenire che
provoca danni gravissimi, che oggi noi stiamo pagando. Sono
convinto che facendo dell'assistenzialismo e chiedendo di difendere
i posti di lavoro attraverso l'assistenzialismo, facciamo un errore
fondamentale. Noi dobbiamo batterci a livello politico e sotto il
profilo economico perché vengano valorizzate le reali capacità
delle maestranze dello stabilimento perché in quel modo si difende
veramente l'occupazione, rendendo cioè l'azienda competitiva sul
mercato attraverso queste capacità che sono ormai da tempo
riconosciute.
Certo, l'azione politica che dovrà fare la Regione non sarà né
facile né breve, tuttavia l'impegno è necessario ed io credo che
quello che noi possiamo produrre sia essenzialmente un impegno
politico, mentre sul piano economico siamo estremamente deboli,
checché ne dica il Consigliere Riccarand. Evidentemente se la
Regione avesse l'idea di poter intervenire economicamente per
risolvere i problemi della siderurgia della Valle d'Aosta, vedrebbe
impegnato lì tutto il suo bilancio, tralasciando tutta un'altra
serie di settori che non possono in questo momento assolutamente
essere abbandonati; vedi l'artigianato, la piccola industria,
l'agricoltura, il turismo. Sono tutti settori che sono troppo
importanti per la nostra economia e che attraverso tutta una serie
di interventi che sono alla portata delle capacità regionali, ci
consentono di mantenere un tessuto economico di livello abbastanza
soddisfacente rispetto alle altre Regioni.
Abbiamo il grave problema della siderurgia e qui l'impegno,
ripeto, deve essere soprattutto politico per richiamare lo Stato ai
suoi obblighi, ai suoi impegni ed ai suoi compiti, anche perché
sono grandissime le responsabilità che abbiamo sulla schiena come
politici a tutti i livelli, regionali e nazionali, di non avere
saputo premere a tempo debito per le ristrutturazioni di questo
settore. L'Inghilterra,. la Francia, la Germania in particolare,
hanno ristrutturato i loro settori siderurgici sette-otto-dieci
anni fa, noi siamo arrivati con estremo ritardo e adesso paghiamo
amaramente queste conseguenze.
E' logico che dovremo rimboccarci le maniche, perché se non
affrontiamo questa situazione significa che non abbiamo capito cosa
è la Nazionale Cogne, il comparto siderurgico nella Regione Valle
d'Aosta. Se appena fate un attimo di attenzione al rapporto che
esiste fra il personale occupato nell'industria della Valle d'Aosta
in generale, e quello che è occupato nelle aziende siderurgiche,
vedrete che non è assolutamente possibile che un tessuto economico
come quello della nostra Regione possa reggere se noi non salviamo
la siderurgia in Valle d'Aosta.
Quindi per quello che riguarda la mia posizione, è evidente che
tutta la mia battaglia sarà fatta nell'ambito del Consiglio in
accordo con la maggioranza, e nell'ambito del mio partito, perché
si raggiungano questi obiettivi di carattere politico, perché sotto
il profilo economico la Regione di fronte a stabilimenti ed a
settori di produzione come quello della siderurgia è estremamente
debole, proprio per i rapporti che esistono fra capacità di
intervenire e possibilità economiche di operare determinati tipi di
intervento. Qualche intervento potrà essere anche fatto, ma sarà
soprattutto di carattere marginale: non ce lo dimentichiamo.
Per concludere, dobbiamo lottare per la difesa di questo
stabilimento perché questo significa, insieme agli altri della
siderurgia valdostana, un punto cardine per l'economia di questo
paese. Faccio parte di questo paese; sarei un autolesionista se non
mi battessi per questi problemi.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE -
(
P.S.D.I.):
Colleghi Consiglieri,
amici lavoratori della Nuova SIAS, mi sia consentito innanzitutto
rivolgere a voi tutti lavoratori della Nuova SIAS il più cordiale
saluto, un caloroso saluto perché in questo momento noi
socialdemocratici ci sentiamo particolarmente vicini alle
aspettative della classe lavoratrice. Il momento economico che il
nostro paese sta vivendo è uno dei più gravi dal dopoguerra ad
oggi, ne testimonia il fatto che, caso insolito, oggi siamo qui
nello stabilimento della Nuova SIAS per tenere la nostra riunione.
Sono mesi, anzi direi anni che questo stabilimento, che è stato
negli anni passati il fiore all'occhiello dell'economia valdostana,
è oggetto di pesanti attacchi volti a ridurne il ruolo nella
Regione. Sono anni che non si fa altro che parlare di tagli nella
produzione e agli organici, e purtroppo, nonostante le buone
dichiarazioni di intenti fatte dalla classe politica valdostana,
ben poco di concreto è stato possibile realizzare per risollevare
le sorti della nostra maggiore industria, che costituisce la fonte
principale di reddito per numerose famiglie valdostane.
Ma la mazzata più grande è arrivata proprio in questi ultimi
giorni, con la decisione della Nuova SIAS, anzi con le previsioni
del Piano Prodi, di ridurre di 1250 unità la forza lavoro occupata
presso lo stabilimento di Aosta. Tale decisione, che è piovuta come
una doccia fredda su tutta la Comunità valdostana, assesterà un
ulteriore colpo all'occupazione che è già stata penalizzata in
questo ultimo anno con i 1200 posti in meno previsti alla Nuova
SIAS, 500 posti di lavoro persi con la chiusura della Montefibre,
altri 400 posti di lavoro in pericolo all'Ilssa-Viola. Questo è
veramente troppo per la nostra piccola Comunità.
Ed ecco quindi giusta e sacrosanta la richiesta dei lavoratori
della Nuova SIAS di far svolgere una riunione straordinaria del
Consiglio regionale nel luogo più duramente colpito dalla scure che
si è abbattuta impietosa su tutta la siderurgia del nostro paese.
Richiesta giusta perché il Governo regionale, il Consiglio
regionale, tutte le forze politiche e sociali operanti nella
Regione debbono stringersi in un atto di doverosa solidarietà con i
lavoratori in lotta per la difesa del posto di lavoro, minacciato
da decisioni che è dir poco definire insensate ed inique.
Ma la solidarietà non basta, occorre un'azione incisiva del
Consiglio per rimediare nel limite del possibile a questa grave
situazione e respingere l'attacco portato avanti all'occupazione in
Valle. Giorni addietro, il Consiglio regionale ha discusso le linee
programmatiche che l'attuale Giunta regionale intende portare
avanti nei prossimi anni. Ebbene, da una lettura attenta di questa
voluminosa dichiarazione. di intenti, non si possono certo ricavare
grandi speranze per il futuro della grande industria nella Regione,
e l'assenza del Presidente della Giunta lo dimostra. Il mio
partito, da sempre vicino alle aspirazioni della classe
lavoratrice, non condivide lo spirito di rassegnazione nei
confronti del declino dell'industria in Valle che alberga
nell'animo di molti rappresentanti della maggioranza che governa la
Regione. Occorre, in momenti difficili come questo, un
atteggiamento più risolutivo. La Regione deve assumere concrete
iniziative per contrastare l'assurdo disegno di chi oggi vuole
penalizzare, con scelte irresponsabili, la nostra Regione.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ritengo che la nostra presenza in
questa sede debba assumere un significato particolare, altrimenti
non vedo perché il Consiglio regionale avrebbe dovuto riunirsi
nell'ambito della Cogne. Ebbene, è forse venuto il momento di
parlarci molto chiaramente e onestamente, anche perché noi
socialisti siamo venuti in questa sede perché quando usciamo
vogliamo guardare in faccia i lavoratori. Vogliamo ristabilire un
confronto, un contatto; per troppo tempo le istituzioni si sono
disinteressate del problema Cogne. Credo che il Consiglio regionale
con la sua venuta in fabbrica voglia ribaltare una situazione
vecchia ormai di anni, in cui si è considerata la Cogne come un
elemento a sè stante nell'ambito dell'economia regionale.
Dicevo che bisogna parlare chiaro: le responsabilità delle forze
politiche sul problema Cogne a livello nazionale ed a livello
regionale sono pesanti, è vero; noi socialisti, per quanto ci
compete, siamo disposti ad assumerci tutte le responsabilità.
Diciamo solo che il voler fare della facile demagogia in questo
momento sarebbe non riconoscere che sul problema Cogne pesano anni
di incomprensione, di incongruenze, di una dirigenza che non sempre
è stata all'altezza della situazione. Ma è altrettanto vero che non
possiamo asetticamente imputarlo alla dirigenza perché in effetti a
monte della dirigenza c'era pur sempre una classe politica.
Orbene, è altrettanto vero, e lo dicevo, che la Cogne
nell'ambito della nostra Regione è sovente stata considerata come
una grande industria alla quale dovevano essere date delle
sovvenzioni da parte dello Stato, ma nei confronti della quale la
Regione come Ente istituzionale non ha saputo tracciare una sua
linea politica e programmatica. Perché questo? Perché la realtà
della Cogne, seppure di grosse dimensioni, andava inquadrata ed
incentrata in un ambito regionale più ristretto; ci voleva e ci
vorrà ancora un piano di sviluppo che, insieme al discorso
dell'industrializzazione della Valle d'Aosta, tenga conto di questa
realtà fondamentale che è la nazionale Cogne, ed io la chiamo
ancora tale perché rifiuto una denominazione di comodo come quella
di Nuova SIAS. Il dato occupazionale in questo momento è
drammatico, parliamo di 1248 unità in meno, dato sul quale
l'impegno delle forze politiche deve essere totale, perché, per di
più, è arrogante ed inaccettabile il discorso dello Stato che pone
la diminuzione del dato occupazionale senza contrapporre una
qualsiasi proposta in positivo per sapere dove dovrà andare a
finire la Cogne fra un anno o due; l'unica cosa che ci hanno detto
è che la Nuova SIAS, nel 1985, deve ridursi di ca. 1300 unità
lavorative. Questa posizione è assolutamente inaccettabile. Ma è
altrettanto vero che la crisi economica ed occupazionale alla Cogne
sarebbe meno drammatica se avessimo creato in Valle, un tessuto
industriale in grado eventualmente di recuperare ad altre attività
la manodopera che in questo momento può, e poteva, essere distolta
dalla Cogne. Questa è l'accusa che facciamo alla Regione. A noi non
interessa che qui sia presente o meno il Presidente della Giunta
regionale: le responsabilità sono evidentemente di chi governa, ma
direi che qui è l'atteggiamento complessivo della mentalità del
Consiglio regionale che deve mutare e tener conto sostanzialmente
che la Cogne è in Valle d'Aosta.
In passato, facciamo una piccola digressione, non si è tenuto
conto che ci voleva un peso diverso della Regione nell'ambito degli
organismi decisionali della Finsider e della Nuova SIAS; credo che
se ci fosse stato a livello nazionale l'inserimento di
rappresentanti della Comunità valdostana, dell'Ente Regione negli
organismi decisionali, ebbene, ben diversamente sarebbe stata la
voce dei lavoratori valdostani, rappresentata in quella sede, e
forse in questo momento non ci troveremmo nello stato disastroso in
cui ci troviamo.
Ripeto, qui si potrebbero fare tanti discorsi, si potrebbe
agitare la bandiera della demagogia; noi affermiamo con estrema
fermezza che siamo venuti qui per invertire una tendenza ed in
questo senso ci batteremo e saremo al vostro fianco, non per dire
"la Cogne non deve essere salvata", ma che la Cogne deve essere
inserita in un contesto regionale ben preciso e in un piano di
sviluppo regionale. Grazie.
PRESIDENTE:
Ha chiesto di parlare il Consigliere Lanivi,
ne ha facoltà.
LANIVI - (Féd. DP-WP):
Il mio sarà un intervento molto
breve anche per riportare in media i tempi assegnati ai Consiglieri
regionali. Credo che debba essere fatto innanzitutto un
riconoscimento ed anche una puntualizzazione; il mondo del lavoro
ha partecipato alla costruzione della democrazia nel nostro paese e
dell'autonomia nella nostra Regione. I lavoratori sono in grado di
distinguere coloro che vogliono migliorare questa situazione, da
coloro che vogliono presentare pericolosi ritorni ad un passato che
vogliamo escludere. Siamo qui tutti insieme per ribadire il nostro
impegno a migliorare il paese, a migliorare l'autonomia nella
nostra Regione. I rappresentanti dei lavoratori questa mattina
hanno fatto delle domande, credo perché vogliono sapere quale è la
posizione di ogni singola forza politica. Mio compito è dare una
risposta precisa a queste domande, anche perché ritengo doveroso
farlo.
La prima domanda che i rappresentanti vostri hanno fatto stamani
alle forze politiche è stata di questo tipo: si ritiene la Cogne,
la siderurgia in Valle d'Aosta un fattore importante per
l'economia, per il lavoro, per la ricchezza culturale della
Regione? Questa è una domanda fondamentale; a nome del movimento
che rappresento, dei Democratici Popolari e dell'Union Valdôtaine
Progressiste, la risposta è si e non può essere che questa. Senza
la presenza di questa azienda non va in crisi un settore, va in
crisi l'economia e l'assetto sociale della nostra Regione.
Seconda domanda: è disponibile la Regione ad affrontare tutte le
sue responsabilità rispetto a questo problema? La risposta è sì. Le
responsabilità che la Regione si assume sono di due tipi:
la prima, ottenere dal Governo nazionale un'azione più precisa
che non sia solo quella di garantire stancamente la sopravvivenza
dell'azienda, ma di attuare un programma che renda questa azienda
produttiva, efficace, valida, che non si dia cioè a questa azienda
la caratteristica di un qualcosa che si mantiene perché va
mantenuto. Vogliamo che sia valorizzata questa azienda perché la
sua valorizzazione è il giusto riconoscimento all'insieme di
energie, di capacità tecniche e professionali, della grande
quantità di sacrifici che il mondo del lavoro attraverso la Cogne
ha espresso nella nostra Regione. Anche in questo campo ritengo che
la risposta che dobbiamo dare sia sì nei due sensi, cioè di
condurre un'azione potente, precisa, forte ed unitaria nei
confronti del Governo regionale perché attui programmi di
ristrutturazione e di risanamento di questa azienda e ne garantisca
la valorizzazione nel futuro. Secondo, che la Regione si assuma
tutte le responsabilità che le competono nei confronti di questa
azienda.
Le linee programmatiche, anche se qualcuno lo ha voluto mettere
in dubbio, contengono non solo questa preoccupazione, ma questo
preciso impegno, e noi non potremmo che essere fortemente solidali
con l'Assessore all'Industria,
Pollicini, e con i nostri parlamentari, l'On. Dujany e il Sen.
Fosson i quali, voglio ricordare, a Roma non rispondono a nessun
interesse di partito, ma rappresentano gli interessi complessivi
della nostra Regione e fra questi al centro quelli della siderurgia
e della Nazionale Cogne.
Cos'altro posso dire: come movimento, abbiamo uomini impegnati
al massimo per risolvere questi problemi; il nostro è di sostenerli
nella loro azione accettando l'invito che ci è stato rivolto, di
studiare, insieme al mondo del lavoro ed alle sue rappresentanze, i
modi ed i contenuti per portare avanti questa azione. Grazie.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Lavoratori della Cogne, compagni ed
amici, mi auguro che la presenza del Consiglio regionale in mezzo a
voi rappresenti veramente qualcosa di nuovo, perché fino ad oggi le
cose non sono andate così. I cinque anni passati sono stati cinque
anni perduti per l'industria valdostana; qualcuno diceva prima che
non c'era l'Assessore all'industria, non c'era una politica
industriale della Regione nei confronti del Governo in difesa della
Cogne e dell'Ilssa-Viola. Basta ricordare alcuni esempi: a numerose
riunioni di città e Regioni siderurgiche a rappresentare la
politica della Regione c'era qualche funzionario o non c'era
nessuno. Basta ricordare come si siano dati 6 miliardi
all'Ilssa-Viola senza chiedere in cambio un qualsiasi impegno.
Adesso forse l'Assessore all'industria c'è, ma continua a mancare
la politica industriale della Regione; c'è una ambiguità di fondo
che è trasparsa ancora stamani in alcuni interventi e che va
accolta. Quando si tratta di parlare, c'è la solidarietà di tutti i
partiti, la votazione di ordine del giorno; però non c'è la volontà
politica vera in difesa della grande industria valdostana.
Nel corso del dibattito sul programma della nuova maggioranza è
venuto fuori che alcune forze, che sono poi quelle che hanno la
responsabilità di governo, ritengono la grande industria
incompatibile con la realtà valdostana. Se si parte da qui, non si
potrà assolutamente fare nulla, si potranno dire delle parole ma
non si difenderanno i posti di lavoro alla Cogne. Crediamo che la
siderurgia non sia affatto un comparto da abbandonare, lo riteniamo
invece un settore strategico nel nostro paese; riteniamo che vada
respinto l'ultimo piano presentato da Prodi; riteniamo che vada
presentato un nuovo piano per la siderurgia pubblica e privata;
riteniamo in particolare che per ciò che riguarda la Cogne sia
necessario difendere sia gli acciai da costruzione sia le seconde
lavorazioni. Ma per fare questo occorre innanzitutto volontà
politica. Noi questa volontà politica l'abbiamo vista solo a
parole, la vediamo solo in determinate occasioni. Per riuscire
realmente a difendere la grande industria in Valle d'Aosta occorre
avere chiaro che con l'agricoltura, il turismo e la piccola
industria non si possono creare migliaia e migliaia di posti di
lavoro. Per la Coinca (40 posti di lavoro) la Regione investe sei
miliardi; quanti ne dovrebbe investire per i 4000 posti di lavoro
della Cogne o per gli 850, che sono diventati adesso 400,
dell'Ilssa? Non si può risolvere il problema dell'industria
valdostana se non c'è la volontà di confrontarsi con un Governo che
è subalterno nei confronti della C.E.E. e se non c'è la volontà di
far pesare la Regione Valle d'Aosta nei confronti di tutte le
iniziative del Governo in difesa della siderurgia valdostana.
Nelle altre Regioni abbiamo visto, prima di tutto, la
mobilitazione degli Amministratori pubblici: a Genova, a Napoli, in
tutte le città in cui si rischia di perdere migliaia di posti di
lavoro gli Amministratori sono scesi a fianco dei lavoratori; in
Valle d'Aosta i lavoratori sono stati accolti al Palazzo regionale
dalla presenza delle forze dell'ordine, perché non li si voleva far
entrare.
Occorre, prima di tutto, per poter discutere nei dettagli di
piani relativi a ciò che è necessario fare per la siderurgia
valdostana, una volontà politica. Esprimo quindi a nome del mio
gruppo questa precisa volontà politica, invito la Giunta regionale,
il Presidénte della Giunta ad essere anche fisicamente presente in
mezzo ai lavoratori per dare questo segnale, cioè che in Valle
d'Aosta realmente le forze politiche sono a fianco dei lavoratori e
non sono solo disponibili a votare comunicati o a partecipare a
qualche manifestazione.
Credo che se si riesce a far calare nella realtà delle forze
politiche valdostane questo atteggiamento, si potrebbe fare una
grande manifestazione che veda coinvolti i lavoratori, le forze
sociali della Valle d'Aosta per dare un segnale dalla Regione Valle
d'Aosta che non si accettano questi tagli, che si vuole una
politica industriale regionale, che si vuole una politica del paese
per l'acciaio, altrimenti si continueranno a fare solo parole, ma
non cambierà nulla, fino a quando ci sarà veramente una Giunta a
fianco dei lavoratori.
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI - (D.C.):
La presenza all'interno della Cogne
del Consiglio regionale è un fatto importante, che dimostra
l'interesse che il massimo organo amministrativo della Regione e
delle forze politiche che lo compongono, pone nei confronti dei
problemi occupazionali ed economici della Valle d'Aosta, dal
momento che si tratta di unire tutte le forze disponibili contro i
tagli proposti ai posti di lavoro nel settore siderurgico. Si
tratta di respingere con tutte le forze l'eventualità che questo
stabilimento divenga una semplice ferriera dall'incerto avvenire,
come di impedire la chiusura dell'Ilssa-Viola. Per quanto mi
riguarda, in questo intervento non posso che riaffermare le linee a
sostegno delle quali mi sono sempre battuto in questi ultimi
vent'anni di vita sindacale. Non posso certamente dimenticare le
lotte che, con i lavoratori, ho condotto per la difesa dei posti di
lavoro, anche se oggi la situazione è certamente più drammatica che
in passato. Non voglio fare della retorica, ma non si può
affrontare il presente senza ricordare il passato, un passato di
dure lotte e di sacrifici che ci ha visti uniti nel respingere i
disegni ed i propositi di chi forse da tempo pensava di giungere
alla chiusura di questo stabilimento, una chiusura ed un
ridimensionamento che abbiamo sempre cercato di impedire.
Dallo scioglimento dell'Egam si pensava si potesse avviare un
riordino del settore pubblico attraverso la definizione dei piani
di settore; questo non solo non è avvenuto, ma ci troviamo di
fronte quasi ad una smobilitazione della siderurgia pubblica, senza
nemmeno conoscere il futuro di quella privata, e la situazione in
cui si trova l'Ilssa-Viola ne è la riprova più evidente.
Pertanto di fronte alla prospettiva di un taglio occupazionale
di 25.000 posti di lavoro nell'ambito dell'IRI, di fronte alle
decisioni della C.E.E., di fronte all'atteggiamento della Finsider
e della Nuova SIAS, di fronte allo smantellamento dell'industria,
di fronte al disimpegno del Governo nell'affrontare unitariamente i
problemi della siderurgia pubblica e di quella privata, occorre
che, come Consiglio regionale, unitamente alla Giunta, si svolga il
ruolo che ci compete come Regione. Tale ruolo deve essere a
sostegno delle nostre linee, che sono quelle che sostengono le
organizzazioni sindacali ed i lavoratori. Dal Governo si deve
aprire il confronto con le Regioni, perché Regioni come la nostra
non possono non conoscere su quale presenza di capitale pubblico
possono contare e nello stesso tempo poter valutare le garanzie
occupazionali che sussistono. Per questo occorre che il Governo
accetti le richieste di incontro che sono state avanzate, e che
apra un confronto anche con tutte le forze sociali, ma soprattutto
occorre che comprenda l'importanza che riveste la siderurgia in un
paese industrializzato e la necessità di garantire una ripresa
della produzione che sia programmata e competitiva sul mercato
interno ed estero.
In tal senso deve essere posto certamente il problema della
economicità delle aziende; su questo saremo e siamo sempre
d'accordo, ma riteniamo sbagliato pensare che la economicità
dell'azienda si raggiunga solo con i tagli ai posti di lavoro o con
la chiusura dell'azienda. Questo porterebbe sicuramente ad un
progressivo disimpegno dello Stato da una politica industriale che
si rende necessaria se si vuole riqualificare il settore produttivo
della siderurgia, sia per quanto riguarda il pubblico che il
privato.
Occorre che vengano fatte scelte precise, occorre rendere alle
Partecipazioni Statali quel ruolo che avevano assunto e svolto fino
agli anni '60, quando avevano contribuito in modo determinante alla
ricostruzione dell'industria e del paese dopo l'ultima guerra.
Occorre dare alle aziende pubbliche quelle risorse necessarie
per far fronte agli impegni che vengono loro assegnati e che devono
rispettare con il controllo del Governo, del Parlamento e
soprattutto delle Regioni.
Occorre che sia il Governo a guidare le ristrutturazioni senza
lasciarsi coinvolgere in strani connubi da privati.
Occorre che i rapporti fra capitale pubblico e privato siano
chiari, precisi e trasparenti, e siano improntati ad una seria
politica industriale e di razionalizzazione del settore.
Occorre che le migliaia di miliardi che vengono dati, quasi come
premio, ai privati che cessano la produzione dell'acciaio o che
chiudono le aziende, siano impegnati per le ristrutturazioni, che
sono necessarie per mantenere i livelli occupazionali e per rendere
la produzione più competitiva sul mercato.
In sostanza, occorre che i problemi della siderurgia nel nostro
paese siano affrontati con senso di responsabilità e con la volontà
seria di programmare alla luce della situazione che il settore
stesso sta attraversando a livello nazionale, europeo ed
internazionale. Ciò eviterebbe di risolvere il problema con un
forte ricorso al pensionamento come annunciato dall'IRI; certo, la
politica di settore può portare anche alla necessità di
pre-pensionamento, al quale non si può essere per principio
contrari, ma non deve divenire l'unica misura di intervento per
l'occupazione.
All'inizio di questo mio intervento ho richiamato le lotte che
sono state condotte per difendere la Cogne, quindi l'economia e
l'occupazione della Regione; certo, la lotta non è terminata,
continua oggi più dura che mai, ma oggi più di ieri la Valle
d'Aosta deve essere unita. Non servono le polemiche e tanto meno
scambiarsi accuse o attacchi fra forze politiche. Dobbiamo essere
tutti consapevoli che dalla crisi si esce nella misura in cui
riusciamo ad imporre una nuova e diversa politica industriale
dentro la quale deve trovare soluzione il problema del settore
siderurgico della Cogne e dell'Ilssa-Viola.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE - (U.V.):
Non mi preparo mai interventi scritti
anche perché penso, sull'argomento, di poter parlare a braccio. Ho
poco tempo a disposizione; dov'è il Presidente della Giunta, lo ha
già precisato l'Assessore Pollicini: è a Milano, a trattare la
questione del metanodotto e quella dell'Alluver, che è un'azienda
della Regione Autonoma Valle d'Aosta che versa in difficoltà non
indifferenti. Si possono poi fare tutte le altre speculazioni
sull'argomento...
Vorrei ribadire che la posizione dell'Union Valdôtaine sulla
Cogne è talmente conosciuta che credo che oggi non sia necessario
ripeterla.
Innanzitutto vorrei dire che mi trovo completamente allineato, e
come persona e come movimento, sulle dichiarazioni che sono state
fatte dall'Assessore Pollicini, che riassumono la posizione di
questa maggioranza nei confronti del gravissimo problema che tocca
in questo momento la Nazionale Cogne e tutta la siderurgia in
Italia. Mi trovano d'accordo anche le dichiarazioni del Consigliere
De Grandis, che ho molto apprezzato perché molto equilibrate.
Qualcuno ha rimproverato a questo tavolo il disinteresse della
Regione nei confronti del problema della Cogne: posso ribadire,
anche a titolo personale, che non è così nei confronti
dell'industria in generale e non è così per la Cogne. Le decisioni
riguardanti la Cogne purtroppo non si prendono qui e neppure a
Roma; il difetto che probabilmente esiste nei confronti di queste
decisioni è l'incapacità di un Governo, di uno Stato, di avere una
propria strategia nei confronti dei problemi che concernono la
siderurgia in generale ed in particolare gli acciai speciali. E qui
viene fuori la differenza fra l'Union Valdôtaine ed il sindacato ed
altre forze sociali: noi non siamo dell'avviso che vada confusa la
posizione della Cogne con quella di Cornigliano o con quella di
Taranto; la posizione della Cogne è una posizione diversa, è una
posizione che va mantenuta diversa, perché solo in questo modo ci
si salva. E' una posizione diversa perché agiamo in un settore nel
quale abbiamo spazi e possibilità di intervento e nei quali la
Cogne può rimanere con l'attuale organico, tenendo conto
necessariamente delle nuove strutture tecnologiche che devono
essere inserite. Noi pensiamo che la Cogne ci possa stare ed è per
questo che ci batteremo in futuro.
Il tempo non ci permette di svolgere tutte le considerazioni che
vorremmo fare; dovrei dare delle risposte al Consigliere Riccarand,
perchè lui viene sempre a speculare su argomenti che non hanno
niente a che vedere con il fatto specifico, ma non è oggi nè il
momento nè la sede. Vorrei solo precisare al Consigliere Aloisi,
per quel che riguarda un certo problema di lavorazione all'esterno
della Nazionale Cogne, per quanto riguarda le lavorazioni del PRS,
che non si tratta di proposte di operai specializzati o di
maestranze della Cogne che vogliono portare all'esterno il lavoro;
è una volontà espressa dall'Ing. Walker all'Assessore Pollicini di
portare all'esterno della Nuova SIAS 500 tonn. di produzione al
mese, che verrebbero lavorate da ditte esterne. se queste
esistessero in Valle d'Aosta. Noi ci opponiamo anche a questo,
pensiamo che queste lavorazioni possono e debbano rimanere
all'interno della Nuova SIAS e precisamente all'interno del PRS,
che per noi è una struttura valida, che va mantenuta e
potenziata.
Quindi la nostra posizione è molto precisa; come Union
Valdôtaine siamo per il mantenimento in Valle d'Aosta dei livelli
occupazionali nel settore industriale allo stato attuale, su questo
non ci deve essere polemica. Anzi, noi pensiamo che stante la
situazione - d'altronde lo abbiamo detto anche nelle linee
programmatiche che abbiamo presentato per la formazione della
Giunta - sia necessario formare una Commissione della quale
facciano parte tutte le forze politiche e sociali che agiscono in
Valle d'Aosta per poter arrivare alla soluzione dei difficili
problemi che riguardano l'occupazione, soprattutto nel settore
industriale, perchè, diciamocelo francamente, l'industria in Valle
d'Aosta è tutta in crisi, a partire dalla Cogne, alla Montefibre di
Châtillon e all'Ilssa-Viola, per non parlare delle piccole aziende,
che stanno vivendo dei momenti molto difficili. Noi riteniamo che
difficilmente con la polemica, con le strumentalizzazioni, con le
posizioni di parte, si possa arrivare alla soluzione di questi
gravissimi problemi, quindi la posizione dell'Union Valdôtaine e di
questa maggioranza rimane una ed una sola: l'unità di intenti,
l'unità di tutte le forze sociali, di tutte le componenti, perché
in questo momento si sta vivendo un dramma per quello che riguarda
l'industria in Valle d'Aosta. Se non saremo uniti il problema non
si risolverà. Non è facendo demagogia, ma è lavorando insieme
giorno per giorno che riusciremo, perchè le forze e le capacità le
abbiamo, a dare soluzione a questo difficilissimo problema.
Grazie.
PRESIDENTE:
Gli interventi dei Consiglieri regionali sono
terminati.
Prima di dare la parola alla F.L.M., ringrazio i Consiglieri che
sono intervenuti e soprattutto le maestranze che hanno permesso di
esprimere ai Consiglieri regionali le proprie opinioni, malgrado
alcune piccole intemperanze. Il Consiglio regionale si riunirà
ancora nella sua sede istituzionale per le eventuali conclusioni
del lavoro. La parola alla F.L.M..
DONZEL - (F.L.M.):
Prima di arrivare alle conclusioni,
avevamo stabilito tempi materiali che permettessero anche ai
lavoratori di dire velocemente alcune impressioni. Proprio perché
occorreva fare delle valutazioni come Sindacato, riteniamo che
questi interventi debbano essere molto concisi; comunque, se tutto
il dibattito non sarà concluso in data odierna, avremo altre
occasioni, in altre assemblee, di riprendere queste questioni.
Speriamo comunque di dare la possibilità ai lavoratori, con
brevissimi interventi, di dire la loro opinione; chiediamo a coloro
che intendono intervenire, pochissimi, di permetterci di tirare
anche le conclusioni.
Ha chiesto di parlare Mario Pellerey, membro del Consiglio di
fabbrica dell'Ilssa-Viola.
PELLEREY - (Consiglio di fabbrica IlssaViola):
Amici e
compagni lavoratori, signori Consiglieri, Assessore, Signor
Presidente del Consiglio, parlo a nome del Consiglio di fabbrica
dell'Ilssa-Viola; siamo qui non certo per solidarietà, ma perché è
una lotta che ci riguarda tutti indistintamente. Per questo
chiediamo che le grandi lotte non siano solo dei lavoratori, ma che
si affianchino a noi anche le altre categorie, commercianti,
artigiani, pubblico impiego e tutta la popolazione, se vogliamo che
la nostra Valle d'Aosta non debba cadere tragicamente.
Stiamo vivendo un momento delicato, una tragedia mai vista dal
dopoguerra ad oggi; ecco perché in questo momento chiediamo
solidarietà non solo, amici e compagni, a livello regionale, ma
anche a livello nazionale, per combattere gli industriali che hanno
una faccia tosta, che l'hanno dimostrato, che hanno avuto uno
spazio nei nostri Governi; chiediamo anche al Sindacato che abbia
una nuova grinta per affrontare questo problema. Grazie.
DONZEL - (F.L.M.):
Vedo che la gente se ne sta andando,
credo che sia necessario invece rimanere ancora qualche minuto.
Prima di dare la parola a Piero, Ferraris, che a nome della
Federazione e della F.L.M. tirerà le conclusioni, credo che sia
doveroso ringraziare il Consiglio regionale che è intervenuto ed ha
portato il suo contributo e la sua solidarietà.
Vorrei rilevare un'ultima cosa: la solidarietà odierna dovrà
essere poi assunta con degli atti concreti e precisi affinché porti
a dei risultati e non resti un iniziativa fine a sè stessa.
La parola a Piero Ferraris.
FERRARIS - (F.L.M.):
Come diceva Donzel, penso che vadano
ringraziati i Consiglieri regionali che sono intervenuti, così come
vanno ringraziati i parlamentari.
Con la manifestazione del 5 ottobre al Palazzo Regionale,
volevamo che il Consiglio regionale venisse qui con noi e si
pronunciasse rispetto ai problemi della siderurgia in Valle,
soprattutto per la difesa dei posti di lavoro in siderurgia.
Nel momento in cui noi abbiamo chiesto al Consiglio regionale di
venire in fabbrica, avevamo anche l'intenzione di dimostrare che i
lavoratori sanno lasciar discutere, sanno ascoltare e gestire con
tolleranza e democrazia le manifestazioni ed i rapporti con il
Consiglio regionale.
Questo penso che sia la miglior lezione che possiamo dare a
quanti ci hanno accolti in Consiglio regionale cercando di
sprangare le porte.
Non è assolutamente mia intenzione aprire una polemica con il
Consiglio regionale, ritengo che da oggi i rapporti vadano
modificati e prendiamo atto delle dichiarazioni che sono state
fatte. Ritengo che dobbiamo convergere tutti sulla necessità di
controbattere un disegno che a livello del nostro paese sta andando
avanti: il disegno razionalistico di chiudere l'apparato
industriale nazionale.
I problemi non sono solo della siderurgia ma riguardano
tantissimi altri settori, quello che ci sta preparando il Governo è
analogo a quanto accade nell'Inghilterra della Signora Tatcher; si
cerca di liquidare il settore industriale nel nostro paese con
conseguenze gravissime sull'intera economia nazionale. Questo
disegno non deve passare, e perché questo accada occorre l'impegno
di tutti; i lavoratori della Cogne hanno fatto tante lotte in
questi ultimi anni, ne dovranno fare ancora, ma siamo certi di una
cosa: le lotte dei lavoratori della Cogne da sole non bastano, ci
vuole il sostegno del Consiglio regionale, quello dei partiti,
quello dell'opinione pubblica. I lavoratori da soli una lotta di
questo tipo la faranno, ma sicuramente se saranno lasciati soli
rischieranno di andare incontro ad una sconfitta, per cui qui noi
rinnoviamo la necessità di un impegno concreto di tutti per
affrontare i problemi della Cogne, così come i problemi della
siderurgia nazionale.
Non starò qui a ricordare le questioni, che ha già toccato
Dondeynaz nella sua relazione introduttiva, perché quelle
rappresentano la base del confronto sia con il Governo nazionale
sia con la Regione Valle d'Aosta. I problemi, lo abbiamo visto,
affrontano responsabilità che sono di diverse parti; innanzitutto
ci sono responsabilità del Governo. E' inutile dire che ci troviamo
di fronte ad un Governo che ha scoperto l'altro giorno
nell'incontro con le F.L.M. e le Confederazioni che esiste un piano
Prodi che taglia 25.000 posti nella siderurgia, perché questa è la
realtà. In quell'incontro Darida, che non sapeva di questo piano,
ha chiesto alla IRI di presentargli il piano entro la fine di
questo mese.
Ci troviamo di fronte ad un Governo che nel momento in cui ci
sono a livello internazionale delle lotte per accaparrarsi nuovi
spazi sui mercati è nell'incapacità più totale di programmare la
propria politica industriale.
E' altrettanto vero che abbiamo un gruppo dirigente, che è il
gruppo dirigente dell'IRI, della Finsider, della Nuova SIAS, che
l'unica risposta che sa dare ai problemi della ristrutturazione
delle fabbriche è quello di spingere sui tagli occupazionali. E
questo è il ruolo che attualmente sta svolgendo il nuovo gruppo
dirigente della Nuova SIAS, ed è un ruolo che assolutamente non
deve passare.
D'altra parte rinnoviamo due richieste sostanzialmente al
Consiglio regionale della Valle d'Aosta: una, di un impegno nei
confronti del Governo nazionale perché il piano Prodi non passi. Mi
pare che i pronunciamenti delle forze politiche questa mattina
fossero molto chiari, ma vorrei dire altrettanto chiaramente, e
soprattutto a quelle forze politiche che hanno responsabilità di
Governo, che l'atteggiamento deve essere unico sia ad Aosta che a
Roma, perché queste stesse forze poi le troviamo nei Governi
nazionali e fanno discorsi un po' diversi da quelli che abbiamo
sentito qui oggi. Quindi un richiamo nostro è la coerenza rispetto
alle posizioni assunte qui stamani e soprattutto la capacità di
portarle avanti fino in fondo.
Per quanto riguarda le questioni locali, la Regione deve dare
dimostrazione di avere altrettanta capacità di affrontare i
problemi della siderurgia, così come ne ha dati in questi anni
nell'affrontare i problemi del particolarismo etnico, della cultura
e della difesa delle prerogative della Valle d'Aosta. Ritengo che
questo sia un terreno giusto da salvaguardare, così com'è
altrettanto giusto salvaguardare l'occupazione in Valle, la
creazione e la predisposizione di una reale politica industriale
per affrontare i problemi della nostra industria, perché ritengo
che autonomia significhi sì fare delle affermazioni di carattere
culturale, ma anche avere delle idee precise sul piano economico,
su cosa si fa rispetto ai problemi dell'industria, ma non solo
dell'industria, in Valle d'Aosta. Mi sembra che questo sia uno
degli impegni su cui si deve misurare il Consiglio regionale,
proprio perchè altrimenti daremmo una dimostrazione della gestione
dei poteri e delle prerogative che ha la Valle d'Aosta abbastanza
riduttiva.
A questo proposito ritengo che la questione dell'energia sia una
questione che non vada sbrigata con un incontro fra la Nuova SIAS e
l'Enel, ma è una questione che deve far parte, come già detto
nell'introduzione, di una trattativa globale in cui intervenga
anche il Governo nazionale, perché le questioni non sono solo tra
Enel e Nuova SIAS; anche la Regione ha delle potestà primarie per
quanto riguarda l'intervento nel campo energetico e queste debbono
essere sfruttate sino in fondo. Esistono delle proposte della
Federazione unitaria, chiediamo che su queste ci sia un confronto
anche con le Organizzazioni sindacali. Va detto infine, per quanto
riguarda la questione dell'Ilssa-Viola, che il 19 è stata invitata
dalla F.L.M. a partecipare ad una riunione in fabbrica una
rappresentanza del Consiglio regionale. L'azienda ha opposto un
rifiuto formale alla possibilità di fare entrare i Consiglieri
regionali all'interno dello stabilimento di Pont-Saint-Martin; qui
noi rinnoviamo l'invito ai Consiglieri di venire a questa riunione
perché i problemi dell'Ilssa-Viola sono altrettanto gravi di quelli
della Cogne, ma soprattutto qui rinnoviamo l'invito a partecipare
al Presidente della Giunta, non perché crediamo nelle figure
carismatiche, ma perché sappiamo che il Presidente della Giunta ha
condotto direttamente la trattativa con gli Orlando sulla questione
dell'Ilssa-Viola - d'altronde Dondeynaz nella sua introduzione
diceva anche che non siamo soddisfatti di come è stata condotta
fino adesso - per cui chiediamo che, molto democraticamente, ci sia
un confronto anche con chi, al momento attuale, è stato l'autore, o
comunque colui che ha gestito questa trattativa. Non vorremmo avere
la sensazione che la Presidenza della Giunta abbia una gestione un
po' a sè stante dai problemi della politica industriale, che non
collimi strettamente con quanto invece viene portato avanti
dall'Assessore all'Industria. Crediamo che non sia così, vogliamo;
comunque che su questo ci sia un confronto. Ringrazio tutti i
partecipanti, rinnovando l'invito a tutti coloro che potranno, a
partecipare alla riunione di Pont-Saint-Martin del 19, e a questo
punto possiamo lasciarci e concludere questa mattina di lavoro.
Ovviamente la lotta non è chiusa qui, si tratterà di continuare su
questa strada a partire dall'ordine del giorno che verrà fatto dal
Consiglio regionale, ma successivamente da quelle che saranno le
prese di posizione che verranno assunte, per portare avanti questa
battaglia, affinché i livelli occupazionali della Cogne,
dell'Ilssa-Viola e della Sadea vengano salvaguardati.
Alle ore 12,15 i lavori del Consiglio riprendono presso la sala
di riunione delle adunanze consiliari.
PRESIDENTE:
Riprendono i lavori del Consiglio regionale
nella sede istituzionale per discutere l'ordine del giorno che vi è
pervenuto. Ha chiesto di parlare il Consigliere Lanivi, ne ha
facoltà.
LANIVI - (Féd. DP-WP):
Abbiamo predisposto un ordine del
giorno che riassume le posizioni delle forze politiche della
maggioranza; siamo chiaramente disponibili ad un confronto, anche
per arrivare ad un ordine del giorno unitario, che sarebbe la cosa
più opportuna dopo il dibattito di questa mattina.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo che per accelerare i lavori del
Consiglio, si potrebbe fare una riunione dei Capigruppo interessati
alla definizione dell'ordine del giorno e tornare fra un quarto
d'ora con un testo unitario.
PRESIDENTE:
Chiedo al Consiglio di pronunciarsi sulla
proposta di sospensione di un quarto d'ora.
Essendoci l'assenso unanime dell'Assemblea, il Consiglio
sospende i lavori.
Si dà atto che la seduta è sospesa dalle ore 12.17 alle ore
12.57.
PRESIDENTE:
Riprendono i lavori del Consiglio; ha chiesto
di parlare il Consigliere Lanivi, ne ha facoltà.
LANIVI - (Féd. DP-UVP):
Leggo il testo del documento
proposto dal Consiglio ed approvato dai Capigruppo:
ORDINE DEL GIORNO
Il Consiglio regionale della Valle d'Aosta
nell'adunanza straordinaria in data 17 ottobre 1983, di
fronte alla crisi che minaccia l'esistenza stessa delle più
importanti industrie della Regione, in particolare
dell'ex-nazionale Cogne, oggi Nuova SIAS, manifesta la propria
volontà politica in merito a tale situazione:
1 - Il Consiglio regionale è consapevole del ruolo
fondamentale che l'industria siderurgica svolge per assicurare alla
Valle d'Aosta un solido equilibrio economico e sociale.
Per la sua dimensione occupazionale e per la sua grande
incidenza nella formazione del reddito regionale, la Nuova SIAS di
Aosta rappresenta un fattore importante di progresso della nostra
comunità e di potenziamento della sua autonomia economica. Il
patrimonio di cultura, di conoscenza tecnica e di abilità
professionale, accumulato da intere generazioni di operai ed
impiegati che si sono formate e sono cresciute all'interno degli
stabilimenti, non può andare disperso ma deve essere difeso e
valorizzato perché costituisce una ricchezza per l'intera Valle
d'Aosta.
2 - Per questi motivi il Consiglio regionale respinge gli
orientamenti contenuti nell'ultimo progetto IRI e le proposte di
ridimensionamento recentemente avanzate dalla Nuova SIAS ed auspica
una forte iniziativa politica nei confronti dello Stato affinché
venga attuato un serio e credibile programma di ristrutturazione e
di risanamento della azienda in modo da garantire un valido futuro
produttivo ed una occupazione certa.
3 - Il problema della Nuova SIAS di Aosta va posto al centro
dei rapporti e delle trattative fra Stato e Regione, all'interno di
una visione complessiva e programmata dello Sviluppo
regionale.
In questo senso il Consiglio regionale intende avvalersi
della costante collaborazione dei parlamentari della Valle
d'Aosta.
La gravità della situazione attuale impone a tutte le parti
di far fronte alle proprie responsabilità. La Regione è pronta ad
assumere, nell'ambito dei suoi poteri statutari ed economici, tutte
le sue responsabilità promuovendo ogni utile iniziativa che da lei
possa dipendere per garantire il futuro dell'azienda.
E' necessario che il governo agisca allo stesso modo nei
confronti della CEE e cerchi di evitare e di rimediare alle confuse
politiche industriali del passato.
4 - Il Consiglio regionale è consapevole dell'importanza che
l'approvvigionamento di energia a basso costo rappresenta per
l'industria siderurgica.
Per questo continuerà il proprio impegno al fine di portare
il metanodotto sino ad Aosta.
In merito all'energia idroelettrica la Regione si impegna ad
agire tenendo fermamente presente l'esigenza della Nuova SIAS di
poterne disporre a livelli equi di costo.
In questa linea il Consiglio regionale ha sospeso la
subconcessione scaduta delle centrali della Nuova SIAS all'ENEL ed
ha proposto che la Regione si faccia promotrice della ripresa di
trattative tra Nuova SIAS ed ENEL, che, chiarendo le responsabilità
delle parti interessate, possano consentire alla Regione di
assumere le decisioni più opportune.
La salvaguardia della siderurgia valdostana è un impegno
fondamentale per l'intera comunità valdostana che deve coinvolgere
tutte le forze politiche e sociali al di là di ogni linea di
demarcazione.
E' necessaria, quindi, una forte azione unitaria sostenuta
dalla solidarietà dei lavoratori e delle loro Organizzazioni
Sindacali, degli Enti locali e di tutta l'opinione pubblica della
Valle d'Aosta.
PRESIDENTE:
Pongo in votazione l'ordine del giorno testè
letto dal Consigliere Lanivi:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità.
PRESIDENTE:
I lavori sono terminati. La seduta è
tolta.
L'adunanza termina alle ore 13.03.
