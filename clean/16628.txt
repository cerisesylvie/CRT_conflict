Classificazione
ARTIGIANATO


Resoconto integrale del dibattito dell'aula
Oggetto del Consiglio n. 3045 del 25 marzo 1998 - Resoconto
SEDUTA POMERIDIANA DEL 25 MARZO 1998
OGGETTO N. 3045/X Disegno di legge n. 290: "Norme per la tutela
della professionalità degli imprenditori artigiani e per la
repressione dell'abusivismo".
Articolo 1 (Oggetto)
1. La Regione tutela la professionalità degli imprenditori
artigiani, che svolgono la propria attività nel rispetto delle
leggi e dei regolamenti, a garanzia degli utenti e dei
consumatori.
2. Ai fini di cui al comma 1, è fatto divieto di esercitare,
anche in modo non continuativo, dietro compenso, attività
artigianali riconducibili alla produzione di beni o alla
prestazione di servizi a favore di terzi, in mancanza dei requisiti
di legge previsti per l'esercizio delle attività medesime e senza
aver adempiuto agli obblighi posti a carico dell'imprenditore
artigiano.
Articolo 2 (Denunce di irregolarità)
1. Le denunce concernenti la violazione del divieto di cui
all'articolo 1, comma 2, sono presentate alla Commissione regionale
per l'artigianato, di cui alla legge regionale 20 maggio 1986, n.
24 (Nuova disciplina dell'artigianato), e successive
modificazioni.
2. La Commissione regionale per l'artigianato è tenuta a
raccogliere dai singoli operatori e dalle associazioni di categoria
dei produttori e dei consumatori le denunce di cui al comma 1.
3. La Commissione regionale per l'artigianato, verificata la
fondatezza della denuncia, avvalendosi anche della collaborazione
delle amministrazioni pubbliche competenti in materia fiscale e del
lavoro, diffida il trasgressore attribuendo al medesimo un congruo
termine per sanare l'irregolarità.
4. Decorso con esito negativo il termine fissato per sanare
l'irregolarità, la Commissione regionale per l'artigianato promuove
nei confronti del trasgressore l'azione sanzionatoria di cui
all'articolo 3.
Articolo 3 (Sanzioni amministrative)
1. La violazione delle disposizioni di cui all'articolo 1, comma
2, comporta l'applicazione ai trasgressori della sanzione
amministrativa da lire 500.000 a lire 5.000.000, fatte salve le
specifiche sanzioni amministrative disposte da altre leggi
regionali per particolari settori delle attività artigianali.
2. Si applicano le disposizioni della legge 24 novembre 1981, n.
689 (Modifiche al sistema penale), e successive modificazioni.
3. I proventi delle sanzioni amministrative di cui al comma 1
sono introitati al capitolo 7700 (Proventi pene pecuniarie per
contravvenzioni) della parte entrata dei rispettivi bilanci di
previsione della Regione.
Articolo 4 (Attività amministrative)
1. Le attività amministrative per l'applicazione della presente
legge sono svolte dalla struttura regionale competente in materia
di artigianato alla quale è affidata la tenuta dell'albo delle
imprese artigiane.
Président La parole au rapporteur, Conseiller Piccolo.
Piccolo (FA) Il fenomeno sul quale il presente disegno di legge
intende incentrare l'attenzione attiene a quelle forme di
abusivismo che consistono nello svolgimento in modo autonomo di
attività di produzione di beni e di prestazione di servizi, quindi
all'esercizio di attività economiche in forma autonoma svolte senza
ottemperare agli obblighi di varia natura, previsti dalle normative
vigenti in campo fiscale, tecnico, professionale ed amministrativo
per l'esercizio di attività economiche in forma
imprenditoriale.
La piaga dell'abusivismo anche in Valle d'Aosta si sta sempre
più propagando e tende a consolidarsi, minaccia e condiziona sempre
più gravemente, oltre che gli imprenditori artigiani regolari, in
termini di concorrenza sleale anche i cittadini con prestazioni
scadenti e pericolose e lo stesso Stato sottraendo entrate fiscali
e previdenziali.
L'esercito delle imprese invisibili al fisco e a qualsiasi
controllo si ingrossa di 40 unità per giorno e cresce più
facilmente proprio nei periodi in cui rallenta lo sviluppo delle
imprese regolari a causa di fattori come la crisi economica e
l'aumento della pressione fiscale. L'abusivismo infatti raccoglie
adepti soprattutto fra le imprese neocostituite delle quali quasi
il 50 percento non supera i 3 anni di vita. È questo appunto il
periodo critico in cui l'impresa artigiana ha maggior bisogno di
sostegno per proseguire l'attività e in cui più grave è il rischio
di finire nel sommerso come scelta di fronte al peso dei costi.
L'abusivismo è dunque una vera e propria minaccia, una sorta di
metastasi che aggredisce e rischia di indebolire sempre più il
tessuto sano delle aziende artigiane.
Gli ultimi dati nazionali dicono che le posizioni abusive tra i
regolari, 416mila unità, occupati non dichiarati, 50mila unità e
doppilavoristi, 551mila unità, sono circa 1,22 milioni. Se queste
posizioni potessero emergere, si potrebbero creare 552mila nuovi
posti di lavoro aggiuntivi alla situazione di fatto, pari a poco
meno un terzo della disoccupazione reale italiana.
Il danno derivante dal reddito non riscosso dell'abusivo si
estende pertanto su tutti i contribuenti che finiscono poi per
pagare anche coloro che si sottraggono al fisco.
Ma i pericoli e le truffe del sommerso entrano quotidianamente
anche nelle case di tutti i cittadini utenti e consumatori in
quanto gli irregolari non hanno alcun interesse a rispettare i
requisiti tecnici organizzativi e professionali previsti da
apposite norme che regolano le attività imprenditoriali di
categoria e che prevedono disposizioni a garanzia e a tutela del
consumatore e cioè quelle relative alla sicurezza degli impianti
oppure quelle che disciplinano l'attività di autoriparazione.
Da diverse indagini condotte sia a livello europeo che nazionale
è risultato che le norme vigenti utili a reprimere il lavoro
abusivo sono spesso inadeguate e comunque non vengono applicate
secondo la loro potenzialità. Infatti è per questo che alcune
Regioni come il Piemonte e la Sardegna hanno già adottato leggi in
materia ed altre come la nostra stanno provvedendo ad adottarle in
questo periodo. Si tratta quindi di leggi che mirano non solo a
difendere la professionalità degli imprenditori artigiani, ma a
rafforzare i compiti delle Commissioni provinciali
dell'artigianato, nel caso nostro quelle nazionali, le quali hanno
la facoltà di richiedere la collaborazione degli organi ispettivi
competenti in materia, potendo svolgere compiti di istruttoria
degli atti relativi alle situazioni di abuso di cui vengono a
conoscenza, arrivando nel nostro caso anche alla sanzione.
Concludo dicendo ai colleghi che questa legge, una volta
approvata, dovrà essere opportunamente divulgata in accordo con le
organizzazioni artigiane che l'hanno caldamente richiesta. Non
sfugge a nessuno l'importanza che riveste questo disegno di legge
per la nostra Regione, non solo in termini di immagine, ma anche
sul piano concreto, in riferimento alla legge n. 690 del 26
novembre 1981. A questo proposito comunico che è previsto un
emendamento al disegno di legge: all'articolo 2, comma 4, dopo le
parole "... di cui all'articolo 3.", sono inserite le parole "...,
dandone comunicazione alle autorità e agli uffici competenti in
materia fiscale, previdenziale, assicurativa e contributiva".
Président La parole au rapporteur, Conseiller Rini.
Rini (UV) Vorrei solo aggiungere alcune piccole considerazioni.
Come ha detto il correlatore, il fenomeno dell'abusivismo si sta
propagando anche nella nostra Regione anche se, personalmente, non
credo che abbia le dimensioni che ha nelle altre regioni
italiane.
Penso che sia importantissimo tutelare le professionalità degli
imprenditori artigiani che svolgono la propria attività nel
rispetto delle leggi, che pagano le dovute tasse e che danno agli
utenti garanzia sulle prestazioni e sui prodotti.
Penso però che le categorie interessate non possano certo trarre
grandi risultati da questa legge. È probabile che il piccolo
evasore, quello che sovente è obbligato ad arrangiarsi con dei
piccoli saltuari lavori per poter sopravvivere per paura di una
sanzione che non potrebbe pagare, tiri ulteriormente la cinghia e
smetta l'attività abusiva, ma il medio e grande evasore non avrà
sicuramente paura di una sanzione che riesce a pagare con
l'attività di alcuni giorni e che pagherà solo se non si metterà in
regola nei termini che la Commissione regionale per l'artigianato
gli attribuirà.
In conclusione, se con le leggi in vigore non si è riusciti a
debellare la piaga dell'abusivismo, non si riuscirà certamente a
farlo con questa leggina.
Vi invito comunque a votare favorevolmente a questa legge che io
voterò come ho fatto in Commissione, consapevole di dare un piccolo
contributo contro l'evasione e l'abusivismo con la speranza che in
tempi brevi si riesca insieme alle categorie imprenditoriali e
artigianali a mettere in atto degli strumenti più efficaci per la
lotta al fenomeno.
Proporrei di inserire la dichiarazione di urgenza, ai sensi
dell'articolo 31, comma 3, dello Statuto speciale della Valle
d'Aosta.
Président La parole au Conseiller Tibaldi.
Tibaldi (Ind) In IV Commissione questo disegno di legge lo
abbiamo esaminato in maniera approfondita, chiedendo in
particolare, il sottoscritto ed altri colleghi, l'audizione con i
rappresentanti delle associazioni artigiane.
Il problema fondamentale è quello dell'efficacia di
quest'iniziativa nel debellare un fenomeno che è particolarmente
diffuso. Sulle cause che stanno diffondendo in maniera particolare
la nascita di imprese abusive, di imprese fantasma rispetto a
quello che è il sistema fiscale, o i cosiddetti doppiolavoristi,
che pur avendo un'attività o essendo disoccupati, vanno ad occupare
segmenti di mercato senza le prescritte autorizzazioni e iscrizioni
ai registri competenti, mi sembra che ci sia stata ampia
concordanza.
Il fenomeno è grave, riguarda anche la Valle d'Aosta e la sta
riguardando in maniera sempre più incisiva e le preoccupazioni
espresse dal mondo artigiano e dal mondo della piccola
imprenditoria sono più che mai condivisibili e devono essere
supportate.
Il problema è su quanto possa essere efficace un'iniziativa di
questo genere benché già così sperimentata in altre due regioni
italiane nel debellare questo fenomeno. Di fronte alla pressione
fiscale, che è la causa fondamentale insieme alla burocrazia
vessatoria della proliferazione delle cosiddette imprese del
sommerso, c'è da dire che il sistema ispettivo non ha dato
assolutamente una risposta convincente.
Cosa può fare allora questa legge? Questa legge attribuisce alla
Commissione regionale per l'artigianato alcune funzioni che sono
quelle di raccogliere denunce relative a situazioni di abusivismo,
di verificarne la fondatezza, di diffidare i potenziali
trasgressori ad adempiere entro un congruo termine ed eventualmente
di provvedere a sanzioni.
In poche parole si crea nella Commissione una sorta di organo
giudicante che può comminare una sanzione. La cosa importante
sarebbe che le associazioni, utilizzando quest'organismo, che è
appunto il Comitato regionale per l'artigianato, non ne facessero
un organo di stretta tutela corporativa, altrimenti si rischia di
cadere nei cosiddetti organi di giustizia sommaria che possono dare
luogo ad atti di concorrenza sleale o di rivalse che possono
prendere pieghe pericolose.
C'è da dire poi che quest'organismo regionale - per come la
legge è formulata - si colloca in maniera parallela alle
amministrazioni pubbliche competenti e lo si evince in particolare
dal comma 3 dell'articolo 2, dove la Commissione regionale,
avvalendosi anche della collaborazione delle amministrazioni
pubbliche competenti in materia fiscale e del lavoro, diffida il
trasgressore. Qui in Commissione, l'Assessore si ricorderà, avevamo
chiesto di poter intervenire con un emendamento che fosse
migliorativo di questa dizione della legge. Adesso ho sentito che
il Presidente della IV Commissione ha proposto un emendamento, però
non mi sembra che fosse quella la collocazione concordata a livello
di IV Commissione. Chiedo all'Assessore delucidazioni su questo
punto.
Président La parole à l'Assesseur à l'industrie, à l'artisanat
et à l'énergie, Mafrica.
Mafrica (GV-DS-PSE) Faccio una piccola osservazione sugli
argomenti che attirano l'attenzione del Consiglio. Abbiamo passato
prima due disegni di legge, testo unico per la cooperazione di 61
articoli e la legge che per la prima volta interviene nel settore
commerciale e utilizza competenze nuove che la Comunità europea ci
ha dato, senza molto dibattito. Vedo invece che questo tema
appassiona, questo significa che avrà un interesse che dà ragione
al fatto di intervenire.
La legge è di pochi articoli ed è ispirata a due principi. Nasce
da una sollecitazione di tutte le associazioni artigiane presenti
in Valle d'Aosta; le associazioni hanno difeso anche con una certa
veemenza e con calore in Commissione l'approvazione di questo
disegno di legge.
Il senso del disegno di legge - per rispondere a Tibaldi che ha
fatto alcune osservazioni - è il seguente. È vero che fino ad oggi
una serie di interventi previsti da norme nazionali, interventi
previsti da organi a ciò destinati non hanno dato risultati; le
associazioni di categoria ritengono che esercitando loro, per la
conoscenza che hanno del settore, un'istruttoria parallela in
collegamento con gli organi interessati e con la segnalazione - con
l'emendamento che ha proposto il Consigliere Piccolo - agli organi
competenti si possa ottenere qualche risultato di più. Poiché la
Commissione regionale per l'artigianato è l'organo di autogoverno
delle associazioni artigiane del settore artigiano, credo che noi -
senza fare un processo alle intenzioni - possiamo dare fiducia ad
un intervento che ci hanno richiesto, che ritengono importante e
che ritengono di poter gestire in modo utile.
Il secondo elemento interessante di questa legge è la novità
rispetto alle leggi del Piemonte e della Sardegna. Qui non è
prevista solo l'istruttoria e la sanzione nel caso che
l'istruttoria abbia verificato un caso di abusivismo, è previsto
anche un tentativo di riemersione nel legale dell'impresa abusiva
e, prima di erogare la sanzione, la Commissione sollecita il fatto
che l'impresa possa mettersi in regola. Quindi è un aiuto in senso
positivo non puramente sanzionatorio. Ovviamente l'aspetto pratico
potrà essere solo per effetti di deterrenza o per alcuni casi
significativi. Non credo che la Commissione dell'artigianato, che
già deve esaminare tutte le iscrizioni, tutte le cancellazioni,
possa passare il tempo a funzionare di esame di centinaia di casi,
potrà scegliere alcuni casi significativi e verificare se la
situazione può raggiungere livelli di emersione e in quel caso
determinare la sanzione.
Avevo chiesto in Commissione qual era l'emendamento che la
Commissione proponeva; ho ripreso letteralmente dalla legge della
Sardegna, come richiesto, il fatto che, al momento in cui si decide
la sanzione, della stessa si dia comunicazione alle autorità e agli
uffici competenti in materia fiscale, previdenziale, assicurativa e
contributiva ed è l'emendamento che ha presentato il Consigliere
Piccolo.
Ritengo che il voto favorevole a questa legge sia più che altro
un segnale di attenzione ad istanze provenienti dal settore
dell'artigianato che nella nostra Regione è uno dei più vitali, ha
raggiunto ormai le 3800 imprese, continua a fare investimenti, è
flessibile nei momenti di crisi, è adattabile al territorio
regionale, fa delle richieste di interventi di questo tipo per cui
credo gli si possa dare fiducia.
Président On passe à l'examen de la loi.
On vote l'article 1er:
Présents, votants et favorables: 22
Président A l'article 2 il y a l'amendement présenté par le
Conseiller Piccolo dont je donne la lecture:
Emendamento All'articolo 2, comma 4, dopo le parole "... di cui
all'articolo 3.", sono inserite le parole "..., dandone
comunicazione alle autorità e agli uffici competenti in materia
fiscale, previdenziale, assicurativa e contributiva."
On vote l'article 2 dans le texte amendé:
Articolo 2 (Denunce di irregolarità)
1. Le denunce concernenti la violazione del divieto di cui
all'articolo 1, comma 2, sono presentate alla Commissione regionale
per l'artigianato, di cui alla legge regionale 20 maggio 1986, n.
24 (Nuova disciplina dell'artigianato), e successive
modificazioni.
2. La Commissione regionale per l'artigianato è tenuta a
raccogliere dai singoli operatori e dalle associazioni di categoria
dei produttori e dei consumatori le denunce di cui al comma 1.
3. La Commissione regionale per l'artigianato, verificata la
fondatezza della denuncia, avvalendosi anche della collaborazione
delle amministrazioni pubbliche competenti in materia fiscale e del
lavoro, diffida il trasgressore attribuendo al medesimo un congruo
termine per sanare l'irregolarità.
4. Decorso con esito negativo il termine fissato per sanare
l'irregolarità, la Commissione regionale per l'artigianato promuove
nei confronti del trasgressore l'azione sanzionatoria di cui
all'articolo 3, dandone comunicazione alle autorità e agli uffici
competenti in materia fiscale, previdenziale, assicurativa e
contributiva.
Présents, votants et favorables: 22
Président On vote l'article 3:
Présents, votants et favorables: 22
Président On vote l'article 4:
Présents, votants et favorables: 22
Président On vote l'article 5, déclaration d'urgence:
Articolo 5 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Présents, votants et favorables: 22
Président On vote la loi dans son ensemble:
Présents, votants et favorables: 24
Le Conseil approuve à l'unanimité.
