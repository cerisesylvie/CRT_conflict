Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1073 del 7 novembre 2019 - Resoconto
OGGETTO N. 1073/XV - Interpellanza: "Notizie sull'utilizzo
della nuova sala operatoria ibrida dell'ospedale
regionale".
Rini (Presidente) -
Punto 18 all'ordine del giorno. Per
l'illustrazione, la parola al collega Sammaritani.
Sammaritani (LEGA VDA) -
Per la mattinata della sanità,
continuiamo con la questione della sala ibrida, che è stata
attivata nel mese di maggio scorso. Una sala che ha richiesto un
investimento notevole: si parla di 2,5 milioni di euro e
probabilmente è un arrotondamento per difetto, perché qualcuno
parla di 3 milioni di euro di investimento. Come la stessa stampa
che se ne è occupata al momento dell'inaugurazione ha riportato,
questa sala ibrida per interventi multidisciplinari o singoli è
nata come presidio per coinvolgere le strutture di chirurgia, di
cardiologia, di rianimazione e di radiologia interventistica,
perché sono previsti appunto in questa sala interventi di chirurgia
vascolare, di emodinamica, di elettrofisiologia e radiologia
interventistica. Ebbene, sempre in sede di inaugurazione, il
direttore del dipartimento di emergenza, rianimazione e anestesia,
il DERA, dichiarava: "è un
upgrade
di tutto il blocco
operatorio che mette assieme più professionisti medici, per
garantire risultati ottimi".
Interpello l'Assessore competente per sapere quali e quante
siano state le tipologie di procedure e interventi eseguiti dal
momento dell'apertura, quale sia la complessità chirurgica dei
medesimi e in quali date sono stati eseguiti. Chiedo poi a quale
specialità appartengano i medici che vi hanno operato e con quale
frequenza numerica, quali siano i costi degli interventi eseguiti
nella nuova sala ibrida, quanti siano stati i pazienti residenti in
Valle d'Aosta e quanti quelli delle altre regioni operati nella
nuova sala e quanti nelle sale operatorie tradizionali, suddivisi
per specialità. Quali eventuali criticità infine siano insorte,
eventualmente, a seguito dell'attivazione della nuova sala e come
si pensa di risolverle. Quindi tutta una serie di dati importanti
per cominciare a capire effettivamente in che direzione siamo
andati attraverso questo nuovo presidio operatorio.
Dalle ore 10:07 assume la presidenza il vicepresidente
Distort.
Distort (Presidente) -
Per la risposta, la parola
all'assessore Baccega.
Baccega (UV) -
Sono ormai diversi Consigli che la sanità
è fortemente incalzata soprattutto da voi, collega Sammaritani,
quindi da questo punto di vista non mi stupisco. Abbiamo forze ed
energie per controbattere ma anche per accettare dei consigli,
peraltro: non è che ci chiudiamo a riccio rispetto a
forma
mentis
precostituite, nel modo più assoluto. Abbiamo forza ed
energia per controbattere punto su punto, laddove le critiche sono
dettate da interpretazioni, le chiamo così per non chiamarle in
modo diverso, che poi vengono date pubblicamente, che sono errate e
che sono fuori da ogni logica.
Rientrando nella logica dell'interpellanza, ovviamente sono dati
che mi ha fornito l'azienda USL, perché è lei che gestisce tutta la
parte della sanità. La sala ibrida è entrata in funzione appunto il
20 maggio e il primo periodo dell'attività si va a connotare quale
sperimentale per le specialità che maggiormente sono interessate
all'utilizzo della stessa, per tipologie di procedure e di
interventi che più necessitano della struttura e delle
apparecchiature della sala stessa. Inoltre nel mese di agosto si è
rilevata una flessione dell'attività chirurgica, questo in
generale, a causa del periodo di ferie estive che ha ovviamente
coinvolto anche l'attività della sala ibrida. Le specialità prese
in considerazione dall'azienda per formulare questa risposta sono:
la chirurgia vascolare, la cardiologia e la radiologia, in quanto
uniche utilizzatrici al momento della sala ibrida.
Per la radiologia l'utilizzo di tale sala è in prevalenza
dedicato alle vertebroplastiche. Per le altre strutture chirurgiche
è in atto un percorso formativo che consentirà nel breve periodo
l'utilizzo della sala ibrida, anche da parte di queste. L'utilizzo
della sala ibrida, per una serie di interventi e di procedure, ha
consentito di ridurre il rischio clinico e di operare in condizioni
organizzative e sicuramente migliorative, questo a detta di tutti.
Devo dire che a commento stiamo ricevendo una serie di suggestioni,
email
, telefonate da chirurghi e medici di fuori, anche
sull'onda di una intervista nazionale che io feci la settimana
scorsa e il fatto di avere la sala ibrida è sicuramente uno degli
elementi positivi che può essere di grande attrattività; laddove la
strumentazione è di livello, ovviamente l'attrattività
migliora.
Complessivamente il numero totale di interventi chirurgici sala
ibrida nel periodo dal 20 maggio al 15 ottobre è stato di 261
interventi, al quale si devono aggiungere a livello di procedure
123 coronarografie. Come da programmazione sottoscritta e condivisa
dai direttori, gli spazi dedicati a livello settimanale in sala
ibrida sono stati: due giorni per la cardiologia, due giorni per la
chirurgia vascolare, un giorno per la radiologia interventistica.
Il resto dell'attività è fatta in Sala Angio 1, con uno schema che
si integra con quello della sala ibrida, in modo da poter garantire
il trattamento delle patologie elettive urgenti ed in emergenza
sulle dodici ore diurne per continuità, due giorni per la
cardiologia, tre giorni per la radiologia interventistica. Da
quanto sopra, considerati come detto il periodo estivo e il
rodaggio della struttura, si ritiene pienamente raggiungibile
l'obiettivo di 900 interventi annui e di seguito si elencano in
ordine di frequenza e specialità gli interventi effettuati in sala
ibrida facendo riferimento alla classificazione ICD 9 CM. Se gliela
leggo mi brucio tutto il tempo per la risposta: poi faccio una
fotocopia e le do l'elenco dei diversi interventi.
Quali sono i costi degli interventi e il costo medio degli
interventi per specialità. È evidente che il costo per singola
tipologia di intervento è variabile a seconda della complessità
clinica. Per quanto concerne la cardiologia si è scorporato il dato
relativo alle coronarografie e il costo si riferisce, al momento,
esclusivamente al materiale di consumo, quindi non c'è il personale
che ha un'incidenza, però questo costo sarà proiettato sicuramente
entro fine anno per definire effettivamente quale è il costo. Gli
altri costi, personale e spese generali, sono in fase di
monitoraggio, pertanto il dato complessivo non è ancora
consolidato. Per la cardiologia il costo medio è di 2566 euro, per
le coronarografie di 300 euro, la chirurgia vascolare ha un costo
medio a intervento di 2399 euro, la radiologia di 270 euro.
Di seguito c'è una tabella con l'indicazione del numero totale
di interventi in sala ibrida e anche nelle altre sale, nelle sale
operatorie tradizionali, suddivisi per residenti valdostani e non
residenti, nonché per specialità. Nella sala ibrida gli interventi
totali in chirurgia vascolare sono stati 121 di cui residenti 91,
non residenti 30. In cardiologia, sempre sala ibrida, 118
interventi totali, 98 residenti e 20 non residenti. Radiologia: 22
interventi, 19 residenti e 3 non residenti. Nelle altre sale gli
interventi totali sono stati 405 e glieli do suddivisi: 112 in
chirurgia vascolare, di cui 88 residenti e 24 non residenti; 129 in
cardiologia, di cui 107 residenti, 22 non residenti; 164 in
radiologia di cui 98 residenti e 66 non residenti. Quindi, un
totale in altre sale di 405 interventi, di cui 293 erano residenti
e 112 non residenti. L'utilizzo della sala ibrida è in linea con
gli accordi presi dai direttori di strutture complesse interessati
nel 2016 e confermati nel dicembre 2018 con documento sottoscritto,
fatte salve le normali criticità derivanti dalle fasi di
startup.
Attualmente la sala funziona in modo adeguato
rispetto agli standard previsti. Questo è quanto l'azienda USL mi
ha sottoscritto rispetto ai quesiti da lei posti.
Presidente
-
Per la replica la parola al collega
Sammaritani.
Sammaritani (LEGA VDA) -
Grazie Assessore per la
risposta, anche se da un lato io comprendo si tratta di un presidio
operatorio che è stato inaugurato pochi mesi fa e quindi questa
prima iniziativa, è evidente, lo avrà immaginato anche lei, è
soltanto un modo per dire: vediamo un pochino come sta iniziando a
funzionare e monitoreremo poi quelli che saranno i risultati nel
tempo, perché è chiaro che in pochi mesi non si può certo dare dei
giudizi. Volevo ribadire soltanto che si è trattato di un
intervento economicamente importante, ci sono state all'epoca
numerose polemiche, ci sono state anche delle iniziative come
esposti, interventi ispettivi dei Carabinieri indicati anche dalla
stampa, quindi è importante comprendere a posteriori se veramente
abbiamo fatto bene, se potevamo fare altro o comunque se è stata in
ogni caso una scelta oculata ed opportuna. Comunque, questo lo dirà
probabilmente il tempo.
Come dicevo, questa prima iniziativa serve a far comprendere che
monitoriamo e continueremo a monitorare costantemente la situazione
di tutta la sanità, ma anche di questo presidio operatorio, perché
come ricordo quando eravamo noi in Giunta lei Assessore ci diceva
spesso e ci ricordava che voi avreste vigilato, altrettanto sembra
che dobbiamo fare noi e lo faremo sicuramente. Il problema
fondamentale, al di là dei dati che lei mi fornirà, mi ha fornito
in parte e la ringrazio di questo, è un pochino invece concentrato
nell'ultima parte della mia interpellanza, cioè quella che riguarda
eventuali criticità che siano insorte a seguito dell'attivazione di
questa sala ibrida, perché da voci che ci arrivano purtroppo
sembrerebbe che, per carità lo strumento è valido, ma siano sorte
delle problematiche in ordine al personale, eccetera. Questo
probabilmente lo verificheremo un pochino più avanti.
L'auspicio è soltanto quello in senso costruttivo di dire:
abbiamo uno strumento in più. Se effettivamente dovesse servire,
per esempio, a far sì che la mobilità attiva sia positiva, nel
senso che arrivi qualcuno anche da fuori a farsi operare, ben
venga, ci mancherebbe, ci serve perché sappiamo quale sia il
bilancio fra mobilità attiva e passiva, quindi è sicuramente un
dato positivo questo. Mi auguro che voglia monitorare anche lei
nella sua veste e far sì che - sicuramente non abbiamo bisogno di
altre criticità nella sanità, perché stiamo dicendo che le sono
tante e sono anche serie - questo strumento non diventi un
ulteriore motivo di ulteriori criticità, ma semmai appunto di
sviluppo per la nostra sanità che ne ha tanto bisogno.
