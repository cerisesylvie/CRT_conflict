Classificazione
CONSIGLIO REGIONALE
Attività consiliare d'aula



Oggetto del Consiglio n. 2010 del 16 novembre 2022 - Resoconto
OBJET N° 2010/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Ha chiesto la parola il Presidente della Regione, ne ha
facoltà.
Lavevaz (UV) -
Vorrei aprire queste comunicazioni con un
pensiero rivolto a Pierantonio Genestrone, che ci ha lasciato ieri
a 78 anni. Per quasi 40 anni Genestrone è stato un imprenditore
capace di essere punto di riferimento per i colleghi, come per le
istituzioni. Per quasi 40 anni è stato a capo di Confcommercio e,
insieme a lui, i commercianti valdostani hanno affrontato
cambiamenti radicali, accompagnando una trasformazione che ha visto
la nostra Regione proiettarsi verso un'epoca nuova. Le condoglianze
mie e del Governo vanno a tutti i familiari, gli amici e i compagni
di tanti anni di lavoro all'interno della nostra comunità.
Vorrei quindi condividere con tutti i colleghi la notizia che
tra il Governo centrale e le Regioni si è aperto un confronto sulla
riforma delle autonomie regionali in Italia. Si tratta di un tema
che è stato messo sul tavolo dal Ministro Calderoli, con la
presentazione di una bozza di disegno di legge che è il punto di
partenza di un confronto cui parteciperemo nei prossimi giorni,
prima con tutte le Regioni quindi con un tavolo che riunisce
Regioni e Province a Statuto speciale. È mia intenzione tenere
aggiornato il Consiglio su questo iter che riveste un particolare
interesse per la Valle d'Aosta. Per questo parteciperemo
attivamente al confronto, anzitutto con le altre realtà a Statuto
speciale, perché siano salvaguardate le peculiarità che ciascuna
delle nostre realtà ha sviluppato nei decenni. Guardiamo questo
percorso con attenzione e interesse perché siamo convinti che il
protagonismo delle Regioni possa essere un valore aggiunto per lo
sviluppo di uno Stato attento alle diversità dei territori.
Il secondo elemento che voglio condividere, come ho annunciato
nei mesi scorsi, - e che sta procedendo secondo quanto previsto -,
è il percorso di confronto con SDA Bocconi, per lavorare al
ripensamento delle strutture dell'Amministrazione regionale. La
scorsa settimana, insieme alla Giunta, abbiamo avuto un primo
importante momento di restituzione delle analisi svolte,
coinvolgendo anche il personale dipendente di cui sono state
indagate le aspettative e le sensazioni; sono emerse criticità note
ma anche spunti interessanti di riflessione che possono essere un
buon banco di lavoro per lo sviluppo di modelli diversi. Sono
emersi elementi sia sul benessere organizzativo, sia sui punti di
vista dei dipendenti, che evidenziano in maniera anche quantitativa
quali aspetti possono aver bisogno d'interventi più netti. Questi
dati saranno adesso illustrati ai dirigenti per un ulteriore
confronto, che sarà alla base per la fase più incentrata
sull'analisi e sulla progettazione.
Presidente -
Si è prenotato il consigliere Manfrin.
Manfrin (LEGA VDA) -
Le chiederei una riunione della
Capigruppo.
Presidente -
Il Consiglio è sospeso.
La seduta è sospesa dalle ore 09:15 alle ore 10:04.
Bertin (Presidente) -
Riprendiamo i lavori dopo la
riunione della Conferenza dei Capigruppo e la riunione dei gruppi
di minoranza. Siamo rimasti al punto 2 all'ordine del giorno nel
quale il Presidente della Regione aveva ricordato la scomparsa di
Pierantonio Genestrone. Si è prenotato il consigliere
Marguerettaz.
Marguerettaz (UV) -
Allacciandomi a quanto detto dal
presidente Lavevaz, come gruppo dell'Union Valdôtaine vogliamo
anche noi ricordare Pier Genestrone. Io posso dire di aver lavorato
diversi anni con Pier e di riconoscere in lui sempre un grande
entusiasmo e una grande voglia di confrontarsi; non sempre, come
spesso accade, le idee e le posizioni coincidevano, questo è un
altro discorso, ma sicuramente un uomo che ha rappresentato un
riferimento per tutto il mondo dei commercianti e anche un
riferimento per le istituzioni: il ruolo che ha avuto all'interno
della Confcommercio, della FIPE, ma anche in istituzioni e in
partecipate regionali... Vicepresidente della Banca della Valle
d'Aosta, Vicepresidente della Finaosta, un ruolo importante - mi
sembra che il collega Giulio Grosjacques... - nella Camera di
Commercio e nella
Chambre
. È sempre quindi con grande
tristezza che si prende atto che una parte della storia, una parte
delle persone che hanno vissuto con noi tutta una serie di anni non
c'è più.
Anche dal punto di vista politico lui si vantava sempre di
essere un vero democristiano, questo lo diceva con orgoglio; ma
ovviamente, non essendo io democristiano, riconoscevo in lui questa
capacità di dialogo, capace di avere da un lato grandi scontri ma
anche grande attività di compromesso e di ricerca della soluzione.
Mai degli attacchi dal punto di vista personale, dal punto di vista
- come dire? - dell'ultima battaglia dell'orgoglio individuale,
sempre cercava delle soluzioni.
Io, associandomi al ricordo che ha fatto il presidente Lavevaz,
a nome del gruppo dell'Union Valdôtaine, faccio le condoglianze a
suo figlio, alla sua famiglia e a tutti gli amici che hanno
condiviso un percorso, sperando che comunque parte della sua
attività lasci una traccia e in qualche modo ci consigli, ci
ispiri, in un momento come questo, nel ricercare un dialogo e
trovare delle soluzioni anche nel momento in cui queste soluzioni
appaiono molto difficili.
Presidente -
Su quest'aspetto altri vogliono intervenire?
Ha chiesto la parola il consigliere Rollandin, ne ha facoltà.
Rollandin (PA) -
Noi ci associamo naturalmente alle
condoglianze che già i colleghi hanno voluto sottolineare nella
figura di Genestrone. Personalmente ho avuto l'occasione di
frequentare per lungo tempo questa figura che era poliglotta, era
nel servizio della stazione e, nel contempo, era rappresentante di
tutta una serie di associazioni a livello locale e aveva una grande
capacità di presentarsi anche a livello nazionale nelle singole
situazioni, soprattutto per mantenere dei rapporti nell'ambito
dell'attività che aveva sempre seguito. Questo è un aspetto molto
importante perché, come sempre, verifichiamo anche adesso, il
discorso è parlarne e discutere a livello locale, diverso è avere
un
trait d'union
con la parte nazionale, soprattutto per
verificare le nostre situazioni con quello che a livello nazionale
molte volte non viene recepito e, tramite quel
trait
d'union,
riuscire a rompere quelle difficoltà che molto spesso
noi abbiamo verificato e ancora verifichiamo nell'ambito di quello
che vorremmo che venisse capito anche a livello nazionale.
Per quanto ci riguarda, anche noi ci uniamo alle condoglianze a
tutta la famiglia, personalmente ho frequentato per tanto tempo la
stazione perché faceva anche mensa, faceva anche il punto di
riferimento per quanti volevano partecipare, direttamente, e sempre
c'era da una parte una buona parola per vedere di ridurre le
difficoltà di rapporti anche tra le singole attivazioni nelle varie
attività con la Regione e, soprattutto, tenendo conto che lui si
dava disponibile per fare da tramite nell'ambito delle singole
attività.
Con rammarico prendiamo atto di quello che è successo, vogliamo
associarsi alle condoglianze che già sono state fatte. La figura di
Genestrone è una figura che sicuramente ci mancherà.
Presidente -
Consigliere Baccega, a lei la parola.
Baccega (FI) -
Abbiamo anche noi appreso con grande
dispiacere della scomparsa di Pier Genestrone, amico, persona,
professionista serio, con il quale ho condiviso alcuni percorsi,
dapprima in Consiglio comunale ad Aosta, poi nel Consiglio di
amministrazione della Banca della Valle d'Aosta e poi, ancora, come
grande motore della Confcommercio valdostana, che per tanti anni ha
guidato.
Anche noi, come Forza Italia, ci associamo alle condoglianze a
tutta la famiglia e siamo davvero ulteriormente rammaricati per la
scomparsa di quest'importante figura che tanto ha lasciato alla
nostra Regione.
Presidente -
Ci sono altri interventi su questo punto? Ha
chiesto la parola il consigliere Manfrin, ne ha facoltà.
Manfrin (LEGA VDA) -
Intervengo semplicemente per
spiegare a quest'Aula e ai Valdostani che sono all'esterno le
motivazioni della richiesta di una convocazione della Conferenza
dei Capigruppo.
Le motivazioni sono queste: abbiamo chiesto all'interno della
Conferenza dei Capigruppo che venisse portata all'interno di
quest'aula una discussione politica nel merito delle scelte fatte
in questi giorni o le "non scelte" che sono state fatte in questi
giorni, in queste settimane, in questi mesi, in questo anno e mezzo
e ritenevamo che fare chiarezza nei confronti dei Valdostani e,
oltre alle anticipazioni giornalistiche, spiegare cosa sta
accadendo all'interno di quest'aula fosse opportuno. La risicata
maggioranza ha ritenuto che questo non fosse opportuno.
Io mi attengo a quanto abbiamo già comunicato, mi permetto
semplicemente di chiederle una cosa, e lo chiedo al presidente
della Regione Lavevaz: "Presidente, a fronte di tutto quello che
viene detto, di tutto quello che è stato riportato, di tutto quello
che è accaduto, delle mancate scelte di questi diciotto mesi, le
sembra davvero serio non dire nemmeno una parola all'interno di
questo Consiglio? Se le sembra serio, continui così. Secondo noi,
non è assolutamente serio".
Presidente -
Si è prenotato il consigliere Aggravi.
Aggravi (LEGA VDA) -
Nelle sue comunicazioni il
presidente Lavevaz ha citato il lavoro proficuo che si sta
conducendo con il sostegno dell'Università Bocconi sull'evoluzione
della macchina amministrativa e ha anche annunciato che le prime
risultanze verranno condivise con i dirigenti e con le figure
apicali dell'organizzazione.
Io volevo chiedere al Presidente se nel mandato che è stato
affidato al prestigioso Ateneo c'è anche un capitolo che riguarda
le modalità o le soluzioni o gli scenari per dirimere la crisi
politica che sta subendo questa maggioranza; un punto dedicato a un
supporto in particolare a lei, e mi permetta anche di esserle
vicino, perché io in questi giorni ho letto e ho pensato
erroneamente che fosse l'Union Valdôtaine a tenere in ostaggio la
compagine di maggioranza, ma poi mi sono dovuto ricredere perché, a
fronte di quello che ho letto, ho visto che sono gli alleati che
tengono in ostaggio l'Union Valdôtaine e lei ha una sorta di
sindrome di Stoccolma, mi sembra. Su questo aspetto quindi le sono
vicino e mi spiace, ma credo sia opportuno fare chiarezza, come ha
detto il collega Manfrin e com'è stato chiesto, ma sa perché,
banalmente? Perché noi, nello scorso Consiglio e in quelli
precedenti, ci siamo trovati Assessori, e non solo, che, nel
momento in cui si discutevano intendimenti o impegnative sulle
mozioni, ci dicevano: "non sappiamo se saremo qua, non sappiamo se
possiamo prenderci degli impegni", ma è il modo di lavorare? È un
modo serio di andare avanti? Io questo non lo so. Non dico più
niente sul presidente Bertin, che mi stupisce sinceramente, le sue
invettive sull'etica politica, sul modo di fare le conosciamo e le
abbiamo viste, ma da quando è seduto lassù, da quando ricopre
questa carica è cambiato notevolmente e non richiama più all'ordine
del modo di fare aula, se non per zittire chi dall'opposizione
cerca chiarezza.
Io credo sia necessario per poter continuare, per capire se le
impegnative oggi potete prendervele oppure no, se gli intendimenti
li potete dare oppure no, perché altrimenti... ci sentiamo spesso
dire da qualche Assessore: "io magari da qui al prossimo Consiglio
mi dimetto perché non ce la faccio più", ecco, dimettetevi
piuttosto, fate qualcosa ma sinceramente date una risposta.
Le sono ancora vicino per la sindrome di Stoccolma,
Presidente.
Presidente -
Consigliere Aggravi, il compito del
Presidente del Consiglio è quello di applicare il Regolamento. Il
Regolamento prevede che le discussioni sulle comunicazioni debbono
attenersi alle comunicazioni, cosa che ho già ricordato in
precedenza, anche alla Conferenza dei Capigruppo.
Come avevamo accennato in quell'occasione, il consigliere
Manfrin si era detto d'accordo nel semplicemente ricordare la sua
richiesta di convocazione della Conferenza dei Capigruppo e di non
interpretare il Regolamento in modo non esatto e di fare
comunicazioni sulle "non comunicazioni".
Vi invito pertanto a mantenere gli interventi sugli argomenti
trattati nelle comunicazioni, come previsto dal Regolamento, che
devo far applicare.
La parola al consigliere Carrel.
Carrel (PA) -
Il presidente Lavevaz ci ha parlato del
tavolo per le autonomie, per una riforma voluta dal Governo
centrale e la domanda sorge spontanea: con quale rappresentanza ci
presentiamo a questo tavolo? Crediamo realmente che i Ministri, le
nuove istituzioni del Governo centrale non vedano la situazione
politica in cui verte la Valle d'Aosta e il Governo Lavevaz? Credo
che questo sia un aspetto rilevante da affrontare in
quest'aula.
Abbiamo letto tante cose e tantissime persone ci fermano noi
come immagino chiunque in quest'aula - per chiederci cosa sta
succedendo. Non dobbiamo chiederci solamente come rispondere ai
cittadini a cui dobbiamo dare delle risposte, ma dobbiamo anche
capire qual è il peso...
Presidente -
Consigliere Carrel...
Carrel (PA) -
...scusi, Presidente, sto chiedendo qual è
il peso istituzionale con cui ci presentiamo a determinati tavoli
con il Governo centrale. L'ho già chiesto nel precedente Consiglio
e torno a richiederlo. La situazione non è cambiata, ce lo ha detto
il presidente Lavevaz durante la Capigruppo. È tutto a posto?
Quello che leggiamo sui giornali non fa bene a noi come istituzione
e non fa bene alla Valle d'Aosta, quindi credo che sia opportuno
ripartire dal dialogo, ripartire ognuno con le proprie
responsabilità e al più presto possibile in quanto, in caso
contrario, vi sarà solamente più la strada delle elezioni, che è
una strada che non vorremmo percorrere ma, vista la situazione e il
perdurare di certe situazioni, se la politica, i Consiglieri, i
gruppi consiliari e i movimenti non riescono a dare dignità a
questa Regione...
Presidente -
Concluda...
Carrel (PA) -
...e permettere a chiunque stia al Governo
di dialogare con il Governo centrale per rappresentare la nostra
Regione, e lo dico come unica forza autonomista all'opposizione,
questo è un grande peccato, perché perdiamo di credibilità come
intera Regione e non solamente voi come maggioranza o noi come
Consiglio. Questo è ancora più delicato e difficile.
Presidente -
Si è prenotato il consigliere Marquis, a cui
ricordo il Regolamento e di attenersi alle comunicazioni.
Marquis (FI) -
Sicuramente riteniamo che questo delle
comunicazioni sia un momento in cui si debba fare un minimo di
considerazione politica riguardo alla contingenza.
Dal 28 ottobre leggiamo di tutto e di più sui giornali,
ascoltiamo di tutto e di più sulle televisioni e fa strano che in
quest'aula, che è la sede deputata per discutere, per attuare la
nostra democrazia, lei, presidente Bertin, voglia mettere il
bavaglio ai Consiglieri di opposizione.
Credo che si debba assumere le sue responsabilità, è da diversi
lustri che lei frequenta quest'aula e non riusciamo a capire la sua
capacità camaleontica di adattamento, com'è mutata rispetto a come
si poneva in passato.
Presidente -
Guardi consigliere Marquis...
Marquis (FI) -
La prego di lasciarmi intervenire,
dopodiché avrà spazio per replicare.
Presidente -
Devo far applicare il Regolamento.
Marquis (FI) -
È dal 21 maggio 2021 che la Valle d'Aosta
sta vivendo una situazione di oggettiva difficoltà, dal momento che
la collega Minelli si è dimessa...
Presidente -
Consigliere Marquis...
Marquis (FI) -
È stato detto che nel giro di qualche
giorno si sistemava la questione. Fossimo su Venere, sicuramente
oggi saremmo entrati nel terzo giorno, perché su Venere, come voi
sapete, il giorno corrisponde a 243 giorni del pianeta Terra,
pertanto probabilmente ci si riferiva agli abitanti di Venere in
quel momento.
Presidente -
Consigliere Marquis...
Marquis (FI) -
Presidente...
Presidente -
Non è che ho piacere nell'interromperla,
però abbiamo fatto questa discussione nella Conferenza dei
Capigruppo, nella quale abbiamo convenuto che ci sarebbe stato un
intervento del consigliere Manfrin per spiegare le ragioni della
sospensione, ma che non si sarebbe aperta una discussione politica
in deroga al Regolamento, poiché la Conferenza dei Capigruppo così
ha deciso.
Non è una mia decisione, non è una sua decisione, ma dobbiamo
attenerci al Regolamento. Non possiamo introdurre una discussione
politica in quanto è stata - per ragioni motivate - non prevista
dalla Conferenza dei Capigruppo.
Cambiare il Regolamento - utilizzando le comunicazioni del
Presidente che, tra l'altro, non riguardavano quest'aspetto, per
aprire una discussione politica, che è stata chiesta legittimamente
da parte della minoranza e che non è inserita nell'ordine del
giorno - è un atteggiamento che non può essere accettato, non
perché non capisca la sua posizione, ma la decisione della
Conferenza dei Capigruppo dev'essere rispettata, come il
Regolamento, come peraltro l'accordo è stato trovato nella
Conferenza stessa.
Pertanto se ha da intervenire sulle comunicazioni del
Presidente, bene. Altrimenti, se è una discussione politica, vi
sono altri strumenti per affrontare questi temi e non utilizzando
in modo non regolamentare le comunicazioni del Presidente della
Regione.
Marquis (FI) -
Posso Presidente?
Presidente -
Se si attiene alle...
Marquis (FI) -
Nel momento delle comunicazioni, è
consuetudine che si discuta anche sulle "non comunicazioni",
pertanto è sempre stato applicato un criterio di soggettività
comportamentale. Pertanto la preghiamo di avere la pazienza di
ascoltare il sottoscritto e i colleghi che si sono iscritti e
prenotati a parlare, perché diversamente credo che lei voglia
imbavagliare l'Aula. La preghiamo, come abbiamo avuto la pazienza
di ascoltare lei, di gestire l'aula ascoltando anche il pensiero
degli altri.
Presidente -
Non voglio imbavagliare nessuna discussione,
però la Conferenza dei Capigruppo ha scelto diversamente di una
discussione politica e, per quanto riguarda il Regolamento, esso è
stato recentemente modificato proprio al fine di non trasformare le
comunicazioni in discussioni politiche quando queste non sono
organizzate.
Marquis (FI) -
Le chiedo di aggiornare il tempo,
Presidente.
Presidente -
Io le chiedo però di rimanere sulle
comunicazioni del Presidente, altrimenti mi trovo obbligato
a...
Marquis (FI) -
Torniamo alle considerazioni politiche.
Come hanno detto i colleghi che sono intervenuti in precedenza,
stiamo vivendo una situazione di natura paradossale, caro
Presidente: una situazione paradossale perché abbiamo dovuto
ritirare le iniziative ispettive negli scorsi Consigli regionali
perché ci è stato detto dal Governo che non c'era la condizione per
poter fare delle valutazioni di prospettiva politica. Nel frattempo
abbiamo letto di tutto sui giornali e credo che oggi sia
importante, anche per mettere l'opposizione nelle condizioni di
poter fare il suo lavoro, di esprimerci su questo fatto, se c'è un
Governo, se non c'è...
Presidente -
Consigliere Marquis, lei...
Marquis (FI) -
Se c'è la capacità di formare la Giunta o
se non c'è...
Presidente -
Consigliere Marquis...
Marquis (FI) -.
..ma, Presidente, abbia pazienza...
Presidente -
C'è un Regolamento, guardi, abbiamo appena
fatto una Capigruppo, nel decidere di rispettare il Regolamento...
nel caso in cui si decida altrimenti, io sospendo, riconvoco la
Capigruppo e ne discutiamo di nuovo, perché è inutile che facciamo
una cosa...
Marquis (FI) -
Presidente Bertin, le chiedo una
sospensione per una riunione dei gruppi di opposizione.
Presidente -
Va bene.
Marquis (FI) -
Grazie.
La seduta è sospesa dalle ore 10:27 alle ore 10:59.
Bertin (Presidente) -
Possiamo riprendere i lavori dopo
la sospensione richiesta dal Capogruppo di Forza Italia. Si è
prenotato il consigliere Marquis... Aspettiamo soltanto che il
sistema... c'è un problema... consigliere Marquis, a lei la
parola.
Marquis (FI) -
Vista l'impossibilità di esprimerci
durante le comunicazioni, abbiamo convenuto, come gruppi di
opposizione, di rinunciare agli interventi e procederemo con
un'iniziativa diversa durante i lavori del Consiglio.
