Classificazione
OPERE PUBBLICHE



Oggetto del Consiglio n. 117 del 2 dicembre 2020 - Resoconto
OGGETTO N. 117/XVI - Interrogazione: "Notizie sui lavori di
realizzazione del vallo di contenimento per la messa in sicurezza
della frana di Quincinetto".
Bertin (Presidente) -
Possiamo riprendere l'ordine del
giorno del Consiglio ritornando, dopo l'inversione fatta questa
mattina, al punto n. 4 dell'ordine del giorno. Per il Governo
risponde il Presidente della Regione, a cui do la parola.
Lavevaz (UV) -
Con riferimento all'interrogazione, la
Società Autostrade Valdostane, che abbiamo interpellato per avere
un aggiornamento della situazione, ci ha comunicato che, per la
parte di opere di protezione fisica di pertinenza della
concessionaria, ad inizio marzo 2020 è stata completata
l'installazione di una rete paramassi provvisoria, che consente di
proteggere le infrastrutture autostradali nel caso di caduta di
massi di modeste dimensioni e di rimodulare le procedure di
gestione di intervento in caso di allarme. Parallelamente la SAV ha
completato e verificato a livello di progettazione definitiva il
progetto del vallo paramassi definitivo in fregio alla carreggiata
autostradale. Il progetto è quindi stato trasmesso per
l'approvazione di competenza al Ministero delle infrastrutture e
dei trasporti il 22 luglio 2020 e la società sta verificando, con
l'ufficio del Ministero, quanto necessario per accelerare l'iter di
approvazione del progetto.
La realizzazione del vallo paramassi in fregio alla carreggiata
autostradale rappresenta l'intervento di maggiore utilità ai fini
della sicurezza anche in vista degli eventuali interventi sul
versante per il disgaggio della frana stessa.
Della progettazione questi interventi si stanno occupando,
ciascuno per quanto di competenza, Regione Piemonte e il Comune di
Quincinetto.
Il prossimo 17 dicembre è prevista presso la Regione Piemonte
una nuova riunione del Comitato tecnico tra Regione Piemonte e
Regione Autonoma Valle d'Aosta, SAV, Centro di competenza
Protezione Civile e Università di Firenze e il Comune di
Quincinetto
Presidente -
Per la replica il consigliere Rollandin, ne
ha facoltà.
Rollandin (PA) -
Grazie Presidente per le risposte
parziali. Siamo stati sollecitati a presentare questa
interrogazione per due motivi sostanziali: il primo che fra un po'
sono dieci anni dalla prima frana di sassi che è venuta giù, nel
2012 fra un po' arriviamo a dieci anni.
La seconda questione fondamentale è che negli impegni presi
reciprocamente dalle due Regioni e dalla SAV, con la consulenza che
c'è stata con tutte le organizzazioni, c'era un impegno per finire
i lavori del paramassi definitivo entro quest'anno, il che
naturalmente non succederà ma paradossalmente la preoccupazione
della Bassa Valle e delle Valli laterali della nostra Valle qual è?
È che si facciano poi i lavori, quindi con il chiudere una
carreggiata, proprio nel momento in cui c'è più traffico, mentre
paradossalmente, quando c'era la prima ondata di Coronavirus, non
si è fatto nulla e le autostrade erano vuote, si poteva fare
tranquillamente. Paradossalmente non è un problema di soldi, perché
ci sono quattro miliardi pronti per realizzare le opere che sono
necessarie.
Ora, lei sa quanto me e quanto i colleghi che cosa significhi
quando c'era il caos sull'autostrada, praticamente da
Pont-Saint-Martin in su, in tutta la regione era disastro. Adesso
hanno rifatto il ponte sulla Dora ma non è quello che ci risolve il
problema e quindi i residenti sono molto preoccupati perché se, per
definire i lavori, lo fanno nel momento in cui c'è più traffico,
chiaramente si ritorna alle problematiche di allora. Io quindi
chiederei gentilmente di fare una sollecitazione un po' più
pesante, perché poi so che comunque c'è stato un interessamento,
però questo problema, rispetto ad altri interventi, è sempre messo
un po' all'angolo.
C'è dagli studi una previsione che non porta ad avere una
presenza di massi che precipitano tutti assieme, sono stati fatti
durante questi anni tutta una serie di esami della roccia della
zona, quindi si sa come potrebbero comportarsi questi massi, però
quello che preoccupa è proprio il disagio che ci sarebbe se questi
lavori venissero fatti proprio nel momento in cui c'è maggior
traffico, non solo il traffico normale ma anche il traffico
pesante. Non dimentichiamoci che fra un po' sono gli unici punti di
collegamento per la Svizzera e per la Francia.
Chiederei quindi proprio di fare un attimo di attenzione in più
perché questo è un problema non indifferente, al di là di tutto
quello che si è detto in questi anni.
