Classificazione
CONSIGLIO REGIONALE
Attività consiliare d'aula



Oggetto del Consiglio n. 1528 del 26 ottobre 2005 - Resoconto
OGGETTO N. 1528/XII - Ordine dei lavori: rinvio oggetti.
Presidente - La parola al Consigliere Frassy, per mozione
d'ordine.
Frassy (CdL) - Volevo richiamare l'attenzione della Presidenza
sul rispetto del Regolamento. Il Regolamento è stato modificato, da
quando è stato modificato viene attentamente rispettato senza
deroghe, chiediamo di conseguenza che venga fatto rispettare a
tutti. Riteniamo che la distribuzione che è in corso di alcune
relazioni sia in contrasto con le nuove norme del Regolamento, che
prevedono dei tempi ben determinati, reputiamo che le leggi non
possano essere messe in discussione senza le relazioni, perciò
riteniamo che le relazioni sui punti nn. 27-28, che sono state
distribuite rispettivamente alle 10,37 e alle 10,28 e quella sul
punto n. 30, che non è stata ancora distribuita, siano irricevibili
e che, di conseguenza, quei 3 disegni di legge debbano essere
rinviati al prossimo Consiglio. Chiediamo che non vengano più
distribuire le relazioni al di fuori del termine regolamentare.
Presidente - Mi dicono gli uffici che sono state consegnate
stamani diverse relazioni, che vi stanno distribuendo. Non vi è una
nuova modifica del Regolamento in merito al momento in cui
depositare la relazione, perché quella inviata ai consiglieri da
parte del Presidente Perron è solo una lettera in cui si invita a
far sì che le relazioni siano presentate all'inizio dell'adunanza.
Le relazioni sono state consegnate stamani, poi vi sono i tempi di
fotocopiatura e di consegna. Resta solo un problema per la
relazione di un disegno di legge, per la quale vi è un problema
collegato con il computer.
La parola al Consigliere Frassy.
Frassy (CdL) - Vorrei precisare meglio la norma. Quanto lei ha
appena detto, ossia la lettera del Presidente, è conseguenza del
nuovo termine di presentazione degli emendamenti, che entro la
mezz'ora successiva all'inizio dei lavori del Consiglio devono
essere depositati alla Presidenza, e poi vengono distribuiti. Non
penso che questa Presidenza possa sostenere che le relazioni e i
disegni di legge dei punti nn. 27 e 28 siano state depositate
stamani, perché abbiamo visto che venivano apposte le firme
poc'anzi. Mi auguro allora che non si arrivi ad alterare anche la
realtà dei fatti! Non so, Presidente chi le ha fornito queste
informazioni! Il "biologico" manca, il motivo per cui manca ci
interessa relativamente; le altre 2 sono state firmate poc'anzi,
tanto che sono state distribuite successivamente a tutte le altre
relazioni. Le altre relazioni sono state distribuite insieme agli
emendamenti, dunque nel rispetto di quella norma che prevede
all'articolo 29 che la relazione deve essere presentata alla
commissione per iscritto e al Presidente del Consiglio nei termini
di cui al primo comma dell'articolo 28 e quella lettera richiamando
questa disposizione fa sì che le relazioni siano consegnate insieme
agli emendamenti. Penso che si debba prendere atto che così non è
stato e che quelle leggi non possano essere discusse, dunque
vengano rinviate al prossimo Consiglio.
Presidente - Propongo una breve sospensione per poter discutere
con l'Ufficio di Presidenza e con i Capigruppo.
Si dà atto che la seduta è sospesa dalle ore 10,43 alle ore
11,00.
Presidente - Riprendiamo i lavori del Consiglio. Durante la
sospensione si è riunito l'Ufficio di Presidenza assieme ai
Capigruppo; dopo attenta discussione, alla luce del Regolamento
vigente, si è deciso di accogliere le istanze del collega Frassy,
per cui le proposte di legge per le quali non sono state consegnate
nei termini previsti dal Regolamento le relative relazioni vengono
rinviate al prossimo Consiglio.
Si tratta degli oggetti:
27) Disegno di legge n. 83: "Disposizioni per il sostegno alla
tutela, alla conservazione e alla valorizzazione dei borghi in
Valle d'Aosta";
28) Disegno di legge n. 74: "Nuove disposizioni in materia di
obbligo di costruzione del manto di copertura in lose di pietra e
disciplina dei relativi benefici economici. Abrogazione della legge
regionale 28 febbraio 1990, n. 10";
30) Proposta di legge n. 78: "Disposizioni in materia di
coesistenza tra colture transgeniche, convenzionali e
biologiche".
Il Consiglio prende atto, concordando.
