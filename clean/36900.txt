Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 802 del 22 ottobre 2014 - Resoconto
OGGETTO N. 802/XIV - Interpellanza: "Recupero da parte della
società CVA di somme per la fornitura di giranti risultate
inservibili".
Presidente -
Per l'illustrazione chiede la parola il
Consigliere Nogara; ne ha facoltà.
Nogara (UVP)
- Merci Président.
Abbiamo aspettato invano, per 15 giorni, quanto lei Presidente
ci aveva promesso nella discussione avvenuta un mese fa. Infatti,
in replica a quanto le avevo chiesto nell'interpellanza di un mese
fa, lei ci aveva risposto: "mi informo per le vie brevi, le darò le
risposte, dopodiché lei valuterà se fare altre interrogazioni o se
le saranno sufficienti". Noi allora abbiamo optato per fare
un'altra interpellanza.
Allora, incomincio proprio dalla prima domanda: le chiediamo,
chiediamo al Governo regionale se si intende recuperare l'esborso
di 418 mila euro relativo alla fornitura destinata al gruppo 3
della centrale di Covalou, inservibile e accantonata nei locali
della centrale. Perché le dico inservibile? Perché il
know-how,
il progetto dei gruppi di Covalou sono del
costruttore dei gruppi, e il costruttore dei gruppi a quel tempo
era la Wyss-De Pretto, quindi i cinesi si sono dovuti inventare
nuovi profili e il risultato è che non sono stati in grado di
riprodurli e che i rilievi che sono stati fatti in relazione alla
cassa...non so che rilievi abbiano fatto, perché è anche proprio lì
il problema. Lei, nella sua risposta ci aveva citato il problema
della cassa, dicendoci che questa si è rivelata interferente con la
geometria della cassa. Ecco, la geometria della cassa non è un
grosso problema, perché se si facevano i rilievi come dovevano
essere fatti questo problema non c'era assolutamente. Allora
chiediamo appunto cosa si pensa, perché andando a vedere anche il
contratto di fornitura, teoricamente qui ci sarebbe già la
rescissione del contratto per quello che è successo, perché lei,
sempre nella sua risposta, ci aveva detto che dovevano essere fatte
delle modifiche. Se si fanno delle modifiche su una girante...non
si possono addirittura proprio fare, perché non sono ammessi
riporti e saldature, perciò una girante del genere può essere solo
venduta come rottame e in questo momento, appunto, è trattata come
rottame perché è messa lì, in un angolo.
La seconda domanda:
"a quanto ammonta il recupero dovuto
dalle penali previste in contratto, visto il perdurare dei ritardi
nelle consegne"
. Lei, sempre nella sua risposta, l'altra volta
ci aveva parlato di Valpelline e Montjovet, ma ci risulta che
comunque ci sia anche Châtillon, che ha montato lunedì scorso una
girante. Tra l'altro, lì c'è una girante doppia e lì si può fare
anche un piccolo appunto, perché una girante doppia...di solito
vengono cambiate tutte e due le giranti proprio per un fatto di
equilibrio, perché devono girare esattamente nello stesso modo,
invece ne è stata messa solo una...ma su questa, tecnicamente, non
mi inoltro più di quel tanto. Le voglio solo dire che oltre a
Valpelline e a Montjovet c'è questa girante di Châtillon che è
stata portata con sei mesi di ritardo. Poi è comunque interessante
anche parlare di Valpelline, perché a Valpelline hanno montato un
materiale parzialmente forgiato, ma è entrato in funzione nel 2012!
Allora, questo materiale che è stato montato parzialmente forgiato,
entrato in funzione nel 2012, verrà cambiato con un'altra girante,
e il motivo era quello per cui già diversi mesi fa avevamo portato
il problema della centrale di Valpelline: perché era stata data
l'autorizzazione, ma solo se ogni sei mesi fossero state
controllate le giranti, proprio perché queste giranti non sono
forgiate, è solo forgiato il pezzo interno, le pale sono state
saldate, perciò sono molto pericolose, e allora ogni sei mesi
bisogna controllare che queste pale non abbiano dei problemi.
Questo è poi legato alla prossima domanda che le faremo.
"In che modo viene stornato e recuperato dagli importi delle
singoli giranti il costo del personale CVA"
...ecco, qui il
costo del personale CVA gliel'avevo già detto prima. Nel contratto
si parla di ditte esterne, ma ci risulta per certo che è stato
tutto montato da operai CVA. E tra l'altro, guardando anche i
costi, è chiaro che viene montato da operai CVA perché il costo
orario è intorno a circa 56 lordi e per una giornata sono sempre
400 euro per otto ore; invece i tecnici esterni, dalle tariffe
ANIE, costano 1.500 euro al giorno. È chiaro che c'è un risparmio,
però non si capisce come mai nel contratto non si parli di
personale CVA che monta queste giranti. E questi chiaramente sono
soldi che dovrebbero essere recuperati quando si fa un contratto
del genere, perché sono soldi che non vengono spesi. Ecco, qui ci
viene anche da dire...io qua continuo a dire che devono essere
recuperati da CVA, devono essere recuperati da CVA, ma non
dimentichiamoci che CVA ha il 35 percento nella Gen Power, perciò
da una parte siamo "cornuti e mazziati", perché se chiediamo anche
che ci ridiano indietro dei soldi, è anche la CVA che paga, tra
l'altro, non so se tutti lo sanno, se tutti sono a conoscenza di
queste cose...
"Per quale motivo CVA accetta giranti ricavate dal fuso e non
dal forgiato"
: perché ho fatto questa domanda? Già l'altra
volta, se si ricorda bene, Presidente, le avevo fatto vedere delle
foto con dei difetti, e questi difetti provengono proprio non dal
forgiato, ma dal fuso, perché col fuso ci possono essere delle
cricche, ci possono essere delle soffiature che provocano,
all'interno delle pale, dei danni, dove l'acqua può fare dei grossi
danni. Io non so...penso che si ricordi che negli anni '90, nella
centrale di Avise, che proprio ad una girante fatta per fusione è
partita una pala...meno male che le è partita mentre non c'era
nessuno dentro, perché ha fatto un sacco di danni! E poi dal 2000
al 2008 non ci sono più state forniture qui, in Valle, con delle
forniture di giranti per fusione. Dal 2008 si è ripreso con queste
società cinesi e si è ripresa di nuovo la fornitura di queste
giranti per fusione. E poi finiamo per chiedere - e su questo mi
aspetto una sua risposta - quali sono i rendimenti che sono stati
richiesti in questo...qui nel contratto non ci sono, ma quali sono
i rendimenti che sono stati chiesti per queste giranti alla società
cinese a cui si è comprato tutto questo materiale. Ecco, io spero
che lei ci possa dare adesso delle risposte, e mi auguro anche che
se non ci può dare delle risposte per le vie brevi qualche cosa ci
possa dire. Grazie.
Si dà atto che dalle ore 12,44 assume la presidenza il
Presidente Marco Viérin.
Viérin M. (Presidente)
- La parola al Presidente della
Regione.
Rollandin (UV)
- Purtroppo non sono un esperto di giranti
e non capisco molto di queste tematiche, per cui le risposte che le
do sono le risposte che mi hanno dato i tecnici, ecco, non vorrei
che...io francamente non entro nel merito delle varie
caratteristiche delle pale e di quanto è della necessaria
validazione delle stesse. Mi scuserà quindi se non sono...io do le
risposte che ho chiesto in funzione delle domande, corrette, che le
hai fatto e della spiegazione che è stata data.
La prima richiesta di recuperare l'esborso dei 418.000 relativi
alla fornitura destinata al gruppo 3...allora, la CVA sottolinea
che la girante destinata al gruppo 3 di Covalou non è stata
accantonata in quanto inservibile, ma si è ritenuto di poter ancora
utilizzare la girante attualmente montata sul gruppo 3 per la
"morbida" 2014, senza che ciò determinasse perdite di rendimento.
Il discorso, è stato detto, di utilizzarla per la morbida è perché,
come lei sa, è il momento più difficile, in quanto con la morbida
l'acqua è quella più erosiva e quindi hanno tenuto ancora la
vecchia, in qualche modo per tenere conto di questo problema. La
girante è stata consegnata presso una ditta avente sede a Schio
specializzata nella lavorazione di finiture i cui costi sono a
carico del fornitore Water Gen Power. Sempre a Schio si trova
l'azienda che per conto di CVA effettua i controlli ultrasonori in
alcune zone particolarmente delicate delle giranti. La girante in
esame ha superato tali controlli e quindi è stata successivamente
ritirata da CVA. A questo punto la girante necessita ancora
dell'attività di lavorazione finalizzata al suo accoppiamento con
l'albero turbina. Quest'attività è particolarmente delicata e
peraltro, per tale motivo, viene gestita direttamente da CVA, che
l'ha affidata ad una ditta italiana specializzata. Ovviamente il
prezzo pattuito con il fornitore della girante, in questo caso
Water Gen Power, non comprende l'attività di accoppiamento (quello
lo aveva già detto).
I programmi di CVA prevedono che la girante del gruppo 3 - le
attività di accoppiamento - venga montata nella fermata autunnale
dell'impianto di quest'anno. Successivamente al montaggio e alla
messa in servizio verranno effettuate le verifiche della
prestazione della girante. Ad oggi, pertanto, non sussiste alcun
elemento che consenta di definire inservibile la girante del gruppo
3 e quindi non ci sono, ad oggi, presupposti per alcun tipo di
recupero di quanto pagato; peraltro ad oggi l'importo pagato è di
377.000 in quanto CVA ha trattenuto, come previsto
contrattualmente, il 10 percento a titolo di garanzia.
Seconda questione:
"a quanto ammonta il recupero dovuto dalle
penali previste in contratto, visto il perdurare dei ritardi nelle
consegne"
; a seguito dei ritardi nelle consegne di alcune
giranti e ordini di contratto in questione, CVA ha maturato ad oggi
il diritto di richiedere circa 266 mila euro a titolo di penale,
ciò avverrà con le modalità previste dal contratto.
Punto tre:
"in che modo viene stornato e recuperato dagli
importi delle singole giranti il costo del personale CVA impiegato
per i montaggi"
; il contratto in questione è un contratto di
forniture e prevede la progettazione, la fornitura e il trasporto
delle giranti. Non prevede costi di smontaggio delle vecchie
giranti e di montaggio delle nuove. I costi di tali attività sono a
carico di CVA. Soltanto nei casi in cui successivamente alla messa
in esercizio della girante di nuova fornitura si verifichino
anomalie o malfunzionamenti, e quindi sorga l'esigenza di
effettuare nuovamente lo smontaggio delle giranti nuove e il
rimontaggio delle giranti vecchie, i conseguenti costi verranno
imputati al fornitore sulla base del costo orario del personale CVA
utilizzato in tale attività. Tale evento si è verificato, ad
esempio, nel caso della girante del gruppo 1 di Covalou - credo che
l'avesse ricordato anche lei - per le interferenze con la geometria
di cassa, che ricordavo che dovrebbe essere superabile in altro
modo. Lei dice: io qui...come dico...e interferenze che non possono
che emergere al momento della messa in servizio della girante.
Quarto punto:
"per quale motivo CVA accetta giranti ricavate
dal "fuso" e non dal "forgiato"
- io non sapevo ci fosse questa
grande differenza, comunque... -
viste le tecnologie costruttive
presenti sul mercato e quali sono i rendimenti minimi richiesti per
le singole giranti
". Per quanto riguarda questa domanda, si
precisa che le giranti ottenute con la tecnologia di produzione
cosiddetta "fuso" hanno un costo di realizzazione inferiore a
quelle ricavate con la tecnologia cosiddetta "forgiato". I
produttori di energia elettrica, tenuto conto che la durata ed il
valore del rendimento delle giranti dipendono anche dalle
caratteristiche della qualità dell'acqua e della geometria della
pala, effettuate le necessarie valutazioni di sicurezza,
normalmente optano per la tipologia di girante economicamente più
conveniente, cioè la cosiddetta "fuso". Su impianti di più
rilevante dimensione, dove gli sforzi a cui la girante è sottoposta
sono particolarmente elevati, si preferisce invece l'uso delle
giranti prodotte con tecnologia cosiddetta "forgiato". Il contratto
in questione prevede infatti la fornitura sia di giranti prodotte
con la tecnologia "forgiato", sia prodotte con la tecnologia di
"fuso", in funzione delle caratteristiche dell'impianto che, come
dicevo, è più debole o più forte. CVA ha recentemente sostituito
giranti prodotte con la tecnologia "fuso", che avevano superato
abbondantemente le 300.000 ore di funzionamento, pertanto la
tecnologia del cosiddetto "forgiato" è stata introdotta nell'ultimo
ventennio. Circa i rendimenti richiesti, questi sono definiti negli
allegati contrattuali in funzione delle caratteristiche degli
impianti in cui sono impiegati le giranti e sono oggetto di
verifica dopo il lavoro di messa in esercizio. Ovviamente anche su
quest'elemento il contratto prevede l'applicazione di penali e la
possibilità di rifiutare le specifiche forniture.
Per quanto riguarda quello che le avevo detto, per gli
approfondimenti, avrò modo di darle quelle risposte che lei nella
precedente interrogazione aveva dato, come le darò al collega
Chatrian. Su questo, come dico, non essendo esperto, le ho dato le
risposte che mi hanno fornito sulla base delle precisazioni che lei
aveva voluto...in base alle richieste che mi ha fatto. Grazie.
Presidente
- Grazie Presidente. La parola al collega
Nogara.
Nogara (UVP)
- Merci Président.
Presidente, in base a quello che ha detto, le voglio solo dire
che con queste risposte...a parte che stanno prendendo in giro un
po' tutti, ma stanno prendendo in giro anche lei, che deve
rispondere alle domande che le fanno, perché alla prima domanda lei
mi dice che non l'hanno montata nel periodo "di morbida" perché
tenevano la vecchia...ma guardi che l'hanno montata, forse non si
ricorda quello che le avevano detto, l'hanno già montata questa,
l'hanno montata e smontata...e perché l'hanno smontata? Perché non
andava avanti! Questo è il grosso problema di questa girante!
Allora, se adesso le fanno dire che la monteranno d'autunno, le
fanno dire una cosa...non dico una bugia, ma una cosa non esatta,
perché l'hanno già montata. Noi abbiamo speso due volte lì per il
fermo macchina, perché monta e smonta, monta e smonta, si è dovuto
fermare quella parte di impianto. Tra l'altro era proprio in quel
periodo come dice lei, di morbida, perché aprile è considerato un
periodo di morbida. Ed era proprio in quel periodo che c'era
bisogno che le tre giranti funzionassero! Ecco, allora noi siamo
stati fermi perché hanno provato a montare questa girante...tra
l'altro con un getto unico, mentre prima era di due getti, e lì
già...e poi non funzionava.
Quello che le dicono di Schio è l'accoppiamento, perché i cinesi
non possono far l'accoppiamento, sennò monteremmo delle giranti
tutte storte, perché l'accoppiamento - io lo dico in parole povere
- è solo il fatto di fare i buchi per... Per montare questa girate
cinese hanno dovuto fare delle modifiche all'albero, perché non ci
stava nel vecchio albero, e poi, successivamente, hanno dovuto
rimodificare di nuovo per rimontare la vecchia. Questo è il
percorso della girante di Covalou! Perciò lei si renderà conto che
la risposta che mi ha dato, che la montano quest'autunno...ma che
risposta è? Se l'hanno già montata una volta, non funzionava ed è
lì da sei mesi, appoggiata a un muro...e non so come potranno
modificarla, perché, come le ho spiegato prima, non è che possono
fare delle saldature ad una girante, aggiungerci qualcosa o limarci
qualcosa per farla funzionare! Perciò depenniamo già la prima
risposta, perché non mi sembra una risposta seria...non lo dico a
lei, lo dico a quelli che gliel'hanno scritta.
Lei poi mi ha parlato del lavoro...qua, nel contratto, c'è
l'articolo 22 che parla degli obblighi derivanti dal rapporto di
lavoro:
"L'appaltatore si obbliga ad ottemperare a tutti gli
obblighi verso il proprio personale dipendente e dei
collaboratori"
...ecco, vorrei capire cosa c'entra allora una
cosa del genere se CVA ci dice che non era previsto dal
contratto...sì, era previsto dal contratto che questi venissero con
una ditta a montare...io capisco al limite a smontare, ma a montare
le loro giranti! Sì, però non sono venuti a montare le loro
giranti, non c'è stato nessuno che è venuto da parte di una
ditta...comunque questa è un'altra cosa per girare un po' intorno
al problema.
Poi c'è una grande differenza, gliel'ho spiegato prima perché
c'è una grande differenza tra il forgiato e il fuso: il fuso ci
porta proprio a tutti i problemi che abbiamo noi adesso con le
giranti cinesi, perché i cinesi non ti forniscono il forgiato, i
cinesi ti forniscono tutto fuso e il fuso, io, per essere chiaro e
semplice, le dico che alle pale delle giranti si formano dei
piccoli buchini, perché all'interno del fuso c'è del carbone, ci
sono tante impurità, c'è della sabbia, e quando l'acqua (col peso
che ha) batte sulle pale, provoca questi buchi, e quando
incominciano a esserci questi buchi - penso che lo si capisca tutti
- non c'è più la funzione ottimale di una girante, perché si deve
risistemare quello...ma poi non si possono neanche tanto
risistemare, perché le saldature su queste cose non tengono.
Io non sono assolutamente soddisfatto della sua risposta, lo
dico a lei perché è lei che l'ha letta. Allora, riusciamo, non so
quando, ad avere un confronto serio con la dirigenza? Perché per
come ha esordito lei, che non è un tecnico di giranti...non sono
neanch'io un tecnico di giranti, non sono avanti, mi informo solo
un po'...abbiamo contattato dei tecnici del settore per farci
spiegare certe cose e, contattando dei tecnici, questi ci dicono
certe cose. Alla luce di quanto abbiamo presentato, le
chiediamo...ma alla fine lo chiediamo per tutti, per capire anche
se questa dirigenza sta andando, come si sta parlando, nel verso
giusto, perché dalle risposte che mi ha dato e da quello che io
continuo a portarle, mi sembra che la dirigenza vada da una parte e
gli interessi dei valdostani vadano dall'altra!...non proprio
dall'altra, facciamo a metà, ha ragione, non proprio dall'altra, ma
in questo settore, in questo settore della fornitura di materiali
forse non ci siamo! Grazie.
Presidente
- Grazie collega Nogara. Con questo punto
all'ordine del giorno si chiudono i lavori della mattinata, che
riprenderanno nel pomeriggio alle ore 15,30. Grazie.
---
La seduta termina alle ore 13.
