Classificazione
ASSISTENZA SOCIALE
Politiche giovanili
FORMAZIONE PROFESSIONALE



Oggetto del Consiglio n. 235 del 13 novembre 2013 - Resoconto
OGGETTO N. 235/XIV - Interpellanza: "Iniziative per la
divulgazione degli interventi in favore dell'occupazione e della
formazione rivolta ai giovani".
Président
- Merci. La parole au collègue Bertschy.
Bertschy (UVP)
- L'interpellanza che presentiamo in
questo Consiglio è già stata oggetto di alcuni approfondimenti.
Oggi, a distanza di qualche tempo, intendiamo riportare
l'attenzione su questa delibera che riteniamo importante
soprattutto per l'impegno economico che è stato assunto - sono
sedici milioni e mezzo di euro - e per le priorità che definisce,
ma soprattutto per l'obiettivo che vuole raggiungere. La
disoccupazione giovanile è uno dei problemi più urgenti e
drammatici del momento. È di ieri il vertice di Parigi dove i Capi
di Stato hanno parlato di quanto sia ormai drammatica la situazione
nel mondo. Sul lavoro giovanile è stato definito per la prossima
primavera un terzo vertice sul lavoro a Roma. Il nostro Primo
Ministro, Letta, parla di incubo, la Merkel dice che il destino
dell'Europa dipende dalle prospettive che offriamo ai giovani. Ci
sono attenzioni di grande significato proprio perché il problema è
importante. Anche nella nostra regione abbiamo parlato di questi
temi, soprattutto nella fase di presentazione del programma,
durante la replica nel mio intervento avevo chiesto al Presidente
di chiarire quali fossero gli impegni per i giovani e mi era stato
opportunamente fatto osservare che un importante impegno verso i
giovani era stato preso attraverso il piano giovani e, appunto,
questa delibera 643, che definiva un piano integrato e strategico.
In questa delibera erano indicate...intanto, la costituzione di una
cabina di regia...erano indicate cinque priorità di intervento:
11.000.000 per sviluppare le competenze dei giovani e promuovere la
mobilità e l'integrazione nel mercato del lavoro; 1.000.000 per
sostenere i processi di transizione fra istruzione e formazione e
lavoro e migliorare il collegamento tra sistemi educativi e mondo
del lavoro; 700.000 euro per offrire servizi qualificati ai giovani
alla ricerca di un lavoro; 2.500.000 milioni per prevenire la
dispersione scolastica e formativa; 762.000 per rafforzare la
qualità dei sistemi di istruzione e formazione e per promuovere
l'innovazione.
Nella nostra interpellanza chiediamo...rispetto alla delibera ed
al terzo comma della delibera stessa dove la Giunta dava atto alle
strutture dirigenziali di emanare successivi bandi, atti per dare
la possibilità a chi potrà accedere a questa possibilità di
utilizzo di questi finanziamenti per sviluppare dei progetti,
soprattutto per andare incontro ai problemi di cui ci stiamo
occupando ed allora noi nella nostra interpellanza chiediamo: quali
siano questi atti oggi emanati, quali siano le risorse ad oggi
disponibili e soprattutto quali azioni si intendano intraprendere
per divulgare e fare conoscere queste importanti possibilità di
sostegno ai giovani e come si intendano impiegare le risorse per
l'assistenza tecnica previste nel piano. Riteniamo questa in questo
momento una grande possibilità e speriamo che questi soldi vengano
utilizzati con l'urgenza che si deve dedicare, appunto, a questo
momento e quindi siamo ad aspettare una risposta al riguardo.
Presidente
- Grazie. La parola all'Assessore Marquis.
Marquis (SA)
- Grazie Presidente.
Come ha già sottolineato il collega Bertschy, il problema dei
giovani è un problema di grande importanza in questo periodo e
attraversa non solo la Valle d'Aosta e l'Italia, ma anche tutta
l'Europa. Per fronteggiare quest'emergenza, nel corso del 2012
abbiamo assunto l'iniziativa di predisporre un piano giovani in
accordo con lo Stato ed in accordo con le direttive europee. Nel
2013 è stata predisposta, come è stata citata, una delibera di
Giunta regionale, che ha definito le linee guida operative di
gestione per il periodo 2013 e 2015. Da lì in avanti sono state
intraprese, d'accordo con la Sovrintendenza agli studi, una serie
di iniziative di grande interesse soprattutto nell'ambito delle
competenze delle istituzioni scolastiche.
In estrema sintesi vi elenco alcuni interventi che sono stati
attivati: con delibera di aprile 2013 è stata approvata la
procedura di presentazione da parte di istituzioni scolastiche
pubbliche e paritarie della regione di progetti di stage rivolti a
studenti frequentanti le scuole secondarie di secondo grado, stage
estivi per gli studenti, esperienze di avvicinamento al mondo del
lavoro e strumenti per migliorare l'orientamento ed il collegamento
tra il mondo del lavoro e della scuola; stage linguistici
all'estero per migliorare la possibilità di mobilità in ambito
europeo (è stata anche prevista l'attività relativa al programma
Eurodyssée, finalizzata a promuovere questo tipo di iniziativa);
sono state intraprese delle procedure per la presentazione da parte
delle istituzioni scolastiche di progetti denominati "interventi
sperimentali volti a promuovere il successo scolastico" e destinati
a studenti frequentanti le scuole secondarie di secondo grado; è in
atto l'approvazione dell'invito per la presentazione dei percorsi
biennali per la formazione professionale per giovani che hanno
assolto l'obbligo di istruzione e che sono nella situazione di
diritto-dovere di istruzione e formazione. È prevista l'attivazione
di sei percorsi: un progetto di supporto in lingua francese
riservato ad un massimo di 50 studenti delle scuole secondarie di
primo e di secondo grado frequentanti le istituzioni scolastiche
della regione che non hanno mai studiato la lingua francese; la
realizzazione di un'attività di formazione per la promozione
dell'eccellenza rivolta agli studenti delle scuole secondarie e
superiori, da svolgersi a Saint-Barthélemy, a Courmayeur e a
Torino; l'approvazione di una procedura per la presentazione da
parte delle istituzioni scolastiche di secondo grado di progetti
relativi alle attività orientative e formative professionalizzanti;
l'approvazione dell'avvio della procedura "regia regionale" per la
presentazione da parte delle istituzioni scolastiche secondarie di
secondo grado pubbliche e paritarie aventi sede nel territorio
della Valle d'Aosta; l'iniziativa denominata "successo scolastico
2013, classe prima" e rivolta ai giovani frequentanti le classi
prime delle scuole secondarie di secondo grado; l'approvazione
della partecipazione della Regione autonoma Valle d'Aosta
all'attività di valutazione internazionale OCSE PISA 2015.
Come dicevo prima, tutte queste attività che sono state
intraprese hanno visto in gran parte impegnare le risorse
disponibili sul 2013 e la rimanente parte di impegno verrà
completata entro il mese di novembre attuale, quindi, per quanto
concerne il 2013, i 5.885.000 a disposizione verranno tutti
impegnati. È in corso l'istruttoria, che verrà completata nei
prossimi giorni, di una deliberazione di Giunta che metterà a
disposizione le ulteriori risorse che fanno parte del piano per
arrivare alla quota disponibile di 16 milioni per il periodo
2013-2015. Per quanto riguarda la domanda su quali risorse siano
oggi disponibili, ho appena riferito.
Punto n. 3:
"quali azioni intende intraprendere per divulgare
e far conoscere queste importanti possibilità di sostegno ai
giovani"
, l'attività formativa oggi è rivolta direttamente
dalle istituzioni alle famiglie attraverso i servizi ed i centri
per l'impiego e l'orientamento del dipartimento. Per quanto
concerne il prossimo anno, il 2014, è prevista l'attivazione di un
sito internet e di strumenti specifici per l'informazione e la
promozione di tutte le opportunità che vengono messe a disposizione
dei giovani. Ritengo importante sottolineare l'integrazione tra il
piano giovani ed il progetto "youth guarantee", che deve partire
con decorrenza dal 1° gennaio 2014 e che necessiterà di un
approccio a 360 gradi su tutte le problematiche dei giovani per
facilitare il loro percorso di formazione e di transizione tra
mondo della scuola e mondo del lavoro.
"Come si intendono impiegare le risorse dell'assistenza
tecnica"
: le risorse disponibili saranno impiegate per la
realizzazione del piano di comunicazione di cui dicevo poc'anzi, la
realizzazione dei controlli di primo livello, la realizzazione di
indagini di
placement
e lavorazione degli indicatori di
realizzazione e risultato, la realizzazione delle attività di
valutazione richieste dal gruppo di azione e coesione a cui occorre
fare riferimento nella gestione di questo programma per adeguare il
sistema informativo di raccolta dei dati di monitoraggio fisico e
finanziario del piano giovani, così come richiesto dal Ministero
dell'economia e delle finanze. Grazie.
Presidente
- Grazie. Per la replica, la parola al collega
Bertschy.
Bertschy (UVP)
- Assessore, io devo dire che sento un po'
di delusione: mi immaginavo che questi soldi sarebbero stati
impegnati dall'Assessorato del lavoro anche per atti più concreti.
Oggi i giovani forse sono anche troppo istruiti rispetto a certe
situazioni e certe possibilità di lavoro che possiamo offrire loro.
Nella sua elencazione ho visto una lunga serie di progetti che
potrebbero essere riferiti all'Assessorato dell'istruzione e della
cultura e mi pare che ci sia stata grande attenzione sotto questo
profilo. Per carità, sulla istruzione bisogna investire, ma noi
sappiamo quanto quel dato di disoccupazione lo si combatta
esclusivamente se si trovano nuove possibilità di impiegare i
giovani, perché non possiamo impiegare solamente risorse per
formare, formare e formare ancora, quindi avevamo parlato di stage
qualche tempo fa, avevamo parlato di altre possibilità, ma io
vorrei solo capire se questi primi investimenti abbiano già dato
qualche risposta concreta, se ci sono dei giovani che hanno trovato
possibilità di guadagnare qualche soldino attraverso questi
investimenti, perché altrimenti veramente mi viene da dire:
"facciamo una valutazione in questo percorso che stiamo facendo,
perché non vorrei che gli ultimi a godere di possibilità future
siano proprio i giovani, no?".
Io le chiederei, intanto, gli atti perché la delibera parlava di
atti, ho sentito parlare di progetti: se quelli sono gli atti che
sono stati fatti dai dirigenti va bene, però, intanto, chiedo di
averne copia per capire come...qui si diceva:
"il Dirigente
delle strutture politiche della formazione e dell'occupazione a
valere sulle risorse derivanti dal mancato impegno e dalle economie
di spesa maturate sui capitoli"
. Ho sentito parlare di tanti
progetti per la scuola, se questi sono gli atti del Dirigente delle
strutture politiche, saranno conseguenti a questo. Su quali risorse
siano oggi disponibili cerchiamo anche in questo caso di essere il
più efficaci possibile e soprattutto di trovare nelle risorse che
rimangono le strategie da portare avanti anche con tutto il mondo
delle cooperative, di tutto quanto c'è in Valle d'Aosta che possa
utilizzare questi fondi per provare ad occupare a livello formativo
i nostri giovani per sviluppare competenze, ma sul lavoro, se
possibile. Per quanto riguarda le azioni, capisco che ci si rivolga
molto alla scuola, però facciamo in modo che questa promozione di
questi investimenti arrivi anche ai percorsi scolastici già
terminati: io parlo con giovani che di questa delibera conoscevano
ben poco. E non so - lo pongo qua come problema - cerchiamo di
capire se li stiamo raggiungendo, quali canali di informazione
stiamo utilizzando per fare sapere al mondo dei giovani che ci sono
delle risorse.
Infine, per quanto riguarda l'assistenza tecnica, non ho capito
bene: era dedicata nella delibera una cifra di 493.000 euro per
assistenza tecnica, ma non ho capito se sia frutto di un appalto
verso qualche cooperativa, verso qualche agenzia di formazione.
Chiedo se si possa poi specificare bene come si stanno utilizzando
questi denari e soprattutto se, come è caro oramai da un po' di
tempo a tutti i gruppi che fanno parte di questo Consiglio
regionale, si stia facendo attenzione in termini di provvedimenti
dirigenziali a cercare in Valle d'Aosta di creare una filiera, e
un'economia di scala per spendere questi soldi e per fare in modo
che questi soldi, nel limite del possibile, creino un sistema che
alimenti...le difficoltà del mondo del lavoro nel suo senso più
integrale.
Le chiederei quindi, per concludere, copia della risposta, copia
degli atti e, se possibile, le chiederei di porre massima
attenzione all'efficacia che questa disponibilità economica dovrà
avere per quello che rimane ancora da spendere per dare delle
risposte alla disoccupazione giovanile in Valle d'Aosta.
Grazie.
Président
- Merci. Point 19 à l'ordre du jour.
