Classificazione
ATTIVITÀ CULTURALI
ISTRUZIONE PUBBLICA



Oggetto del Consiglio n. 2527 del 12 luglio 2012 - Resoconto
OGGETTO N. 2527/XIII - Disegno di legge: "Interventi
regionali in materia di promozione e sviluppo della formazione e
cultura musicale in Valle d'Aosta e di valorizzazione e
divulgazione del patrimonio musicale tradizionale. Modificazioni
alla legge regionale 17 marzo 1992, n. 8".
Articolo 1
(Oggetto e finalità)
1. La presente legge reca disposizioni per la disciplina
dell'Istituto musicale pareggiato della Valle d'Aosta -
Conservatoire de la Vallée d'Aoste, di seguito denominato
Istituto, istituito ai sensi della legge 21 dicembre 1999, n. 508
(Riforma delle Accademie di belle arti, dell'Accademia nazionale di
danza, dell'Accademia nazionale di arte drammatica, degli Istituti
superiori per le industrie artistiche, dei Conservatori di musica e
degli Istituti musicali pareggiati), e del decreto legislativo 24
luglio 2007, n. 136 (Norme di attuazione dello statuto speciale
della Valle d'Aosta -
Vallée d'Aoste concernenti il
conferimento di funzioni in materia di istituzioni di alta
formazione artistica e musicale).
2. Al fine di razionalizzare la normativa regionale in
materia di promozione e sviluppo della formazione musicale in Valle
d'Aosta e di valorizzare e divulgare il patrimonio musicale
tradizionale, la presente legge reca modificazioni alla legge
regionale 17 marzo 1992, n. 8 (Interventi regionali a favore di una
Fondazione per la valorizzazione e la divulgazione del patrimonio
musicale tradizionale e per lo sviluppo e la diffusione della
cultura musicale in Valle d'Aosta).
Articolo 2
(Contributo annuo a favore dell'Istituto)
1. A decorrere dall'anno 2013, la Regione eroga a favore
dell'Istituto un contributo annuo a titolo di concorso alle spese
per il funzionamento dell'Istituto medesimo, comprensivo di quelle
concernenti le attività dell'orchestra sinfonica. I criteri e le
modalità per la concessione del contributo sono determinati con
deliberazione della Giunta regionale.
2. La Regione può assoggettare l'Istituto al rispetto di un
patto di stabilità, finalizzato al contenimento delle spese
correnti, secondo le modalità definite dalla Giunta regionale con
propria deliberazione.
3. Il contributo di cui al comma 1 è erogato per ciascun anno
solare in tre rate: la prima, fino al 60 per cento, entro il 15
febbraio, la seconda, fino al 30 per cento, entro il 31 maggio e la
terza a seguito della verifica, da parte della struttura regionale
competente in materia di istruzione, della rendicontazione delle
spese sostenute nell'esercizio precedente e dell'eventuale rispetto
del patto di stabilità di cui al comma 2. L'eventuale eccedenza
corrisposta a titolo di acconto rispetto alle spese sostenute
dall'Istituto è decurtata dalla terza rata dell'esercizio in
corso.
Articolo 3
(Statuto e organi dell'Istituto)
1. Entro sessanta giorni dalla data di entrata in vigore del
presente articolo, l'Istituto delibera una proposta di adeguamento
dello statuto alla presente legge e alla normativa statale vigente
in materia, con particolare riferimento alla l. 508/1999 e al
decreto del Presidente della Repubblica 28 febbraio 2003, n. 132
(Regolamento recante criteri per l'autonomia statutaria,
regolamentare e organizzativa delle istituzioni artistiche e
musicali, a norma della legge 21 dicembre 1999, n. 508). La
proposta di adeguamento dello statuto è approvata con deliberazione
della Giunta regionale.
2. Lo statuto deve essere altresì conforme ai seguenti
principi:
a) il Presidente dell'Istituto è nominato dalla Giunta
regionale, sulla base di una designazione effettuata dal consiglio
accademico nell'ambito di una terna di soggetti di alta
qualificazione manageriale e professionale e di comprovata
esperienza maturata in organi di gestione di istituzioni culturali
ovvero aventi riconosciuta competenza in ambito artistico e
culturale;
b) al fine di garantire un'adeguata rappresentanza della
Regione, secondo quanto previsto dall'articolo 1, comma 2, del
d.lgs. 136/2007, alla Giunta regionale è riservata la nomina di tre
membri del consiglio di amministrazione scelti fra personalità del
mondo dell'arte e della cultura, del sistema produttivo e sociale,
delle professioni e degli enti pubblici e privati;
c) il controllo contabile dell'Istituto è affidato ad un
revisore dei conti, nominato con deliberazione della Giunta
regionale tra gli iscritti nell'apposito registro.
Articolo 4
(Personale docente dell'Istituto)
1. La pianta organica dell'Istituto è soggetta a revisione
biennale ed è dimensionata sulla base di un'analisi dei fabbisogni
regionali relativi alle professioni musicali qualificate,
effettuata dalla struttura regionale competente in materia di
istruzione in collaborazione con il consiglio di amministrazione
dell'Istituto. La pianta organica è approvata dalla Giunta
regionale con propria deliberazione.
Articolo 5
(Intese e convenzioni con altre istituzioni)
1. L'Istituto può stipulare convenzioni con enti, università,
istituti di alta formazione artistica e musicale, fondazioni di
ricerca e organismi equiparati, associazioni e società per
l'esercizio di funzioni, l'erogazione di servizi o la realizzazione
di progetti di sviluppo, nonché per il coordinamento di attività di
comune interesse.
2. In particolare, le convenzioni di cui al comma 1
stabiliscono l'oggetto, le finalità, la durata, gli obblighi, le
garanzie, le modalità di partecipazione dei contraenti e i loro
rapporti finanziari e organizzativi, anche mediante il reciproco
utilizzo del personale assunto.
Articolo 6
(Modificazioni alla l.r. 8/1992)
1. Al comma 1 dell'articolo 1 della l.r. 8/1992 le parole:
"Istituto musicale della Valle d'Aosta" sono sostituite dalle
seguenti: "Fondazione Maria Ida Viglino per la cultura
musicale".
2. Dopo il comma 1 dell'articolo 1 della l.r. 8/1992, come
modificato dal comma 1, è aggiunto il seguente:
"1bis. Al fine di favorire e valorizzare la divulgazione del
patrimonio musicale in Valle d'Aosta, la Regione promuove, inoltre,
forme di collaborazione con organismi, associazioni o enti che
svolgano attività funzionali alle predette finalità e, in
considerazione della particolare rilevanza dell'attività svolta,
con l'Associazione Orchestre
d'Harmonie du Val d'Aoste,
l'Associazione regionale cori Valle d'Aosta (A.R.CO.V.A.),
l'Associazione
Fédération des harmonies valdôtaines e
l'Associazione
Nos racines - Associazione gruppi
folkloristici della Valle d'Aosta.".
3. Al comma 1 dell'articolo 2 della l.r. 8/1992, sono
apportate le seguenti modificazioni:
a) la lettera a) è sostituita dalla seguente:
"a) scopi della Fondazione sono lo studio, la valorizzazione
e la divulgazione del patrimonio musicale proprio della tradizione
valdostana, nonché lo sviluppo e la diffusione dell'arte e della
cultura musicale in genere in Valle d'Aosta. I suddetti scopi sono
perseguiti anche attraverso l'organizzazione e la gestione, tramite
la Scuola di formazione ed orientamento musicale (SFOM), dei corsi
di indirizzo amatoriale finalizzati alla divulgazione della cultura
musicale nel territorio regionale;";
b) la lettera c) è sostituita dalla seguente:
"c) la Fondazione è amministrata da un organo formato da
componenti designati dalla Regione e da eventuali altri fondatori
pubblici e privati. I componenti di designazione regionale sono in
numero non inferiore a due terzi del totale e detengono la
maggioranza;";
c) la lettera d) è sostituita dalla seguente:
"d) il controllo contabile della Fondazione è affidato ad un
revisore dei conti, nominato con deliberazione della Giunta
regionale tra gli iscritti nell'apposito registro;".
4. Dopo l'articolo 6 della l.r. 8/1992, è inserito il
seguente:
"Articolo 6bis
(Intese e convenzioni con altre istituzioni)
1. La Fondazione può stipulare convenzioni con enti,
università, istituti di alta formazione artistica e musicale,
fondazioni di ricerca e organismi equiparati, associazioni e
società per l'esercizio di funzioni, l'erogazione di servizi o la
realizzazione di progetti di sviluppo, nonché il coordinamento di
attività di comune interesse.
2. In particolare, le convenzioni di cui al comma 1
stabiliscono l'oggetto, le finalità, la durata, gli obblighi, le
garanzie, le modalità di partecipazione dei contraenti e i loro
rapporti finanziari e organizzativi, anche mediante il reciproco
utilizzo del personale assunto.".
5. Il comma 3 dell'articolo 7 della l.r. 8/1992 è sostituito
dal seguente:
"3. Il contributo annuo di cui all'articolo 6, comma 1, è
erogato in tre rate: la prima, fino al 60 per cento, entro il 15
febbraio, la seconda, fino al 30 per cento, entro il 31 maggio e la
terza a seguito della verifica, da parte della struttura regionale
competente in materia di istruzione, della rendicontazione delle
spese sostenute nell'esercizio precedente. L'eventuale eccedenza
corrisposta a titolo di acconto rispetto alle spese sostenute
dall'Istituto è decurtata dalla terza rata dell'esercizio in
corso.".
Articolo 7
(Disposizioni transitorie)
1. Il personale assunto dalla Fondazione di cui alla l.r.
8/1992 tramite procedura di tipo concorsuale, suddiviso in due
distinte aree di contrattazione, rispettivamente per il personale
docente di cui ai settori artistico-disciplinari ai sensi del
decreto del Ministero dell'istruzione, dell'università e della
ricerca 3 luglio 2009, n. 90 (Settori artistico-disciplinari dei
Conservatori di musica), e per il personale non docente, che, alla
data di entrata in vigore della presente legge opera presso
l'Istituto con rapporto di lavoro a tempo indeterminato in appositi
ruoli ad esaurimento, è inquadrato alle dipendenze dell'Istituto
medesimo, mantenendo le funzioni e il trattamento complessivo in
godimento.
2. Gli organi della Fondazione di cui alla l.r. 8/1992, in
essere alla data di entrata in vigore della presente legge, restano
in carica fino all'insediamento dei nuovi organi, da nominare entro
il 31 dicembre 2012 con le modalità di cui alla presente
legge.
3. Gli organi dell'Istituto in essere alla data di entrata in
vigore della presente legge restano in carica fino all'insediamento
dei nuovi organi, da nominare con le modalità di cui alla presente
legge e dello statuto, come adeguato ai sensi dell'articolo
3.
Articolo 8
(Disposizioni finanziarie)
1. L'onere derivante dall'applicazione dell'articolo 2 della
presente legge è determinato in euro 2.660.000 per l'anno 2013 ed
euro 2.650.000 a decorrere dall'anno 2014.
2. L'onere di cui al comma 1 trova copertura nella parte
prima dello stato di previsione della spesa del bilancio della
Regione per il triennio 2012/2014 nell'UPB 1.06.01.10
(Trasferimenti ad enti universitari per il funzionamento).
3. L'autorizzazione di spesa di cui alla l.r. 8/1992 è
incrementata per l'anno 2012 di euro 140.000 (UPB
1.06.01.10).
4. Al finanziamento dell'onere di cui ai commi 1 e 3 si
provvede mediante l'utilizzo degli stanziamenti iscritti nello
stesso bilancio:
a) nell'UPB 1.06.01.10 per euro 2.520.000 per l'anno 2013 e
euro 2.520.000 per l'anno 2014;
b) nell'UPB 1.06.02.10 per euro 140.000 per l'anno
2012;
c) nell'UPB 1.06.02.10 per euro 140.000 per l'anno 2013 ed
euro 130.000 per l'anno 2014.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio.
Articolo 9
(Entrata in vigore)
1. La presente legge entra in vigore il 1° gennaio 2013,
fatta eccezione per l'articolo 3 e per l'articolo 8, comma 3, e
comma 4, lettera b).
Presidente
- La parola al relatore, Consigliera Hélène
Impérial.
Impérial (UV)
- Grazie Presidente.
Il presente disegno di legge, che interviene sulla legge
regionale n. 8/1992 recante: "Interventi regionali a favore di una
Fondazione per la valorizzazione e la divulgazione del patrimonio
musicale tradizionale e per lo sviluppo e la diffusione della
cultura musicale in Valle d'Aosta", è l'ultimo passo di un lungo
percorso iniziato nel 2007 con le norme di attuazione dello Statuto
speciale della Valle d'Aosta concernenti il trasferimento di
funzioni in materia di istituzioni di alta formazione artistica e
musicale (disegno di legge n. 136/2007) ed anticipata a livello
nazionale dalla legge n. 508/1999, recante: "Riforma delle
Accademie di belle arti, dell'Accademia nazionale di danza,
dell'Accademia nazionale di arte drammatica, degli istituti
superiori per le industrie artistiche, dei conservatori di musica e
degli istituti musicali pareggiati".
Tale intervento, che ad oggi appare come un atto dovuto, nasce
dalla necessità di adeguare l'esistente Istituto musicale della
Valle d'Aosta all'attuale normativa di revisione dei conservatori e
degli istituti musicali pareggiati approvata a livello nazionale.
Individuata tale necessità, l'atteggiamento del Governo regionale
di fronte alla problematica poteva essere duplice: da un lato,
abrogare la legge n. 8/1992 estinguendo radicalmente l'Istituto
musicale esistente, il che avrebbe implicato l'azzeramento dei
corsi, l'attivazione di procedimenti di mobilità, nuove procedure
di reclutamento del personale docente e non e la cancellazione di
un'istituzione che ha rappresentato un fiore all'occhiello per la
cultura musicale valdostana e che ha preparato nel corso degli anni
decine di musicisti che hanno ottenuto successi anche a livello
internazionale; dall'altro, e questa è stata la scelta compiuta dal
Governo regionale, intervenire ad integrazione sulla legge n.
8/1992, sottolineando 1'importanza dell'Istituto musicale
esistente, adeguandolo alla normativa esistente in tema di alta
formazione e riconoscendo la dignità del lavoro svolto sino ad
ora.
L'articolato, a tale riguardo, sancisce quindi l'esistenza di
due entità differenti a cui si attribuisce pari dignità: la prima,
l'Istituto musicale pareggiato della Valle d'Aosta-Conservatoire de
la Vallée d'Aoste, citato dall'articolo 1 della presente legge -
per intenderci, l'attuale pareggiato e AFAM -, che sarà un ente
pubblico a tutti gli effetti, dotato di personalità giuridica,
oltre che di autonomia didattica, regolamentare, statutaria ed
amministrativa, abilitato a rilasciare titoli accademici.
L'Istituto musicale pareggiato vede declinati nell'articolo 3
quelli che saranno il proprio statuto ed i propri organi; la
seconda, la Fondazione Maria Ida Viglino per la cultura musicale,
citata nell'articolo 6, che sarà un ente privato e che potrà
perseguire i propri scopi (studio, divulgazione del patrimonio
musicale proprio della tradizione valdostana) attraverso
l'organizzazione di corsi amatoriali tramite la SFOM (Scuola di
Formazione ed Orientamento Musicale). Vorrei sottolineare in modo
particolare il comma 3 dell'articolo 6 che cita in legge la SFOM
riconoscendole una dignità che mai prima di ora si era attribuita
alla parte amatoriale dell'attuale Istituto musicale. Tra i due
enti potranno essere stipulate convenzioni per la condivisione di
patrimonio materiale (arredi, strumentazione, biblioteca) ed umano,
nell'ottica della razionalizzazione delle risorse e non della
duplicazione delle spese in quanto, pur con percorsi diversi,
entrambi soggiacciono all'obiettivo primario di diffusione della
cultura musicale sia a livello professionalizzante, sia a livello
più amatoriale ed aperto ad ogni tipo di utenza.
Lasciando da parte la descrizione analitica dell'articolato,
peraltro già dettagliata nella relazione di accompagnamento al
disegno di legge, che ciascun collega ha ricevuto e avrà potuto
leggere per proprio conto, vorrei condividere con voi alcuni punti
salienti del lavoro compiuto in commissione. Come sempre l'analisi
del provvedimento è iniziata con l'audizione dell'Assessore
proponente e l'illustrazione del contenuto del provvedimento in
esame. A seguire è stato audito il Presidente dell'attuale Istituto
musicale, Luigi Bertschy, il quale ha ribadito il fatto che
"si
potranno gestire con norme chiare la parte accademica e la parte
amatoriale"
e che
"si conclude un percorso che avevamo
richiesto l'anno scorso in funzione delle difficoltà che, in
termini amministrativi e gestionali, si avevano nel gestire questo
ambito di formazione culturale musicale"
. Secondo il Presidente
quindi tale provvedimento consentirà finalmente di superare
numerose problematiche che, dal punto giuridico e contrattuale,
hanno caratterizzato l'attività dell'Istituto negli ultimi anni. A
seguire l'audizione della Professoressa Bartolucci, per l'AFAM, la
quale ha ribadito come
"il distacco dalla Fondazione
-
quindi dall'ente privato -
diventa quindi l'unica strada
percorribile per garantire l'esistenza dell'Istituto musicale come
istituto di alta formazione artistica in conformità con il dettato
normativo della legge n. 508 e dei suoi decreti attuativi"
. La
professoressa Bartolucci inoltre ha fatto pervenire alla
commissione una proposta emendativa sull'articolo 4 del testo
originario del disegno di legge, riguardante la pianta organica
dell'istituto, proposta concordata con il collegio docenti, con i
sindacati della scuola e con l'Assessore, che i Commissari della V
Commissione hanno recepito nella sostanza e che i colleghi
consiglieri possono trovare integrata nel testo. Il Maestro Bezzo,
in rappresentanza del Coordinatore della SFOM, ha affermato:
"non possiamo che essere soddisfatti del fatto che per la prima
volta nella storia della nostra fondazione viene nominata e
riconosciuta formalmente la SFOM come realtà consolidata e
numericamente significativa"
. Il Maestro Bezzo inoltre ha
evidenziato come siano vive le aspettative dell'attuale corpo
docente della SFOM rispetto a quelle che saranno le prossime
trattative che verranno intraprese da qui in avanti da parte dei
rappresentanti del corpo docente e del personale amministrativo in
forza attualmente alla SFOM con il Consiglio di amministrazione
della nuova Fondazione Maria Ida Viglino per la cultura
musicale.
Soddisfazione in relazione al disegno di legge è stata espressa
dai rappresentanti delle associazioni culturali musicali audite,
citate al comma 2 dell'articolo 6: Associazione Orchestre
d'Harmonie du Val d'Aoste, l'Associazione regionale cori della
Valle d'Aosta, l'Associazione Fédération des harmonies valdôtaines
e l'Associazione Nos Racines-Associazione gruppi folkloristici
della Valle d'Aosta.
L'ultima serie di audizioni ha riguardato le organizzazioni
sindacati della scuola, che preliminarmente incontrate
dall'Assessore, hanno condiviso la necessità di separare l'Istituto
di alta formazione artistica e musicale, ente pubblico, dalla
Fondazione Maria Ida Viglino, parte che organizza attraverso la
SFOM i corsi amatoriali e, ribadisco, ente privato. Anche i
sindacati hanno auspicato che venga risolta d'ora in avanti la
commistione tra contratti di tipo pubblico e privatistico che hanno
caratterizzato con poca chiarezza la vita dell'Istituto musicale in
questi ultimi anni. A tal proposito l'articolo 7 definisce
chiaramente il percorso del personale docente e non nel periodo di
transizione dall'esistente Istituto musicale ai nuovi enti. Un iter
complesso che si pone l'obiettivo di chiarire, razionalizzare e
dare dignità di legge alle istituzioni musicali valdostane senza
cancellare l'esistente, ma ponendolo in un preciso quadro
legislativo che assicura anche i tempi necessari alla transizione
verso le due nuove entità.
Presidente
- Ricordo che il disegno di legge n. 196 ha
avuto parere favorevole a maggioranza con emendamenti della V
Commissione, parere favorevole a maggioranza della II Commissione
per compatibilità finanziaria. Sono stati presentati: un
emendamento della V Commissione, un emendamento del Partito
Democratico e 15 emendamenti del gruppo ALPE più un
sub-emendamento. Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Merci M. le Président.
A cinque anni dall'emanazione della norma di attuazione che ha
conferito alla Regione le funzioni in materia di istituzione di
alta formazione artistica e musicale, finalmente si mette mano ad
una legge con lo scopo di fare chiarezza nel
mare magnum
della formazione musicale in Valle d'Aosta. Era infatti necessario,
come ha ricordato la relatrice, riconoscere la dovuta autonomia
giuridica all'Istituto musicale pareggiato, il Conservatorio della
Valle d'Aosta, un'istituzione di formazione di livello
universitario, andando a scorporarlo dalla fondazione esistente,
istituita nel 1992.
Finalmente si dà corpo alle buone intenzioni contenute in una
delibera di Giunta: la n. 197/2008, con cui si incaricava una
commissione, formata da rappresentanti di tutti i soggetti
coinvolti, di sviluppare e governare entro il 31 dicembre 2008 un
progetto di lavoro vertente principalmente sul processo di
transizione dell'Istituto musicale della Valle d'Aosta, trasformato
in istituto di alta formazione musicale; da allora ci si è presi
tutto il tempo necessario.
Il risultato di questa operazione va a delineare due soggetti
diversi: uno pubblico, abilitato al rilascio di titoli accademici,
ed uno privato: la Fondazione che prende il nome di Maria Ida
Viglino, che ha come scopo la diffusione della cultura musicale e
in particolare la valorizzazione della tradizione musicale
valdostana. Rimettere ordine in un ambito come quello dell'Istituto
musicale, in cui si sono sedimentate situazioni disordinate e
complesse per anni, dobbiamo riconoscere che non era cosa facile.
Pensiamo tuttavia che uno sforzo maggiore nel senso della chiarezza
e della definizione delle caratteristiche dei due soggetti sarebbe
stato auspicabile con un approfondimento maggiore anche riguardo
agli assetti futuri del personale e delle dotazioni strumentali e
documentali. Molte sono infatti le perplessità e i dubbi che questo
disegno di legge ha suscitato in noi, suffragati da talune
osservazioni acquisite in commissione in sede di audizioni e
successivamente da documenti trasmessici dalle organizzazioni
sindacali. Dubbi su cui per i Commissari di opposizione in
particolare - per quelli di maggioranza invece è tutto chiaro - non
è stato possibile operare i necessari approfondimenti ed i
confronti che si dovrebbe avere il tempo di attuare, per formare un
giudizio compiuto su leggi che hanno delle ricadute sulla comunità
in termini di scelte politiche e di utilizzo di denaro pubblico.
Questo disegno di legge infatti, nonostante la sua complessità, ha
avuto un iter in commissione che definire fulmineo è dire poco.
Certamente il tempo è stato inversamente proporzionale alla
rilassatezza nel partorire la legge. In una mattinata a spron
battuto si è passati dall'illustrazione dell'Assessore Viérin alle
audizioni, alla votazione finale senza soluzione di continuità e
senza la possibilità di approfondimenti. Addirittura per l'urgenza
manifestata la maggioranza ha negato un'audizione alle
organizzazioni sindacali di categoria, che l'avevano chiesta in
effetti
in extremis
, ma anche perché tra la nomina del
relatore e l'esame in commissione della legge è passato un giorno e
mezzo. Un'audizione dalle stesse organizzazioni sollecitata per
permettere un confronto su quello che esse ritengono un aspetto
preoccupante: il destino che pare incerto del personale non docente
e le modalità per le eventuali assunzioni future. Grandi
perplessità ci sono anche per il personale docente sia
dell'istituto che della fondazione, sul loro futuro inquadramento,
sul reclutamento (previa prova di francese come prevede la norma di
attuazione, oppure no?). Per quanto riguarda l'istituto pareggiato,
i docenti avranno il contratto AFAM dell'alta formazione musicale,
ma per i docenti della fondazione, per i quali oggi la situazione è
variegata, cosa succederà? Tante domande e altrettante non
risposte.
Un altro aspetto sottolineato in audizione è costituito dal
fatto che per la prima volta si è nominata in un atto ufficiale la
SFOM, la Scuola di Formazione ed Orientamento Musicale, che opera
da anni all'interno della fondazione per l'organizzazione di corsi
amatoriali e che sembrerebbe confermata in questa funzione, uso il
condizionale, perché in realtà della SFOM non esiste un atto
costitutivo. Come ci è stato riferito in commissione, l'unico
documento che nomina la SFOM è un verbale di un consiglio di
amministrazione di qualche anno fa. Se realmente si vuole dare
dignità alla SFOM, le si dedica un articolo in cui la si definisce
e le si attribuiscono delle funzioni. Nominarla
en passant
,
quasi a sottintendere che è già ufficialmente riconosciuta, quando
in realtà non lo è, ci pare un segno di debolezza di cui non
capiamo la ragione.
Un'ulteriore riflessione va riservata alla dotazione in
strumenti musicali e documenti. I regi decreti su cui si basano gli
istituti pareggiati dicono che è necessaria una dotazione organica
in termini di strumenti musicali, di biblioteche e di tutto ciò che
occorre per lo svolgimento dell'attività didattica. Il disegno di
legge però non contiene precise indicazioni in tal senso, si parla
della possibilità di convenzioni senza però definire modalità e
criteri. Come si concilia questa mancanza con lo statuto
dell'Istituto musicale, che dedica invece un articolo alla
dotazione strumentale e documentale?
Queste sono in sintesi le nostre osservazioni su un disegno di
legge di cui condividiamo le finalità, ma che suscita in noi grandi
perplessità riguardo alle modalità attraverso le quali si intende
raggiungere tali obiettivi. Riguardo a queste riflessioni, abbiamo
presentato una serie di emendamenti, che illustreremo via via, su
cui ci auguriamo possa svilupparsi un dibattito. Rimane il nostro
giudizio fortemente critico riguardo al metodo e all'urgenza con
cui è stato gestito l'iter in commissione e alla preclusione di
ogni ulteriore approfondimento. È possibile che questo corrisponda
alla visione moderna auspicata ieri dal collega Lattanzi, di certo
non corrisponde alla mia visione. Io, da quel punto di vista, sono
molto
démodée
: ritengo che ci vogliano i tempi necessari per
affrontare degli atti importanti come questo. Grazie.
Presidente
- La parola al Consigliere Donzel.
Donzel (PD)
- Grazie Presidente.
Inizio con il dire che questa è una legge attesa, necessaria,
quindi spirito di questa legge è uno spirito che non può che essere
condiviso: quello di dare attuazione ad una norma della Regione e
consentire all'Istituto musicale pareggiato, che sempre ha operato
bene anche in tale fase transitoria, di assumere la veste di
un'istituzione pubblica parificata ad un conservatorio, quindi di
livello universitario con piena dignità, senza che cada tutta
l'altra esperienza musicale che alle volte in modo semplificativo
si chiama di tipo amatoriale, ma che è qualcosa di molto di più: è
una sorta di grande formazione culturale per i nostri giovani che
va sotto il nome di SFOM.
Questa premessa però non può non celare il fatto che, con una
lettera che risale al 2010, la Professoressa Bartolucci aveva
segnalato alla Presidenza della Regione la necessità di procedere
in tal senso, quindi c'è stato, immagino, un intenso lavoro da
parte del Governo regionale e dell'Assessore, che ha provveduto a
portarci al disegno attuale. Noi che facciamo parte della minoranza
lamentiamo il fatto che di questo intenso lavoro siamo stati messi
a conoscenza all'ultimo momento e in pochissimo tempo ci è stato
detto: "bisogna andare avanti". Allora o si pretende che le persone
leggano, si informino, provino, anche sbagliando magari, a cercare
di capire quali sono i provvedimenti su cui la maggioranza lavora
per anni, altrimenti si pretende che ci sia un vuoto che io chiamo
di fiducia - e lo posso rispettare, nei confronti dei colleghi di
maggioranza non c'è nessuna provocazione, posso capire che si è
chiamati ad una sorta di voto di fiducia anche in commissione, ci
si fida del lavoro del proprio Governo -, ma noi abbiamo una
funzione di tipo ispettivo che ci obbliga a fare dei controlli
ulteriori, per questo rivendichiamo la dignità del nostro lavoro,
rivendichiamo il fatto che dobbiamo essere messi nelle stesse
condizioni della maggioranza quando veniamo in aula. Credo sia
mancato questo soprattutto in V Commissione e che da tale fretta
siano sorti degli equivoci, delle letture mancate da parte nostra
ed una sorta di agitazione - mi ci metto in prima persona - della
minoranza che chiedeva rassicurazioni su questo o sull'altro
elemento.
A complicare questo quadro poi è arrivato anche un intervento
delle organizzazioni sindacali di categoria del pubblico impiego
che sollecitavano un incontro sia con la commissione che con
l'Assessore, lasciando trasparire che c'erano degli aspetti molto
delicati dal punto di vista contrattuale, su cui tornerò
successivamente. Per adesso, riferendomi al metodo, rilevo che in
una recente lettera inviata a tutti i componenti della V
Commissione si ribadisce che
"con la presente le scriventi
organizzazioni sindacali di categoria del pubblico impiego
trasmettono copia del documento inoltrato all'Assessore regionale
competente, contenente le osservazioni al disegno di legge di cui
all'oggetto, che le stesse non hanno potuto svolgere ritualmente
non essendo state audite da codesta commissione consiliare"
;
Funzione pubblica CGIL, Funzione pubblica della CISL, Funzione
pubblica della UIL, manca il SAVT, ma si capisce...comunque tre su
quattro... È chiaro che non siamo gli unici a lamentarci di non
avere avuto un percorso compiuto nella commissione, poi sappiamo
che l'Assessore ha incontrato le organizzazioni sindacali e si è
cercato di rimediare, ma accidenti, questa primavera abbiamo
lamentato la totale assenza di presentazione di disegni di legge
della maggioranza, abbiamo fatto dei Consigli regionali dove la
minoranza ha fatto il Consiglio regionale con la sua attività
ispettiva, poi di colpo arrivano nello stesso giorno tre, quattro
provvedimenti di legge e bisogna fare tutto in una settimana!
Riteniamo che questa sia una procedura che davvero, non solo da
parte nostra, che possiamo avere dei limiti come Consiglieri
regionali, ma anche da parte di chi deve collaborare con le
commissioni, qualche falla ce l'ha e sarebbe opportuno che tale
questione di metodo fosse affrontata una volta per tutte e fossero
create le condizioni per cui leggi che hanno un'importanza come
questa, viste le sue premesse - che ribadisco non possono che
essere condivise -, devono essere affrontate nel dettaglio con la
giusta serenità.
Se, per quanto riguarda l'Istituto musicale pareggiato, ci
sentiamo rassicurati dal provvedimento in essere e vogliamo
ricordare che una volta tanto un provvedimento di legge arriva in
tempo utile, perché sembra che a livello nazionale si muovano delle
volontà legislative per istituire istituzioni analoghe in ogni
regione, quindi una volta tanto noi come Valle d'Aosta ce l'abbiamo
già l'Istituto musicale pareggiato di livello universitario e
questa è una cosa che ci onora tutti; quindi, se da questo punto di
vista siamo tranquilli, qualche riserva ce l'abbiamo sulla parte
SFOM. Questi insegnanti - che per lungo tempo sono stati figli di
un Dio minore, citati in un verbale - svolgevano un'attività che è
andata crescendo grazie ad un successo di questa attività didattica
musicale, perché, se ogni anno crescono le iscrizioni ed ogni anno
bisogna fare degli esami selettivi di accesso a corsi di livello
amatoriale, vuol dire che chi lavora lì è bravo e quindi va
riconosciuto. Forse in questo ambito qualcosa di più la legge
poteva dire a chi svolge tale lavoro e non
en passant
dire
che dentro la Fondazione Maria Ida Viglino c'è la SFOM. Sono
convinto che questo aspetto legislativo verrà approfondito negli
anni a venire, perché, mentre l'istituto pareggiato avrà il suo
percorso, tale aspetto dovrà essere curato con maggior dettaglio,
perché bisognerà arrivare ad una chiarezza in merito ad una pianta
organica ben definita anche per chi lavora nella SFOM e quindi la
strada che si apre oggi non è un percorso che si conclude.
Si sono create anche delle perplessità rispetto ai temi
occupazionali, non a caso gli insegnanti della parte pareggiata
sono intervenuti rispetto alla questione della pianta organica
dell'istituto proponendo essi stessi un emendamento, ripreso dalle
organizzazioni sindacali e poi dall'Assessore, affinché sia
garantita la tenuta della pianta organica e soprattutto l'autonomia
dell'istituto attraverso la possibilità interna di decidere. Dalla
parte SFOM invece ci sono solo impegni che immaginiamo siano stati
presi dal Governo regionale con i lavoratori, ma che non sono
tradotti con la necessaria chiarezza all'interno di questo disegno
di legge. Allo stesso modo le perplessità ci sono anche per il
personale di tipo amministrativo e non docente, nel senso che su
tale personale non c'è chiarezza sufficiente sul fatto che solo una
parte di questo personale ha titolo per transitare nella parte
pareggiata e, dal mio punto di vista, c'è un pericolosissimo
passaggio, che è stato rilevato anche dalle organizzazioni
sindacali di categoria, laddove si fa riferimento alla questione
delle convenzioni, che vengono citate per l'utilizzo dei libri, per
l'utilizzo degli strumenti musicali e la cosa, anche se complicata,
ci può stare. È diverso se immaginiamo di applicare il meccanismo
delle convenzioni al personale, questo è molto più delicato dal
nostro punto di vista, è un aspetto che apre degli scenari di una
delicatezza estrema, perché il personale convenzionato lo abbiamo
sperimentato terribilmente nella società "salva-precari", in cui
personale dirigente dell'Amministrazione regionale lavorava a
part-time, full time, mezzo time...nella "salva-precari" è stata
una roba un po' così...non vorrei che queste esperienze lavorative
un po' farraginose dal punto di vista contrattuale si
ripetessero.
Non credo poi che il nostro emendamento, che illustrerò meglio
in seguito, possa essere risolutore o sia corretto, perché, per
fare queste cose, bisogna studiare con maggiore attenzione, ma non
c'è una parola sui lavoratori a tempo determinato, sui lavoratori
che hanno dei contratti Co.Co.Co., ma questi non sono dei
lavoratori? Non c'è un passaggio nella legge che dica: "nelle more
o fino a conclusione del contratto", invece si lascia tutta questa
parte al diritto del lavoro ma, se si ragiona così, tutte le parti
che spettano al diritto del lavoro non le citiamo mai in legge e
diamo per scontato che il diritto del lavoro prevale sulla
normativa. Una parola però per chi da anni spende le sue energie
dentro l'istituto con rapporti di lavoro a tempo determinato, una
rassicurazione che magari...la fondazione, ne sono convinto, alla
fine accoglierà tutti al suo interno, sempre che ci siano le
risorse, che sono garantite per l'anno in corso, ma bisognerà
vedere per il futuro...una parola in più forse doveva essere
detta.
Da qui in avanti si apre tutto uno scenario di discussione che
non è affrontato in legge, che può anche non essere affrontato in
legge, riferito a tutta la parte di quali contratti si applicano.
Questa parte, a nostro avviso, doveva essere sciolta con le
organizzazioni sindacali prima di arrivare in commissione, di modo
che alle domande dei membri della commissione per sapere questi
lavoratori che contratto avranno si poteva dire: "c'è già un
preaccordo, siamo tutti tranquilli, questo è il contratto di
riferimento". Ad oggi devo votare una legge senza sapere qual è il
contratto di riferimento che viene applicato al lavoratore
dell'Istituto musicale pareggiato e a chi lavorerà nella fondazione
e, qualora ci siano delle convenzioni come queste, vengono regolate
contrattualmente.
Sapendo che veniamo da una storia che, dal punto di vista
contrattuale, è una leggenda metropolitana, in cui c'è veramente
una sorta di bailamme contrattuale, è chiaro che, facendo una nuova
legge così importante, come lo è questa, tale parte non andava
sottovalutata, o perlomeno noi non abbiamo avuto gli strumenti in
commissione per capirci qualcosa. Infatti l'incontro dell'Assessore
con le organizzazioni sindacali di categoria del pubblico impiego è
successivo alla votazione della legge in commissione: questo è
importante farlo notare, quindi la legge è stata votata prima di un
incontro dell'Assessore con le organizzazioni sindacali. Capirete
che tali cose ci lasciano perplessi e titubanti, perché l'occasione
di fare un grosso passo avanti nella normativa musicale c'era,
poteva essere fatto un bel salto in modo sereno. Questa cosa ci
lascia qualche perplessità, anche se va rilevato che tutto il mondo
intorno all'ambiente musicale ha espresso soddisfazione per tale
tipo di percorso, gli stessi insegnanti della SFOM e del pareggiato
in generale esprimono un senso di soddisfazione per tale percorso,
ma questo non toglie che, dal nostro punto di vista, le ombre
rimangono.
Presidente
- Sono stati presentati due sub-emendamenti
dall'Assessore Laurent Viérin agli emendamenti n. 1 e n. 14 di
ALPE.
La parola all'Assessore all'istruzione e cultura, Laurent
Viérin.
Viérin L. (UV)
- Come è stato annunciato, c'è la
presentazione dei sub-emendamenti, illustrerò poi in fase di
replica quali sono i contenuti anche in base alle osservazioni
enunciate.
Presidente
- La parola alla Consigliera Patrizia
Morelli.
Morelli (ALPE)
- Grazie Presidente. Solo per chiedere una
breve sospensione per poter esaminare i sub-emendamenti.
Presidente
- Il Consiglio è sospeso per dieci minuti.
Si dà atto che la seduta è sospesa dalle ore 18,07 alle ore
18,22.
Presidente
- Riprendiamo i lavori.
La parola al Consigliere Louvin.
Louvin (ALPE)
- La ringrazio Presidente anche per avere
avuto la cortesia di concedere questa breve sospensione, che è
stata utile per avere dall'Assessore dei chiarimenti in ordine ai
sub-emendamenti che sono appena stati presentati, uno dei quali ha
un rilievo importante per il miglioramento che auspichiamo di
questo testo di legge. Abbiamo approfittato di tale pausa per un
rapido confronto sull'insieme delle proposte emendative e rileviamo
con piacere che c'è una disponibilità a ricalibrare in alcuni
passaggi il disegno di legge.
Stiamo operando con difficoltà perché queste leggi sono spesso
portate a passo di carica, il che non ci dispiace in termini
generali, ma, se non si dispone del tempo necessario per fare i
dovuti approfondimenti, si rischia di fare un po' tutti gli
apprendisti stregoni e di lasciare delle tracce non desiderate dal
punto di vista dell'impatto legislativo. Qui giochiamo sulla pelle
non solo di un'istituzione, che deve avere la caratura di
un'istituzione di alta formazione musicale, siamo nella fascia
universitaria e quindi particolarmente delicata per quanto riguarda
i profili di libertà di insegnamento, libertà di ricerca, e anche
perché rileviamo grossi problemi di inquietudine dal punto di vista
dei rapporti lavorativi in essere, del loro consolidamento, del
corretto inquadramento del personale in un soggetto giuridico nuovo
che viene gemmato dopo una lunga gestazione. Noi quindi lavoreremo
nel corso di queste ore per dare puntualmente riscontro alle varie
proposte che sono sul tavolo e per il momento, seppure con
rammarico che si proceda all'ultimo, rileviamo con piacere che c'è
la disponibilità ad operare per un affinamento del testo. Ci
auguriamo che i nostri emendamenti abbiano avuto quanto meno
l'utilità e il senso di far approfondire determinati aspetti che
erano rimasti in ombra nel corso del lavoro un po' affrettato che è
stato svolto in commissione. Rimandiamo gli approfondimenti di
dettaglio all'esame dell'articolato e ringraziamo l'Assessore per i
chiarimenti che ci ha fornito.
Presidente
- Se nessun altro chiede la parola, dichiaro
chiusa la discussione generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président.
Ringrazio sia i membri delle due Commissioni competenti che sono
state impegnate, i Presidenti Rosset e Maquignaz, la relatrice
Impérial per il lavoro svolto inerente a questo disegno di legge e
ringrazio anche i colleghi che sono intervenuti. In effetti, è un
disegno di legge che per la sua complessità e per avere la funzione
di regolare un ambito che nel tempo non solo ha avuto un'espansione
rispetto ai primi corsi della Fondazione Istituto musicale, nati
negli anni '60, con una funzione di sviluppo di una cultura
musicale amatoriale, fino alla realtà di oggi con più di mille
studenti...con due realtà diverse, ma con una dignità che va
rispettata, con funzioni e ruoli che sono ben distinti. Soprattutto
con l'evoluzione della normativa nazionale abbiamo una parte
accademica di conservatorio che, a seguito della norma di
attuazione allo Statuto, va a vedere un'esigenza di adattamento,
ma, anche da un punto di vista legale, tecnico-legislativo, di
limatura che dà la possibilità di avere due realtà che devono
convivere in una fondazione che, da un punto di vista anche della
salvaguardia di chi opera, non è stata azzerata come abbiamo
sottolineato in commissione ed è importante, perché con
l'azzeramento della fondazione e con una nuova legge avremmo visto
la procedura di mobilità di una parte di personale e questo non
avrebbe tutelato il personale.
Ringrazio anche le organizzazioni sindacali sia scolastiche che
funzione pubblica - ed entrerò poi nel merito della questione delle
audizioni - e vorrei dire che questo è stato, pur nei tempi
ristretti di possibilità di analisi da parte delle commissioni, un
lavoro complesso a seguito di questi cinque anni che sono stati
citati e che sono stati anche segnati dal cambiamento di tre
Presidenti, di due consigli di amministrazione e di una legge di
qualche mese fa per risolvere una questione urgente e puntuale sui
contratti, che è andata a risolvere una questione molto importante
che anche in questo caso ha tutelato chi opera nella fondazione,
seppure in quel caso per una parte. Una gestazione lunga quindi a
seguito anche di questa lettera del 2010 che è stata citata, ma che
ha visto un'operazione molto delicata di conciliazione fra le
diverse anime di questa fondazione e che quindi non abbiamo voluto
portare prima nelle sedi competenti per avere una parte di massima
condivisione con chi opera all'interno, con il consiglio di
amministrazione che ringrazio, perché ricordo aveva una
mission
e l'ha svolta in modo gratuito lavorando in questi
mesi a tale legge. Ringrazio quindi sia il Presidente Luigi
Bertschy che tutti i componenti del consiglio di amministrazione,
come il Direttore Florinda Bartolucci per la parte AFAM e tutta la
parte SFOM che in effetti oggi in questa legge viene per la prima
volta riconosciuta. Sicuramente si potrà fare di più ma, da un
punto di vista del riconoscimento di tale scuola, che scuola è solo
nella denominazione nel senso che sappiamo, è la prima volta che
questo viene inserito in legge, come nella legge abbiamo
riconosciuto anche queste realtà canore di tradizioni ed inerenti
alla cultura musicale in Valle, che sono collegamento con il
territorio. Un lavoro quindi delicato di concertazione e che oggi,
a distanza di oltre venti anni dall'approvazione della legge n.
8/1992, emerge e dà la possibilità di procedere ad un rinnovamento
dell'impianto normativo e al soddisfacimento di queste aspettative,
ovvero il completamento dell'adeguamento dell'Istituto musicale
pareggiato a seguito dell'approvazione della norma di attuazione e
dello Statuto, chiusura dell'iter di razionalizzazione della
normativa vigente in materia di valorizzazione e divulgazione di
questo patrimonio musicale.
Ricordo che abbiamo voluto intitolare la Fondazione a Maria Ida
Viglino per tutto ciò che ha fatto per la cultura musicale, non
solo per l'istruzione in generale in Valle d'Aosta, quindi ci
sembrava opportuno sottolinearlo anche qui in sede di discussione
in Consiglio per ricordare questo importante personaggio che ha
creduto fortemente in tale realtà. Oggi questa è una realtà
veramente cresciuta ed è un fiore all'occhiello della nostra
regione, invidiato fuori dai nostri confini e che oggi abbiamo il
dovere e l'onere di difendere in tutti i modi. È stata una
fondazione che in questi ultimi tempi è stata spesso attaccata,
oggi chiaramente è una realtà cresciuta in modo tale da dover anche
vedere delle operazioni da parte dell'Amministrazione: mi riferisco
sia al patto di stabilità che viene introdotto, sia a queste
convenzioni - su cui tornerò in maniera puntuale - che vanno ad
evitare ciò che è emerso dai vostri interventi, intanto
duplicazioni, ma anche razionalizzazioni nell'uso degli strumenti.
Sono convenzioni su tutta una serie di aspetti non solo inerenti al
personale, tutelando sempre chi opera all'interno della fondazione,
ma anche inerenti le parti più operative di direzione, nell'ottica
della razionalizzazione e del controllo della spesa pubblica,
quindi sinergia fra iniziative ed ambiti, ma anche
razionalizzazione e un'attenzione particolare su tale questione.
Chiaramente è innovativa la questione delle convenzioni con enti,
università ed istituti di alta formazione artistica e musicale,
fondazione, e facoltà di convenzionamento che questa legge n. 508
riconosce all'AFAM e trova un interessante precedente anche in
ambito regionale all'articolo 104 della legge n. 54, e questo ne
rafforza il valore.
Per quanto riguarda la questione del personale, ci ritorneremo,
l'articolo 7 è l'articolo che tutela chi opera all'interno. Per una
parte è stato ricordato...la parte inerente all'AFAM passa ad un
riconoscimento di ente di diritto pubblico, mentre la parte di
diritto privato, che rimane, quindi la fondazione con la SFOM,
prevede che con successivi regolamenti siano disciplinate certe
procedure che vanno ad ulteriormente tutelare questa parte.
Con i sub-emendamenti che sono stati già commentati, in
particolare quello inerente al personale, andiamo a prevedere
espressamente che questa parte che transita a tutti gli effetti
entra nel comparto pubblico e questo va nell'ottica di riconoscere
e di accettare ciò che le organizzazioni sindacali, sia parte
scolastica che parte funzione pubblica, hanno richiesto.
Vi è massima disponibilità da parte nostra, una parte di
emendamento con l'organizzazione sindacale scolastica era già stata
recepita sulla tutela del personale e soprattutto inerente la
pianta organica, che in questo caso viene definita al pareggiato,
ed annuncio già che per una parte...sicuramente di disponibilità ad
andare in commissione per coinvolgere maggiormente la commissione
su questa parte, mentre ritengo che l'altra proposta di andare in
commissione sulla questione "progetti speciali", per capirci, che
quella sia di competenza più del Governo regionale che ha una
funzione di operatività. Questo per dire che abbiamo accettato la
previsione di coinvolgere maggiormente la commissione nei crismi
successivi all'approvazione di tale legge, perché saranno molto
importanti le parti inerenti alla tutela di chi opera attraverso
l'approvazione degli ulteriori atti che vanno a regolare le parti
operative. Nei successivi regolamenti saranno disciplinate le
procedure di reclutamento del personale. Il regolamento concernente
il reclutamento del personale non è ancora stato emanato dallo
Stato, ma solo dopo l'emanazione dello stesso il regolamento potrà
essere recepito, adeguato al livello regionale essendo che non
abbiamo competenza in materia.
Sulle questioni puntuali magari tornerò. Volevo solo riprendere
alcune osservazioni fatte. Per quanto riguarda i passaggi in
commissione, avevo ricevuto dalle organizzazioni sindacali
scolastiche una richiesta di incontro una decina di giorni
antecedenti a questo incontro che poi si è svolto e con le
organizzazioni sindacali abbiamo concordato una parte di testo che
si è ritrovato poi in commissione. Per quanto riguarda quelle della
funzione pubblica, ricordo che la richiesta di convocazione in
commissione è arrivata al mattino quando la commissione era già al
lavoro. C'è stato un tentativo da parte della commissione di
mettersi in contatto con le organizzazioni sindacali per convocarle
in commissione, ma queste non erano disponibili, dopodiché mi sono
fatto carico della disponibilità di incontrarle lunedì e ho cercato
di recepire ciò che si ritrova nel sub-emendamento che ho
presentato e che è in linea con quello che voi avevate presentato
nei vostri emendamenti e che va a risolvere. Forse il testo è
arrivato in commissione senza dare il tempo di audire tutte le
persone che lo avevano richiesto, ma le organizzazioni sindacali
comunque hanno avuto una disponibilità di essere audite.
Per quanto riguarda l'urgenza, questa legge ha anche una parte
finanziaria e proprio il collega Louvin in sede di annuncio della
manovrina aveva espresso una certa preoccupazione per una parte di
tagli che avevano inciso sulla fondazione. Questi tagli oggi
recuperano 140.000 euro fondamentali per l'attivazione dei corsi ed
è per questo che ho messo l'urgenza alla commissione (me ne scuso),
perché, pur condividendo tutte le difficoltà di approfondimento,
era una mia preoccupazione nei confronti della fondazione, perché
vi operano persone che hanno stipendi e voi sapete la situazione
finanziaria, con 140.000 euro - un'altra parte viene recuperata
nell'assestamento di bilancio che è in itinere - si dà la
possibilità di essere a regime sia con l'attivazione dei corsi che
con la parte corrente. Ciò per dire che questa era solo una certa
urgenza da noi manifestata nei confronti della fondazione e di chi
opera, pur ribadendo la nostra disponibilità a qualsiasi ora a
discutere le tematiche e le migliorie che oggi mi sembra che ci
siano grazie al lavoro di tutte le persone che oggi sono state
citate.
Crediamo che i lavoratori siano tutelati, che una realtà così
complessa oggi veda un momento di riconoscimento e soprattutto di
messa a punto legislativa, ma non solo, di ciò che viene fatto
all'interno e da parte dell'Amministrazione vi sia la possibilità
di avere un controllo attraverso il patto di stabilità che evita in
prospettiva la moltiplicazione di corsi e la duplicazione di certe
istanze che con queste convenzioni possono essere regolate con una
massima funzionalità.
Infine sulla questione dell'edilizia ricordo che in questi anni
sono stati fatti investimenti e ci saranno poi nei prossimi mesi
delle novità per quanto riguarda la questione della sede.
Manifestando la piena disponibilità ad accettare parte degli
emendamenti che sono stati presentati dai colleghi della minoranza
e attraverso questi sub-emendamenti che vanno a recepirne in parte
due con delle modifiche che abbiamo visto assieme, noi riteniamo di
avere con questa legge dato delle risposte che effettivamente erano
attese da chi opera all'interno di tale realtà importante.
Presidente
- Procediamo all'esame dell'articolato.
All'articolo 1 abbiamo l'emendamento n. 1 dell'ALPE e il
sub-emendamento a questo emendamento dell'Assessore Laurent
Viérin.
La parola al Consigliere Louvin.
Louvin (ALPE)
- Grazie.
Penso che si raggiungano gli intenti dell'Assessore e il nostro
in questo. La sottolineatura collegata al nostro emendamento era
molto semplice: qui siamo sul terreno non solo della formazione,
che è uno degli aspetti dell'azione della futura fondazione, perché
a questa si riferisce il secondo comma dell'articolo 1 e ci
sembrava giusto ricordare che essa è prima di tutto ente di
promozione e sviluppo della cultura musicale in Valle d'Aosta, la
formazione essendo poi un'azione evidente accanto a quelle di
spettacolo, di ricerca ed altro che vengono svolte. In questo modo
l'articolo 1, che riguarda l'oggetto e le finalità della legge
sembra più completo. Vorrei ricordare che qui ci muoviamo: da un
lato, sul versante della cultura musicale amatoriale e della
formazione musicale; dall'altro, nel primo comma, che noi
condividiamo nella sua concezione, ci occupiamo di un istituto di
alta formazione musicale e siamo nell'ambito delle istituzioni di
alta cultura, di cui parla l'ultimo comma dell'articolo 33 della
Costituzione. A cappello anche dei ragionamenti che faremo dopo,
ricordo che queste istituzioni di alta cultura sono tutelate
costituzionalmente nel diritto di darsi ordinamenti autonomi nei
limiti stabiliti dalle leggi dello Stato, aggiungiamo noi con una
lettura aggiornata della Costituzione, anche delle leggi regionali
dopo che la materia è stata oggetto di una norma di attuazione.
Così configurato, siamo disponibili ad accogliere l'emendamento
presentato dall'Assessore Viérin, che sostanzialmente è equivalente
nella formulazione e può essere accolto in quanto nulla toglie a
ciò che diciamo.
Presidente
- L'emendamento n. 1 del gruppo ALPE è stato
modificato con il sub-emendamento n. 1 dell'Assessore Laurent
Viérin, pertanto decade, ne do lettura per il verbale:
Emendamento
Al comma 2 dell'articolo 1 le parole "formazione musicale"
sono sostituite dalle seguenti: "cultura musicale".
Do lettura del sub-emendamento dell'Assessore Laurent
Viérin:
Sub-emendamento
Al comma 2 dell'articolo 1 dopo la parole "formazione" è
aggiunta la parola "e cultura".
Al titolo del DDL dopo la parola "formazione" è aggiunta la
parola "e cultura".
Pongo in votazione l'articolo 1 nel testo così emendato:
Articolo 1
(Oggetto e finalità)
1. La presente legge reca disposizioni per la disciplina
dell'Istituto musicale pareggiato della Valle d'Aosta -
Conservatoire de la Vallée d'Aoste
, di seguito denominato
Istituto, istituito ai sensi della legge 21 dicembre 1999, n. 508
(Riforma delle Accademie di belle arti, dell'Accademia nazionale di
danza, dell'Accademia nazionale di arte drammatica, degli Istituti
superiori per le industrie artistiche, dei Conservatori di musica e
degli Istituti musicali pareggiati), e del decreto legislativo 24
luglio 2007, n. 136 (Norme di attuazione dello statuto speciale
della Valle d'Aosta - Vallée d'Aoste concernenti il conferimento di
funzioni in materia di istituzioni di alta formazione artistica e
musicale).
2. Al fine di razionalizzare la normativa regionale in
materia di promozione e sviluppo della formazione e cultura
musicale in Valle d'Aosta e di valorizzare e divulgare il
patrimonio musicale tradizionale, la presente legge reca
modificazioni alla legge regionale 17 marzo 1992, n. 8 (Interventi
regionali a favore di una Fondazione per la valorizzazione e la
divulgazione del patrimonio musicale tradizionale e per lo sviluppo
e la diffusione della cultura musicale in Valle d'Aosta).
Consiglieri presenti, votanti e favorevoli: 31
Il Consiglio approva all'unanimità.
Presidente
- C'è l'emendamento n. 2 dell'ALPE, che
introduce l'articolo 1bis.
La parola al Consigliere Louvin.
Louvin (ALPE)
- Grazie.
Credo che questa proposta possa colmare una piccola lacuna
logica nella formazione della legge. Abbiamo detto qual è l'oggetto
e le finalità, a nostro modo di vedere, è utile spiegare che stiamo
prendendo dal corpo dell'ex Istituto musicale, per intenderci,
questo blocco di funzioni e le riportiamo sotto il cappello del
Conservatoire de la Vallée d'Aoste
, Istituto musicale
pareggiato della Valle d'Aosta. A noi sembrava che non fosse detto
da nessun'altra parte, l'abbiamo letta e riletta, questa è una
legge complessa, ma non abbiamo trovato un punto in cui si dicesse
che quelle funzioni che finora sono state svolte e che sono ancora
oggetto dello statuto attualmente vigente, eccetera, vengono pro
futuro fatte dall'alto. Questo è un passaggio che, a nostro avviso,
è chiarificatore del senso. È vero che nel complesso poi emerge
tale questione, ma glielo sottoponiamo come momento di precisazione
di una transizione di funzioni che fino a questo momento sono state
svolte sotto un cappello diverso. Siccome andiamo a costituire un
ente pubblico questa volta, diciamo che queste sole vengono
scorporate, mentre tutte le altre, come è detto nel corpo della
legge, rimangono sotto l'egida della Fondazione Maria Ida
Viglino.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Saremmo per non accettare questo
emendamento per una questione di confronto anche con la parte
tecnico-legislativa, nel senso che è stato giustamente rilevato che
esso risulta ridondante, in quanto all'articolo 1 si cita
espressamente la legge n. 508/1999 che riguarda esclusivamente
l'AFAM. Non so se, da un punto di vista di formulazione, è
corretto, ma riteniamo che non abbia senso dire che ciò che ora è
fatto dall'istituto viene fatto dall'istituto che oggi è AFAM. Solo
quello, forse volevate dire: fondazione. Oggi l'istituto è l'AFAM
nel nuovo testo, l'articolo 1 cita espressamente la legge n. 508,
pertanto risulta ridondante, quindi riteniamo che sia già
previsto.
Presidente
- La parola al Consigliere Louvin.
Louvin (ALPE)
- Qui c'è uno scontro fra Titani, ma non di
quest'aula, di altri uffici. Abbiamo valutato con uffici
legislativi diversi e sembrava più chiaro questo tipo di
formulazione. Manteniamo l'emendamento anche per solidarietà con i
nostri tecnici che ci supportano nella formulazione e ci pare
giusto riconoscere il lavoro fatto, senza nulla togliere a quello
che può essere fatto da altri.
Presidente
- Pongo in votazione l'emendamento n. 2 del
gruppo ALPE, che recita:
Emendamento
Dopo l'articolo 1 è inserito il seguente:
"Articolo 1bis
(Funzioni)
1. Le funzioni relative ai corsi di alta formazione artistica
e musicale finora svolte dall'Istituto musicale della Valle d'Aosta
sono esercitate dall'Istituto.".
Consiglieri presenti e votanti: 30
Favorevoli: 7
Contrari: 23
Il Consiglio non approva.
Presidente
- All'articolo 2 c'è l'emendamento n. 3
dell'ALPE con sub-emendamento.
La parola al Consigliere Louvin.
Louvin (ALPE)
- Grazie. Questo è un emendamento
importante a nostro modo di vedere, che aiuterebbe una miglior
comprensione della diversa natura dei due soggetti che vengono ad
esistere con questa scissione che viene operata. Abbiamo
rappresentato all'Assessore tale questione: normalmente le
amministrazioni pubbliche operano nei confronti di enti esterni
come le fondazioni attraverso l'erogazione di contribuzioni, perché
anche altri hanno questa funzione, e normalmente tutte le leggi
indicano la contribuzione. Noi invece, lo abbiamo approfondito in
relazione alla legge n. 25/2005, che regola il finanziamento e la
parte edilizia dell'Università della Valle d'Aosta, nei confronti
del mondo universitario operiamo con un finanziamento; questa è la
diversità concettuale. Allora la formulazione del disegno di legge
espressa dall'Assessorato è:
"
a decorrere dall'anno 2013,
la Regione eroga a favore dell'Istituto un contributo annuo a
titolo di concorso alle spese...",
a noi pare
significativamente più coerente con il nuovo rapporto che
instauriamo con questo ente dire che è autorizzato il finanziamento
dell'Istituto mediante trasferimenti in parte correnti. È una
questione di assoluta specularità con quello che è il regime
universitario. È stato tolto con il sub-emendamento, che abbiamo
presentato in relazione al parere espresso ieri dall'Assessorato
delle finanze, il riferimento alle spese di investimento che non
sono ritenute teoricamente coperte da questo provvedimento di
legge, comunque questo è il primo passaggio e il più
significativo.
Ci sono anche altri aspetti, in particolare attiro l'attenzione
dell'Assessore sul fatto che richiamiamo la possibilità che ci
siano dei contributi statali, che sono espressamente previsti dal
5° comma della norma di attuazione. Quando insieme all'allora
Senatore Rollandin abbiamo lavorato sulla norma di attuazione, non
a caso abbiamo fatto inserire la possibilità che ove previsto
queste istituzioni concorrano come le altre in Italia al
finanziamento. C'è una quota minima, ma significativa di concorso
dello Stato alle spese dell'università, perché precluderci questa
cosa e non inserire nella legge tale possibilità? Ricordo che la
norma di attuazione non è direttamente vigente, dobbiamo poi farla
nostra attraverso una precisazione nel testo.
Abbiamo ancora aggiunto che nella dotazione che viene data
all'università attraverso questo trasferimento finanziario siano
comprese anche le attività di ricerca, che non erano richiamate
nella legge e che invece sono una delle funzioni, perché gli AFAM
non possono esistere solo per l'insegnamento, ma tutti i docenti
hanno anche una loro attività di ricerca.
Abbiamo riportato fedelmente il testo anche della sottoposizione
al patto di stabilità esattamente nella formulazione che è stata
prevista dalla proposta dell'Assessorato. Credo di avere chiarito
il senso di questo emendamento che rende certo che noi finanziamo e
non contribuiamo soltanto.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Al di là della questione relativa al
contributo o finanziamento, riteniamo che la formulazione che
abbiamo proposto, e che è stata esaminata dagli uffici legislativi,
determini in modo più puntuale le modalità di rateizzazione, si
chiede puntuale rendicontazione e rispetto del patto di stabilità e
quindi ci sia un controllo rigoroso su ciò che è una questione di
regolazione di modalità fra uffici...che però danno una possibilità
di modalità più puntuale, quindi saremmo per non accettarlo.
Presidente
- La parola al Consigliere Louvin.
Louvin (ALPE)
- Noi non drammatizziamo naturalmente, ma
abbiamo il sospetto che questo non dia pienezza all'autonomia di
ordinamento dal punto di vista finanziario, che deve essere
riconosciuta. Ripeto: non alziamo barricate sulla questione, che
però è delicata in termini di principio a presidio dell'autonomia
di questo ente. Il fatto che lo si sottoponga ad una
rendicontazione gli fa assumere una veste che non è quella che
dovrebbe avere in termini di ordinamento universitario. Mi
consenta, Assessore, senza che questo voglia sminuire le competenze
di chi ha esaminato questo testo, ma faccia attenzione che non
prevalga la logica scolastica, cioè di rendicontazione su
istituzioni scolastiche, rispetto ad una logica di rapporto da ente
pubblico statuale o regionale, ad ordinamento di carattere
universitario. Se vogliamo dargli quel tutto tondo, dovremmo
riconoscere questo. Considererei un atto significativo il volerlo
accettare, ma non è una questione che assume un carattere capitale
e, se questa è la decisione del Governo regionale, tale rimanga.
Resti a memoria attraverso la votazione che abbiamo posto la
questione e semmai nel prosieguo questo potrebbe essere oggetto di
rivisitazione. Il fatto che si rendiconta 30, 60, eccetera, tiene
la briglia troppo stretta dal punto di vista del rapporto
finanziario con l'ente.
Presidente
- Pongo in votazione l'emendamento n. 3 del
gruppo ALPE con il sub-emendamento di tale gruppo, che
rispettivamente recitano:
Emendamento
L'articolo 2 è sostituito dal seguente:
"Articolo 2
(Finanziamento a favore dell'Istituto)
1. È autorizzato il finanziamento dell'Istituto mediante
trasferimenti annuali correnti e di investimento, posti a carico
del bilancio della Regione.
2. L'ammontare annuo complessivo dei finanziamenti a favore
dell'Istituto è determinato, con appositi stanziamenti, a carico
del bilancio regionale, nonché attraverso contributi statali, ove
dovuti secondo la normativa vigente, determinati a norma
dell'articolo 1, comma 5, del d.lgs. 136/2007.
3. Le modalità di trasferimento delle risorse finanziarie a
copertura del fabbisogno dell'Istituto per l'attività didattica,
amministrativa e di ricerca, per l'esercizio delle funzioni in
materia di diritto allo studio e comprensivo di quelle concernenti
le attività orchestrali e delle risorse finanziarie di investimento
sono stabilite con deliberazione della Giunta regionale.
4. La Regione può assoggettare l'Istituto al rispetto di un
patto di stabilità, finalizzato al contenimento delle spese
correnti, secondo le modalità definite dalla Giunta regionale con
propria deliberazione.".
Sub-emendamento
All'articolo 2 (Finanziamento a favore dell'Istituto) come
sostituito dall'emendamento n. 3, sono soppresse al comma 1 le
parole "e di investimento," e al comma 3 le parole "e delle risorse
finanziarie di investimento".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'articolo 2:
Consiglieri presenti: 30
Votanti e favorevoli: 23
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- All'articolo 3 ci sono gli emendamenti n. 4,
n. 5, n. 6 e n. 7 dell'ALPE.
La parola al Consigliere Louvin.
Louvin (ALPE)
- Grazie Presidente. Se mi consente, li
esaminiamo uno alla volta per non fare confusione, perché ci
saranno anche delle posizioni differenziate.
Il primo di questi quattro emendamenti riguarda il
coinvolgimento che riteniamo fondamentale della commissione
nell'esame della proposta di adeguamento dello statuto alla legge e
quindi che la deliberazione della Giunta sia preceduta da un
passaggio in commissione, perché buona parte dei concetti che noi
tratteggiamo qui, troveranno poi applicazione nello statuto. Lo
statuto in vigore dal 2008 non era stato esaminato dalla
commissione, quindi che ci sia questo passaggio credo sia una
cautela utile e potrebbe anche dare luogo a qualche miglioria, come
è stato il caso nella discussione di questa legge.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Come annunciato in sede di replica,
accettiamo questo emendamento nell'ottica di una condivisione con
la commissione di tale tema.
Presidente
- Pongo in votazione l'emendamento n. 4 del
gruppo ALPE, che recita:
Emendamento
Al comma 1 dell'articolo 3 sono aggiunte, in fine, le
seguenti parole: "sentita la commissione consiliare
competente".
Consiglieri presenti, votanti e favorevoli: 30
Il Consiglio approva all'unanimità.
Presidente
- La parola al Consigliere Louvin
sull'emendamento n. 5.
Louvin (ALPE)
- Grazie Presidente.
Il disegno di legge in discussione prevede, al fine di garantire
un'adeguata rappresentanza della Regione, secondo quanto previsto
dalla norma di attuazione, che alla Giunta sia riservata la nomina
di tre membri del consiglio di amministrazione. Noi siamo andati ad
esaminare il disposto del regolamento sui criteri per l'autonomia
statutaria ed organizzativa delle istituzioni artistiche e musicali
e abbiamo cercato di immaginare quello che sarà il consiglio di
amministrazione di questo ente. Ci sembra che ci sia o
un'incomprensione, o uno sforamento numerico, intanto perché è
principio generale: noi abbiamo degli obblighi di mantenere entro
limiti ristretti i consigli di amministrazione. Del consiglio di
amministrazione come verrà a configurarsi faranno parte
obbligatoriamente il presidente dell'istituto, che non rientra fra
i tre membri di nomina regionale, il direttore di provenienza
didattica tanto per capirci, un docente dell'istituzione designato
dal consiglio accademico, uno studente designato dalla consulta
degli eletti ed un esperto di amministrazione nominato dal
Ministro, quindi sono già cinque, salvo che la Regione intenda con
questo sostituire quello del Ministro, ma noi rileviamo che nel
Consiglio di amministrazione dell'università la presenza del
delegato del Ministero è rimasta. Ce ne sono, a nostra lettura,
quindi già cinque in questo consiglio di amministrazione ed
oltretutto lei avrà notato, Assessore, che il regolamento prevede
che sono possibili ulteriori componenti di designazione di enti
territoriali che finanzino, come nel nostro caso, ma nel massimo di
due. A noi pare che venire ad aggiungere un terzo rappresentante
sia sicuramente ridondante.
Riteniamo di poterci allargare come istituzione regionale fino
al massimo consentito, andare ad uno sforamento ci pare eccessivo,
non opportuno, salvo dare una sgradevole immagine di voler a tutti
i costi avere una preponderanza. Qui non c'è un problema di
preponderanza regionale, intanto perché c'è il presidente nominato
dalla Regione e gli altri soggetti sono soggetti interni alla
scuola, non abbiamo da assicurarci una maggioranza rispetto ad
altri eventuali
competitor
, qui non c'è nessun altro se non
la Regione. Il fatto di poter scegliere fra personalità del mondo
della cultura già due persone, oltre al presidente, in un consiglio
di amministrazione come questo e di avere un numero dispari, sette,
invece di un numero pari, otto, sarebbe una cosa abbastanza
adeguata. Stiamo nei limiti del regolamento e non credo che così si
vada a ledere alcunché della potestà designatoria della Giunta.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Qui riteniamo che effettivamente,
nell'ottica di quanto è stato enunciato, abbiamo cercato di dare
una corrispondenza ad una rappresentanza regionale, oltre a quelle
previste, per avere un'ampia rappresentanza, anche differenziando
le professionalità nel consiglio di amministrazione, ma reputiamo
che, a fronte del notevole finanziamento che la Regione sostiene
per questo ente, ci sia la possibilità di esprimere tali tre
membri. Riteniamo che in questo caso ci sia la possibilità di avere
attraverso delle professionalità una buona sinergia di competenze
all'interno di questo consiglio di amministrazione. Per quanto
riguarda la parte statale, ci sono i contributi inerenti alle
professionalità che possono derivare da questo, ma reputiamo che
questa fondazione, essendo una fondazione sulla quale
l'Amministrazione regionale investe tanto non solo a livello
economico, ma anche di competenze, potesse esprimere questi tre
membri per avere un'ampia rappresentanza che potesse confrontarsi
con le ampie rappresentanze che in egual misura provengono dagli
organi che sono riconosciuti.
Presidente
- Pongo in votazione l'emendamento n. 5 del
gruppo ALPE, che recita:
Emendamento
La lettera b) del comma 2 dell'articolo 3 è sostituita della
seguente:
"b) al fine di garantire un'adeguata rappresentanza della
Regione, secondo quanto previsto dall'articolo 1, comma 2, del
d.lgs. 136/2007, alla Giunta regionale è riservata la nomina di due
rappresentanti nel consiglio di amministrazione scelti fra
personalità del mondo dell'arte e della cultura;".
Consiglieri presenti e votanti: 30
Favorevoli: 7
Contrari: 23
Il Consiglio non approva.
Presidente
- La parola al Consigliere Louvin
sull'emendamento n. 6.
Louvin (ALPE)
- Grazie Presidente.
In nessuna parte del disegno di legge figurava il richiamo al
CNAM (Consiglio Nazionale per l'Alta Formazione Artistica e
Musicale). Non credo di potermi schierare fra i ministerialisti, ma
ci sembrava opportuno, siccome ci è stata data attraverso la norma
di attuazione una facoltà di integrare il CNAM con un
rappresentante della Regione, di dare un'indicazione di raccordo di
questa che sarà l'unica...tanto non ne avremo decine di istituzioni
di questo genere...nel fatto di individuare all'interno di questo
consiglio di amministrazione il futuro rappresentante della Regione
nel CNAM. A latere poi - questo però lo segnalo all'Assessore come
preoccupazione - tutta questa operazione dovrebbe essere
adeguatamente rappresentata presso il CNAM, in modo da chiarire
esattamente il senso e le garanzie anche di autonomia che diamo a
questa istituzione e di non considerare che ormai siamo su binari
di totale indipendenza. Siamo raccordati, come lo è l'università
con il Consiglio universitario nazionale, con le altre istituzioni
e bisogna che operi correttamente questo raccordo. Auspichiamo
quindi che sia accolta tale indicazione che è di carattere
tecnico-funzionale, ma che ci pare colmare una piccola lacuna.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Ringraziamo per le osservazioni che
condividiamo, quindi, ritenendo migliorativa, oltre che di
recepimento dei principi enunciati, accettiamo l'emendamento.
Presidente
- Pongo in votazione l'emendamento n. 6 del
gruppo ALPE, che recita:
Emendamento
Dopo la lettera c) del comma 2 dell'articolo 3 è aggiunta la
seguente:
"cbis) individuazione nell'ambito del consiglio di
amministrazione dell'Istituto del rappresentante della Regione, ai
fini dell'integrazione del Consiglio nazionale per l'alta
formazione artistica e musicale (CNAM) ai sensi dell'articolo 1,
comma 2, del d.lgs. 136/2007;".
Consiglieri presenti, votanti e favorevoli: 29
Il Consiglio approva all'unanimità.
Presidente
- La parola al Consigliere Louvin
sull'emendamento n. 7.
Louvin (ALPE)
- Questo emendamento tende a focalizzare un
problema amministrativo che è emerso nel corso della discussione in
commissione in relazione ad una certa incompletezza
dell'organigramma del precedente Istituto musicale rispetto allo
standard che è necessario per diventare a tutti gli effetti un
istituto di alta formazione. Il punto riguarda il direttore
amministrativo di questo ente, perché è una figura che non a caso
il regolamento ministeriale enfatizza in modo significativo,
dedicandogli anche una serie di disposizioni. A noi sembra utile
che venga richiamato in legge il fatto che ci sia nella struttura
amministrativa questo direttore e anche che venga data una
possibilità significativa di interlocuzione di tale istituzione con
altri soggetti, con l'università stessa, con gli enti pubblici e
territoriali, per utilizzare eventualmente in convenzione, o
attraverso un sistema di comando un direttore amministrativo che
abbia il profilo necessario. Qui c'è una problematica di titoli e
di inquadramento del soggetto in un ambito dirigenziale e ci sembra
rafforzativo di questa autonomia organizzativa dire che l'incarico
del direttore amministrativo possa essere attribuito dal consiglio
di amministrazione sia attraverso la nomina di un proprio
dipendente, sia attraverso un regolamento in convenzione, o
attraverso la disponibilità mediante procedura di comando, purché
sia un soggetto che ha la qualifica dirigenziale nell'ambito di
quanto prevede la legge n. 22, che è la disciplina del comparto
unico del pubblico impiego. Questa disciplina d'altra parte diventa
poi riferimento per questo nuovo ente, se viene data attuazione a
quanto propone il sub-emendamento che ha presentato l'Assessore e
quindi ci sembra in linea con tale proposta il fatto di prevedere
espressamente che ci sia un direttore e secondo quali modalità esso
venga nominato.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Non accettiamo questo emendamento in
quanto tali previsioni di cui voi parlate sono inserite attraverso
la possibilità di operare le convenzioni e di metterle in essere da
parte del CdA, su consiglio del direttore e dei membri del
consiglio di amministrazione da individuare attraverso il
riconoscimento di una professionalità interna o esterna, che vada
nell'ottica della razionalizzazione della spesa per non gravare
ulteriormente sul bilancio della fondazione, per dare la
possibilità di convenzionarsi con le comunità locali, o con il
CPEL, o altri enti per avere la figura professionale che possa
addivenire a questo scopo. Riteniamo quindi che attraverso questa
previsione delle convenzioni sia tutelata la possibilità di farlo,
senza noi dover intervenire in tale senso e senza particolare
aggravio di spesa.
Presidente
- Pongo in votazione l'emendamento n. 7 del
gruppo ALPE, che recita:
Emendamento
Dopo la lettera cbis) del comma 2 dell'articolo 3, introdotta
dall'emendamento precedente, è aggiunta la seguente:
"cter) alle strutture amministrative dell'Istituto è preposto
un direttore, responsabile della gestione amministrativa,
organizzativa, finanziaria, patrimoniale e contabile
dell'istituzione. L'incarico di direttore amministrativo è
attribuito, con delibera del Consiglio di amministrazione, su
proposta del direttore, ad un dipendente dell'Istituto. ovvero di
altra pubblica amministrazione in posizione di comando o in forza
di convenzione, in possesso di laurea e appartenente alla qualifica
unica dirigenziale di cui al Capo III della legge regionale 23
luglio 2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale).".
Consiglieri presenti e votanti: 30
Favorevoli: 7
Contrari: 23
Il Consiglio non approva.
Presidente
- Pongo in votazione l'articolo 3 nel testo
così emendato:
Articolo 3
(Statuto e organi dell'Istituto)
1. Entro sessanta giorni dalla data di entrata in vigore del
presente articolo, l'Istituto delibera una proposta di adeguamento
dello statuto alla presente legge e alla normativa statale vigente
in materia, con particolare riferimento alla l. 508/1999 e al
decreto del Presidente della Repubblica 28 febbraio 2003, n. 132
(Regolamento recante criteri per l'autonomia statutaria,
regolamentare e organizzativa delle istituzioni artistiche e
musicali, a norma della legge 21 dicembre 1999, n. 508). La
proposta di adeguamento dello statuto è approvata con deliberazione
della Giunta regionale, sentita la Commissione consiliare
competente.
2. Lo statuto deve essere altresì conforme ai seguenti
principi:
a) il Presidente dell'Istituto è nominato dalla Giunta
regionale, sulla base di una designazione effettuata dal consiglio
accademico nell'ambito di una terna di soggetti di alta
qualificazione manageriale e professionale e di comprovata
esperienza maturata in organi di gestione di istituzioni culturali
ovvero aventi riconosciuta competenza in ambito artistico e
culturale;
b) al fine di garantire un'adeguata rappresentanza della
Regione, secondo quanto previsto dall'articolo 1, comma 2, del
d.lgs. 136/2007, alla Giunta regionale è riservata la nomina di tre
membri del consiglio di amministrazione scelti fra personalità del
mondo dell'arte e della cultura, del sistema produttivo e sociale,
delle professioni e degli enti pubblici e privati;
c) il controllo contabile dell'Istituto è affidato ad un
revisore dei conti, nominato con deliberazione della Giunta
regionale tra gli iscritti nell'apposito registro;
d) individuazione nell'ambito del consiglio di
amministrazione dell'Istituto del rappresentante della Regione, ai
fini dell'integrazione del Consiglio nazionale per l'alta
formazione artistica e musicale (CNAM) ai sensi dell'articolo 1,
comma 2, del d.lgs. 136/2007.
Consiglieri presenti: 30
Votanti e favorevoli: 23
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- All'articolo 4 ci sono gli emendamenti n. 8
dell'ALPE e n. 1 della V Commissione.
La parola al Consigliere Louvin.
Louvin (ALPE)
- Grazie. Questo è un passaggio molto
delicato della legge, perché riguarda la pianta organica ed è un
argomento che è stato oggetto di complessivo cambiamento già
attraverso la proposta accolta dalla commissione, quindi c'è già
stato un primo significativo cambiamento. Dalla pianta organica
direttamente predisposta dalla Sovrintendenza agli studi -
semplifico per comodità di ragionamento - si è passati ad un
procedimento molto più elaborato, che prevede l'intervento del
consiglio di amministrazione dell'istituto, sentito il collegio dei
docenti, sulla base di un progetto predisposto dal consiglio
accademico. È quindi stata riorientata la decisione e noi ci
rallegriamo di questo cambiamento, che è in linea con i principi
costituzionali e con l'autonomia dell'istituto. Siccome però la
formulazione che era emersa ci sembrava essere limitata alla sola
parte docente, abbiamo voluto con questo emendamento chiarire che
c'è anche una referenzialità alla pianta organica nuova del
personale non docente dell'istituto e che questa stessa pianta
organica possa seguire procedimenti di revisione e di successivo
adeguamento.
Abbiamo poi inserito nel corpo di questo emendamento un comma
che ci pare significativo, perché riguarda il reclutamento del
personale docente. L'Assessore avrà notato che nelle norme di
attuazione è stato appositamente previsto che i contratti di lavoro
tengano conto delle specificità dell'ordinamento regionale e al
reclutamento del personale docente si provvede in armonia con le
disposizioni statali, previo accertamento di conoscenza della
lingua francese da operare secondo modalità stabilite dalla
Regione. Dove se non qui? Dove, secondo noi, se non nella legge che
istituisce questo ente andiamo a dire qual è la legge di
riferimento? Credo che qui fra di noi vada fatto questo
chiarimento; non ci riferiamo al personale che è in servizio
attualmente: ci riferiamo al personale che dovrà essere reclutato
in futuro per trasferimento da omologhi enti, oppure per concorsi
espletati dall'istituto. Andare a dire a quali procedure di
accertamento di conoscenza della lingua francese è sottoposto
questo futuro personale è indispensabile, bisogna dire quali sono
le regole di riferimento, quindi abbiamo chiarito con questo
emendamento tali aspetti.
Auspico che ci sia un approfondimento in questa sede e che
l'Assessore possa dirci qual è la posizione della Giunta su questi
due aspetti. Ripeto che non riguarda il personale non docente, né
quello attualmente in servizio, ma le dinamiche future di
reclutamento del personale.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Per la prima parte riteniamo che con la
dizione "pianta organica" si ricomprenda sia il personale docente
che quello non docente, quindi siano tutelate nell'ottica di ciò
che è stato enunciato entrambe le parti di lavoratori.
Per quanto riguarda la questione del francese in seguito anche
al recepimento della norma di attuazione, oggi già esiste nello
statuto dell'istituto la previsione del francese e delle norme di
accertamento; inoltre nel nuovo statuto, che, a seguito del nostro
recepimento dell'emendamento, sarà visto in commissione, ci sarà la
possibilità di discutere seguendo un principio di autonomia
didattica che noi riserviamo all'istituto. Sarà possibile quindi
prevedere nello statuto le forme di accertamento, di conseguenza
riteniamo che questa parte di tutela sia ricompresa e, fra l'altro,
oggi, se inserito nello statuto, anche per chi in futuro opererà in
questo senso.
Presidente
- La parola al Consigliere Donzel.
Donzel (PD)
- Solo per chiarire come procederemo al voto
di questo emendamento e dell'articolo. Questo articolo è molto
controverso, è stato oggetto di una modifica proposta dai docenti
dell'istituto musicale poi recepita dai sindacati, poi recepita
dall'Assessore, eccetera, quindi riteniamo che i rilievi fatti
dall'ALPE siano importanti, perché anche noi manteniamo una
preoccupazione rispetto al personale non docente. Riteniamo,
essendo questo articolo già più volte emendato con le proposte che
arrivano direttamente dall'istituto, in tale caso di recepire
l'articolo come è stato riportato dalla commissione, pur ritenendo
opportuni i rilievi sul francese che l'Assessore ritiene di
recepire nello statuto.
Presidente
- La parola al Consigliere Louvin.
Louvin (ALPE)
- Il chiarimento dell'Assessore è
importante, perché rassicura sul fatto che ci sia effettivamente
una pianta organica unitaria - naturalmente con la distinzione dei
ruoli che si impone fra personale docente e non docente - e
scioglie il nodo rispetto ad un certo vuoto che, a nostro avviso,
c'era su questo argomento. Ci raccordiamo anche alla preoccupazione
che ha espresso il collega Donzel su tale questione e quindi
sull'opportunità di aderire a questo punto alla formulazione, come
è emersa in commissione e anche sulla sollecitazione delle
organizzazioni sindacali.
Rimane - ma il dato è formale - la questione che il previo
accertamento della conoscenza della lingua francese deve essere
operato secondo le modalità stabilite dalla Regione, a noi pareva
normale che dicessimo qui quali sono le modalità, facendo
riferimento ad una nostra normativa. Se come crediamo l'Assessore
assicura...d'altra parte passerà sotto il vaglio della Giunta e lo
sentiremo noi stessi, perché siamo coinvolti...vale il concetto
espresso dall'articolo 27 dello statuto attuale della fondazione,
cioè che tutto il personale in servizio dovrà possedere il
requisito della piena conoscenza della lingua francese, a questo
punto ci ritroveremo a valle sulla discussione dello statuto.
L'emendamento quindi è ritirato.
Presidente
- L'emendamento n. 8 dell'ALPE è ritirato; ne
do lettura per il verbale:
Emendamento
L'articolo 4 è sostituito dal seguente:
"Articolo 4
(Personale dell'Istituto)".
1. La pianta organica del personale docente dell'Istituto è
soggetta a revisione biennale. La proposta di revisione è operata
dal consiglio di amministrazione dell'Istituto, sentito il collegio
dei docenti, sulla base del progetto predisposto dal consiglio
accademico per lo sviluppo della funzione artistica, educativa e
culturale dell'Istituto stesso, nonché in considerazione delle
risorse umane, logistiche e finanziarie disponibili. La pianta
organica del personale docente e le successive modificazioni della
stessa sono approvate dalla Giunta regionale con propria
deliberazione.
2. All'accertamento della conoscenza della lingua francese
previsto dall'articolo 4 del d.lgs. 136/2007 per il reclutamento
del personale docente si provvede ai sensi della legge regionale 8
marzo 1993, n. 12 (Accertamento della piena conoscenza della lingua
francese per il personale ispettivo, direttivo, docente ed
educativo delle istituzioni scolastiche dipendenti dalla
Regione).
3. La pianta organica del personale non docente dell'Istituto
è soggetta a revisione biennale. La pianta organica del personale
non docente e le successive modificazioni della stessa sono
approvate dalla Giunta regionale con propria
deliberazione.".
Do lettura dell'emendamento n. 1 della V Commissione:
Emendamento
Il comma 1 dell'articolo 4 del d.l. 196 è sostituito dal
seguente:
"1. La pianta organica dell'Istituto è soggetta a revisione
biennale. La proposta di revisione è operata dal consiglio di
amministrazione dell'Istituto, sentito il collegio dei docenti,
sulla base del progetto predisposto dal consiglio accademico per lo
sviluppo della funzione artistica, educativa e culturale
dell'Istituto stesso, nonché in considerazione delle risorse umane,
logistiche e finanziarie disponibili. La pianta organica e le
successive modificazioni della stessa sono approvate dalla Giunta
regionale con propria deliberazione.".
Pongo in votazione l'articolo 4 nel testo così emendato:
Articolo 4
(Personale docente dell'Istituto)
1. La pianta organica dell'Istituto è soggetta a revisione
biennale. La proposta di revisione è operata dal consiglio di
amministrazione dell'Istituto, sentito il collegio dei docenti,
sulla base del progetto predisposto dal consiglio accademico per lo
sviluppo della funzione artistica, educativa e culturale
dell'Istituto stesso, nonché in considerazione delle risorse umane,
logistiche e finanziarie disponibili. La pianta organica e le
successive modificazioni della stessa sono approvate dalla Giunta
regionale con propria deliberazione.
Consiglieri presenti, votanti e favorevoli: 28
Il Consiglio approva all'unanimità.
Presidente
- All'articolo 5 c'è l'emendamento n. 9
dell'ALPE, di cui do lettura:
Emendamento
L'articolo 5 è sostituito dal seguente:
"Articolo 5
(Intese e convenzioni con altre istituzioni)
1. L'Istituto può stipulare convenzioni con enti, università,
istituti di alta formazione artistica e musicale, fondazioni di
ricerca e organismi equiparati, associazioni e società per
l'esercizio di funzioni, l'erogazione di servizi o la realizzazione
di progetti di sviluppo, nonché per il coordinamento di attività di
comune interesse. I relativi accordi di collaborazione possono
prevedere, per esigenze di ricerca, di produzione artistica e di
insegnamento, l'esecuzione di corsi integrati di studio sia presso
entrambe le istituzioni e università stipulanti, sia presso una di
esse, nonché programmi di ricerca congiunti.
2. In particolare, le convenzioni di cui al comma 1
stabiliscono l'oggetto, le finalità, la durata, gli obblighi, le
garanzie, le modalità di partecipazione dei contraenti e i loro
rapporti finanziari e organizzativi, anche mediante il reciproco
utilizzo del personale assunto.
3. Le funzioni amministrative in materia di programmazione e
sviluppo dell'offerta formativa di cui all'articolo 1, comma 3, del
d.lgs. 136/2007 sono esercitate mediante atti di indirizzo
dell'Assessore all'istruzione e cultura.
La parola al Consigliere Louvin.
Louvin (ALPE)
- Siamo all'articolo che ha suscitato anche
delle preoccupazioni da parte delle organizzazioni che
rappresentano i lavoratori circa una possibile forzatura dello
strumento delle convenzioni anche per quanto riguarda il personale.
Riteniamo che la facoltà di convenzionamento in termini generali
debba esistere e che debba essere implementata nel senso che noi
indichiamo, perché non riguarda soltanto le utilità amministrative
organizzative e di fruizione di servizi, eccetera, ma riguarda
anche un'altra parte che è espressamente richiamata di nuovo nella
norma di attuazione, dove si dice che c'è la possibilità che siano
stipulati accordi di collaborazione per corsi integrati di studio.
Tale questione in futuro sarà nodale, perché, non avendo sempre e
comunque la possibilità di tenere tutti i corsi, soprattutto di
natura specialistica, in Valle, potrà diventare necessario operarli
anche in convenzionamento con altri soggetti; magari far venire a
studiare qui dei ragazzi di altri conservatori e mandare i nostri
almeno per una parte del corso altrove.
A noi allora è sembrato necessario richiamare questa tipologia
di convenzionamento allargando le maglie del concetto di
convenzioni come era stato formulato dalla proposta originaria ed
allargandolo anche alle esigenze di ricerca, di produzione
artistica e di esecuzione di corsi integrati, cioè diamo
all'istituto maggiori possibilità. Ne diamo poi una a lei,
Assessore, che vorremmo che lei si prendesse però. Lei avrà letto
bene il terzo comma di questa proposta, siccome siamo quelli che
esercitano in via delegata tali funzioni, tutte le funzioni di
indirizzo a livello nazionale vengono svolte dal Ministro. Il
Presidente Rollandin ricorderà sicuramente che abbiamo dovuto
spiegare in Commissione paritetica che da noi le funzioni del
Ministro dell'istruzione sono svolte dall'Assessore all'istruzione
e cultura. La norma di attuazione le dà questa apertura di credito,
ma se noi non indichiamo in una legge regionale che lei può dare
atti di indirizzo al futuro ente istituto, questa possibilità lei
non ce l'avrà. Noi le abbiamo specificato questo:
"in materia di
programmazione e sviluppo dell'offerta formativa..."
che è
esercitata
"mediante atti di indirizzo dell'Assessore
all'istruzione e cultura"
. Lo guardi con cortese attenzione,
perché questo articolo non stravolge in nessuna misura, perché non
toglie nulla a quello che voi avete detto, ma le dà una possibilità
ulteriore, anzi le dà quella possibilità per la quale ci siamo
battuti, che è fondamentale. Se le manca questo tassello, lei non
potrà svolgere tale funzione al pari, in sede locale, di quella che
svolge il Ministro. Rimarrà in vigore invece anche per la Valle
d'Aosta la norma del regolamento che questa funzione assegna
specificamente al Ministro dell'istruzione. Siamo qui a completare
l'ordinamento regionale e non a mutilarlo, Assessore, non so se le
è necessario un attimo di approfondimento della questione, ma lo
valuti con attenzione, perché questo è un arricchimento.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Noi riteniamo che nella formulazione
dell'articolo 5 sia rispettata l'autonomia dell'istituto e al
contempo sia data la possibilità di stipulare queste convenzioni
con enti, università, istituti di alta formazione artistica e
musicale e abbiamo specificato le possibilità. Non riteniamo che
andare a dettagliare ulteriormente sia comprensivo...mentre nel
nostro caso sia limitativo di altre possibilità. Riteniamo quindi
che la formulazione, per quanto riguarda la parte di convenzione,
sia sufficientemente esplicita. Siamo disponibili ad accettare
invece la questione, che condividiamo, delle funzioni
amministrative di indirizzo e programmazione e quindi accetteremmo
la parte relativa al comma 3.
Presidente
- La parte accettata sarebbe il terzo comma
dell'emendamento n. 9 dell'ALPE; pertanto, in pieno accordo, i
primi due commi vengono ritirati.
Do quindi lettura, per il verbale, del terzo comma
dell'emendamento sopraindicato:
Emendamento
Il terzo comma dell'articolo 5 è sostituito dal
seguente:
"3. Le funzioni amministrative in materia di programmazione e
sviluppo dell'offerta formativa di cui all'articolo 1, comma 3, del
d.lgs. 136/2007 sono esercitate mediante atti di indirizzo
dell'Assessore all'istruzione e cultura.".
Pongo in votazione l'articolo 5 nel testo così emendato:
Articolo 5
(Intese e convenzioni con altre istituzioni)
1. L'Istituto può stipulare convenzioni con enti, università,
istituti di alta formazione artistica e musicale, fondazioni di
ricerca e organismi equiparati, associazioni e società per
l'esercizio di funzioni, l'erogazione di servizi o la realizzazione
di progetti di sviluppo, nonché per il coordinamento di attività di
comune interesse.
2. In particolare, le convenzioni di cui al comma 1
stabiliscono l'oggetto, le finalità, la durata, gli obblighi, le
garanzie, le modalità di partecipazione dei contraenti e i loro
rapporti finanziari e organizzativi, anche mediante il reciproco
utilizzo del personale assunto.
3. Le funzioni amministrative in materia di programmazione e
sviluppo dell'offerta formativa di cui all'articolo 1, comma 3, del
d.lgs. 136/2007 sono esercitate mediante atti di indirizzo
dell'Assessore all'istruzione e cultura.
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 6 vi sono gli emendamenti n.
10, n. 11, n. 12 e n. 13 dell'ALPE.
La parola all'Assessore all'istruzione e cultura, Laurent
Viérin, sull'emendamento n. 10.
Viérin L. (UV)
- Noi saremmo per mantenere la nostra
formulazione, perché è la stessa formulazione con le parole
invertite, quindi non abbiamo colto la
nuance
.
Presidente
- La parola al Consigliere Louvin.
Louvin (ALPE)
- Va benissimo, ritiriamo l'emendamento.
Noi abbiamo una lettura diversa, ma non è importante. Facciamo solo
una precisazione e l'argomento è stato sollevato dalla collega
Morelli nella sua presentazione in discussione generale. Qui è
citato e parecchi di noi sono intervenuti ricordando l'importanza
del riconoscimento della SFOM, attenzione soltanto al fatto che il
riconoscimento nominale di qualcosa che non è normato dalla stessa
istituzione rimane qualcosa di abbastanza apparente, rimane solo
una dichiarazione di principio. È opportuno che sia regolamentata
correttamente, perché, come dice lo stesso istituto nel suo sito
internet, la SFOM è l'evoluzione dei corsi sperimentali ed è una
cornice che è stata posta a questi corsi. Inoltre ci ha detto la
rappresentanza politica e tecnica dell'Assessorato che non è mai
stata definita puntualmente. A noi fa piacere che sia citata, ma è
opportuno che sia inquadrata in modo corretto, se si chiama scuola,
che abbia un riferimento più preciso. Vorremmo far notare che la
SFOM ha triplicato il suo numero di studenti nel giro di circa 10
anni e che la definizione della quota capitaria rispetto ad un
organismo che ha avuto una crescita così torrenziale può
rappresentare qualche problema per il futuro. Ne discuteremo poi in
sede amministrativa e quindi sulla SFOM si potrà tornare, al
momento nulla osta che rimanga questa dizione, pertanto
l'emendamento è ritirato.
Presidente
- L'emendamento n. 10 dell'ALPE è ritirato, ne
do lettura per il verbale:
Emendamento
La lettera a) del comma 3 dell'articolo 6 è sostituita dalla
seguente:
"a) la lettera a) è sostituita dalla seguente:
"a) scopi della Fondazione sono lo sviluppo e la diffusione
dell'arte e della cultura musicale in Valle d'Aosta, nonché lo
studio, la valorizzazione e la divulgazione del patrimonio musicale
proprio della tradizione valdostana. I suddetti scopi sono
perseguiti anche attraverso l'organizzazione e la gestione, tramite
la Scuola di formazione ed orientamento musicale (SFOM), dei corsi
di indirizzo amatoriale finalizzati alla divulgazione della cultura
musicale nel territorio regionale;";".
La parola al Consigliere Louvin sull'emendamento n. 11.
Louvin (ALPE)
- Grazie Presidente.
Siamo alla parte che riguarda l'organo di amministrazione della
fondazione, ci siamo spostati sull'asse Fondazione Maria Ida
Viglino, quindi il soggetto che continua l'attività nel campo
dell'istruzione musicale amatoriale. Siamo dell'avviso che si debba
operare subito la profilatura del numero di consiglieri di
amministrazione, perché ne abbiamo attualmente forse otto...ho
tratto l'organigramma dal sito: un presidente, un vicepresidente,
cinque consiglieri, ne abbiamo sette. A nostro avviso, questo
organismo deve essere già ricondotto attualmente, anche perché
l'Assessore sta facendo nascere altri posti di consigliere di
amministrazione e non dobbiamo proprio in questo momento fare una
fisarmonica che si allarghi.
Siccome avete appena votato il mantenimento a tre dei
rappresentanti della Regione dall'altra parte, cerchiamo di
ridimensionare il numero dei componenti che partecipano ai lavori
del consiglio di amministrazione designati dalla Regione.
Nell'emendamento viene detto:
"i componenti di designazione
pubblica sono in numero non inferiore a due terzi del totale",
anche questo garantisce ampiamente la rappresentanza preponderante
dell'Amministrazione regionale. Ci sembra un emendamento di buon
senso in linea con la sobrietà economica, fra l'altro, è prevista
la gratuità di queste fondazioni, però il non proliferare i posti
nei consigli di amministrazione, visto che la gratuità oggi è
definita da norme dello Stato e non regionali, che sia definita
anche dalle nostre e che ci sia un contenimento del numero e non un
loro aumento esponenziale. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Non accettiamo questo emendamento,
riteniamo che la legge già preveda la gratuità e quanto al numero,
in considerazione del fatto che come gratuità svolgono una funzione
all'interno del consiglio di amministrazione, ribadiamo anche noi
l'importanza, essendo questa fondazione di diritto privato, di
avere la maggioranza come Regione.
Presidente
- Pongo in votazione l'emendamento n. 11 del
gruppo ALPE, che recita:
Emendamento
La lettera b) del comma 3 dell'articolo 6 è sostituita dalla
seguente:
"b) la lettera c) è sostituita dalla seguente:
"c) la Fondazione è amministrata da un organo formato da
cinque componenti, che partecipano ai lavori a titolo gratuito,
designati dalla Regione e da eventuali altri fondatori pubblici e
privati. I componenti di designazione regionale sono in numero non
inferiore a due terzi del totale;";".
Consiglieri presenti e votanti: 28
Favorevoli: 6
Contrari: 22
Il Consiglio non approva.
Presidente
- La parola al Consigliere Louvin
sull'emendamento n. 12.
Louvin (ALPE)
- Qui credo di dover essere portavoce di
un'istanza che viene soprattutto dal collega Bertin, che oggi
purtroppo non è qui a discutere questa legge, ma che è sempre molto
attento ai suoi progetti speciali, alle iniziative culturali che si
svolgono attraverso l'Istituto musicale. Stiamo parlando dei
cosiddetti "progetti speciali" che vengono gestiti dalla
fondazione, è opinione del nostro gruppo che sia normale che questo
tipo di progettazione di carattere speciale abbia un passaggio
nella competente commissione, che sia quindi esaminato
preventivamente. Mi pare di avere intuito che non sarà accolta
questa posizione, comunque lo ribadiamo anche in relazione alle
tante discussioni fatte che pensiamo possano più opportunamente
avere luogo nella commissione consiliare, senza venire ad
ingombrarla di interpellanze ed interrogazioni.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Premesso che il passaggio in commissione
non preclude l'arrivo di interpellanze, come succede spesso, a
parte questo, mi compiaccio di tale volontà del gruppo ALPE di
voler condividere questi progetti speciali in commissione. Ricordo
che in passato questo non è mai stato previsto, anzi abbiamo
introdotto per la prima volta la delibera di Giunta che va ad
analizzare la previsione e l'approvazione dei progetti. Prima non
era così, i progetti dell'Istituto musicale erano progetti
speciali, che loro condividevano nel senso che venivano visti e
autonomamente venivano finanziati. Abbiamo introdotto la questione
della delibera di Giunta, che viene approvata dal Governo
regionale, quindi riteniamo soprattutto rispetto al passato che sia
stato fatto un passo avanti. Riteniamo anche che la Giunta abbia
certe competenze che vadano esercitate.
Presidente
- Pongo in votazione l'emendamento n. 12 del
gruppo ALPE, che recita:
Emendamento
Dopo il comma 3 dell'articolo 6 è aggiunto il
seguente:
"3bis. Al comma 3 dell'articolo 6 della l.r. 8/1992 sono
aggiunte, in fine, le seguenti parole: "sentita la commissione
consiliare competente".".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- La parola al Consigliere Louvin
sull'emendamento n. 13 del gruppo ALPE.
Louvin (ALPE)
- Presidente e Assessore, mi rivolgo ad
entrambi, perché la questione, come in relazione ai finanziamenti
si mette in parallelo con la questione dell'università. In questa
norma di attuazione, come per la norma di attuazione in materia di
università, è stabilito che la Regione emana norme legislative in
materia di finanziamento ed edilizia delle istituzioni di cui al
comma 1, quindi come per l'università abbiamo il dovere di emanare
una norma legislativa di riferimento sull'edilizia anche AFAM, non
solo università: mi riferisco al terzo comma della norma di
attuazione.
Noi con questo articolo abbiamo ripreso specularmente la norma
in materia universitaria, dicendo:
"in relazione alle necessità
dell'Istituto, la Giunta regionale, sulla base degli indirizzi
contenuti nel piano pluriennale...individua le aree o gli immobili
ritenuti necessari e adeguati al regolare svolgimento dell'attività
didattica, amministrativa e di ricerca, nonché al corretto
esercizio delle competenze in materia di diritto allo
studio..."
. Bisogna cioè dire dove le vanno a fare queste
competenze, perché tutto quello che c'è nella legge attuale è un
curiosissimo articolo che risale agli anni '90, in cui si dice che
la Giunta è autorizzata a prendere accordi con la Curia per
affittare i locali.
Siccome non sarà tutto lì, ma noi abbiamo già predisposto come
Regione dei locali nuovi che stiamo finanziando, quelli dovranno
rientrare formalmente nel piano di edilizia universitaria, ma
verranno anche a dare un po' di polpa alla politica edilizia
universitaria della Regione, perché metteremo sulla bilancia che,
come Regione, abbiamo fatto anche quello. Noi stiamo solo dicendo
che c'è un articolo che lo prevede, non precludiamo nessuna scelta,
ma rendiamo applicabili tutte le norme che sono applicabili per
l'edilizia universitaria.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Pur recependo ciò che è stato detto,
l'emendamento fa riferimento all'articolo 9 della legge n. 8/1992,
ma il testo si riferisce al pareggiato che non è più nella legge n.
8, cioè qui parliamo della SFOM e voi parlate di AFAM. Se è AFAM,
per l'istituto ricorderei la delibera di Giunta 26 giugno 2000
recante al punto n. 1:
"approvare il progetto
preliminare..."
, c'è la questione della Torre dei Balivi, sede
Istituto musicale, eccetera. Questa destinazione è stata ribadita
nelle successive delibere. Qui quindi si parla in questa parte di
legge della SFOM, mentre le osservazioni sono riferite all'AFAM,
quindi alla parte di istituto.
Presidente
- La parola al Consigliere Louvin.
Louvin (ALPE)
- Giustissimo, ma noi non siamo riusciti a
risolverlo tecnicamente questo problema con il nostro Ufficio
legislativo per un problema di collocazione della norma. Allora, se
cortesemente gli uffici della Presidenza del Consiglio trovano una
diversa numerazione di questo articolo...è collocabile in altra
parte del testo. Il punto rimane perché se non normiamo che siamo
competenti in materia di edilizia AFAM, siamo ad operare con delle
delibere che non hanno un fondamento legislativo. Noi dobbiamo
assumere l'impegno attraverso legge in questa materia, come
l'abbiamo fatto correttamente nel 2005, quando si è fatto la norma
in materia di edilizia universitaria. Se non c'è una norma in
materia di edilizia universitaria per queste istituzioni in
particolare, abbiamo di nuovo un tassello mancante. Prima ci avete
detto: "va bene, procediamo attraverso contribuzioni, invece che
finanziamento",
amen
, ma qui rimane veramente un buco,
Assessore! Dal punto di vista della tecnica legislativa, mi appello
ad una facoltà di riordino di questa materia, ma l'importante è che
tale articolo venga accolto, altrimenti rimane una materia su cui
non siamo intervenuti, quando si dice:
"la Regione emana norme
legislative in materia di finanziamento ed edilizia"
, cioè
rimane il buco. Spero che si sia capito questo concetto, poi dove
lo collocate...è giusta l'osservazione che lei fa, perché qui siamo
nella parte residuale, ma non abbiamo trovato il modo noi di
riportarlo diversamente e credo che la Segreteria del Consiglio
nella sua possibilità di riordino anche formale dei testi una volta
approvati lo possa tranquillamente fare. La titolazione rimane
analoga, perché è quella edilizia, ma qui in materia
universitaria.
Presidente
- Pongo in votazione l'emendamento n. 13 del
gruppo ALPE, che recita:
Emendamento
Dopo il comma 5 dell'articolo 6 è aggiunto il
seguente:
"5bis. L'articolo 9 della l.r. 8/1992 è sostituito dal
seguente:
"Articolo 9
(Edilizia)
1. In relazione alle necessità dell'Istituto, la Giunta
regionale, sulla base degli indirizzi contenuti nel piano
pluriennale di sviluppo dell'Università, individua le aree o gli
immobili ritenuti necessari e adeguati al regolare svolgimento
dell'attività didattica, amministrativa e di ricerca, nonché al
corretto esercizio delle competenze in materia di diritto allo
studio. Si applicano, in quanto compatibili, le disposizioni
contenute nella legge regionale 4 settembre 2001, n. 25
(Finanziamento dell'Università della Valle d'Aosta -
Université de la Vallée d'Aoste, interventi in materia di
edilizia universitaria e istituzione della tassa regionale per il
diritto allo studio universitario).".
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- Pongo in votazione l'articolo 6:
Consiglieri presenti: 29
Votanti e favorevoli: 22
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Abbiamo ora l'emendamento n. 14 dell'ALPE,
che introduce l'articolo 6bis, e il sub-emendamento dell'Assessore
Laurent Viérin a tale emendamento.
La parola all'Assessore all'istruzione e cultura, Laurent
Viérin.
Viérin L. (UV)
- Ho annunciato in sede replica la nostra
volontà di recepire parte di ciò che l'organizzazione sindacale e
parte dei vostri emendamenti prevedevano, cioè la parte del
riconoscimento al comparto unico del personale che transita
all'AFAM ed è quanto si ritrova in questo sub-emendamento. Siamo
quindi lieti di poter recepire le preoccupazioni che sono state
enunciate dalle organizzazioni sindacali in rappresentanza dei
lavoratori. Attraverso questa legge, riconoscendo una parte che
diventa di diritto pubblico, andiamo ad inquadrare anche tale
personale nel comparto unico.
Presidente
- La parola al Consigliere Donzel.
Donzel (PD)
- Questo piccolo emendamento è di grande
importanza: esprime la sensibilità dell'Amministrazione regionale
su tale tema e devo dire è abbastanza risolutivo per farci cambiare
opinione complessivamente sulla norma per come si pone. Resta da
parte nostra la sollecitazione ad immaginare un percorso di
chiarezza contrattuale anche per la parte cosiddetta "fondazione",
perché sappiamo che lì rimane una parte molto delicata. Comunque
sicuramente va dato atto che, se non nell'ambito della commissione
come avremmo auspicato, ma in sede di aula - in zona cesarini come
si dice - siamo arrivati a questo chiarimento che era importante e
prezioso per noi.
Presidente
- La parola al Consigliere Louvin.
Louvin (ALPE)
- Anche il gruppo ALPE esprime
soddisfazione per questa puntualizzazione, che assicura al
personale non docente di direzione amministrativa dell'istituto
l'applicazione delle norme relative al corrispondente personale del
comparto unico del pubblico impiego della Valle d'Aosta. Avevamo
enunciato con l'emendamento...che ritireremo all'esito di questa
votazione, a cui daremo il nostro voto favorevole, emendamento che
forse in modo più articolato e più barocco intendeva raggiungere lo
stesso scopo, ovvero applicare le norme relative al comparto unico
del pubblico impiego della Valle d'Aosta e i relativi contratti
regionali. Troviamo che la formulazione che è stata data
dall'Assessore, seppure in modo più sintetico, raggiunge questo
scopo e siamo soddisfatti che trovi chiarezza questo aspetto che
aveva fatto
grincer les dents
nel corso della discussione e
dell'esame in commissione della legge.
L'emendamento n. 14 è ritirato e annuncio il voto favorevole del
gruppo ALPE al sub-emendamento presentato dall'Assessore
Viérin.
Presidente -
L'emendamento n. 14 del gruppo ALPE è
ritirato; ne do lettura per il verbale:
Emendamento
Dopo l'articolo 6 è aggiunto il seguente:
"Articolo 6bis
(Personale non docente)
1. Al personale non docente dell'Istituto, inquadrato in
apposita dotazione organica, si applicano le norme relative al
comparto unico del pubblico impiego della Valle d'Aosta e i
relativi contratti regionali sono stipulati dall'Agenzia regionale
per le relazioni sindacali di cui all'articolo 53 della l.r.
22/2010.
2. Al personale dell'Istituto si applicano le disposizioni di
cui alla l.r. 22/2010.
3. L'assunzione del personale è subordinata all'accertamento
preliminare della conoscenza della lingua italiana o francese ai
sensi dell'articolo 7 del regolamento regionale 11 dicembre 1996,
n. 6 (Norme sull'accesso agli organici dell'Amministrazione
regionale, degli enti pubblici non economici dipendenti dalla
Regione e degli enti locali della Valle d'Aosta).".
Pongo in votazione il sub-emendamento presentato dall'Assessore
Laurent Viérin, che recita:
Sub-emendamento
Dopo l'articolo 6 è aggiunto il seguente:
"Articolo 6bis
(Personale non docente)
Al personale non docente e di direzione amministrativa
dell'Istituto si applicano le norme relative al corrispondente
personale del comparto unico del pubblico impiego in Valle
d'Aosta.".
Consiglieri presenti, votanti e favorevoli: 29
Il Consiglio approva all'unanimità.
Presidente
- Abbiamo ora l'emendamento n. 15 dell'ALPE,
che introduce l'articolo 6ter.
La parola al Consigliere Louvin.
Louvin (ALPE)
- Assessore, prendiamo l'abitudine a
trovare qualche accoglimento... Siccome non si tratta di cose di
poco momento, qui fuori dal divertimento abbiamo un punto delicato.
La proposta di integrazione del disegno di legge della Giunta
prevede che
"entro 120 giorni dalla data di entrata in vigore
della legge, la Giunta individua la dotazione dell'Istituto
relativamente al parco strumenti, alla biblioteca informatizzata
specialistica nel settore musicale e musicologico, al patrimonio
librario..."
; questa è la dotazione essenziale di un ente che
sennò nasce nudo. Siccome su questo è planata un po' di incertezza
in commissione, bisogna essere molto fermi, perché noi ci siamo
assunti come Regione degli impegni di dotazione nei confronti di
tale istituzione, di dire: "noi ti facciamo nascere con quello che
è necessario". E quello che è necessario noi lo abbiamo desunto
sostanzialmente dalla stessa previsione dello statuto, da un lato,
che parla della biblioteca e del laboratorio che è patrimonio
strumentale, bibliografico, discografico, videografico e
multimediale dell'ente gestore, allora se l'ente gestore rimane la
fondazione, rimane tutto di qua e noi abbiamo un conservatorio che
non ha niente. Lei mi dirà: "ma poi facciamo la convenzione,
vengono qui quando hanno bisogno", ma questo non va bene, perché
riteniamo che un conservatorio non possa nascere senza avere una
dotazione strumentale minima. Lasciamo a lei definire con la Giunta
nell'inventario, ma se lei non prevede questo, secondo me, lascia
la Regione inadempiente nei confronti di un ordinamento
universitario. Non dico che debba andare tutto, lo valuterete voi
quello che serve per fare la musica amatoriale, ma non possono non
avere uno spartito adeguato in proprietà, un pianoforte quando
fanno gli esami, cioè qui rischiamo di farci dire...fra l'altro,
scusi, Assessore, vorrei attirare la sua attenzione su un altro
documento che abbiamo avuto in questi giorni sempre attraverso il
sito internet - che è molto ben fatto - dell'Istituto musicale dove
ci sono...
(interruzione dell'Assessore Laurent Viérin, fuori
microfono)
...mi fa una domanda a cui non so rispondere, ma sono riuscito a
leggerlo anche in italiano, quindi si rassicuri.
Le dico che c'è una relazione annuale del nucleo di valutazione
e sono indicati i beni strumentali del pareggiato che diventa
conservatorio. Se voi fate un'operazione di tenere tutto di qua,
fate un'operazione molto a rischio. Stabiliamo che facciate
l'inventario, dopodiché ci sarà questa separazione consensuale fra
i due enti, ma se non gli lasciate niente, se non prevedete che
abbia una dotazione strumentale, rischiate di fare un'operazione
molto mal fatta. Questo è il senso dell'emendamento a cui
ricolleghiamo un'importanza amministrativa molto forte ai fini
della legittimità, della pienezza della funzione; poi tutto quello
che servirà per la musica amatoriale...semmai fate l'operazione
contraria, fate in modo che si convenzioni la fondazione per poter
fruire anche di questi beni, perché è giusto che non siano in uso
esclusivo, ma lasciare nudo l'istituto può essere pericoloso. Non
vorrei poi che questo nascondesse altri intenti, di valorizzazione
patrimoniale della fondazione, che sono un problema ulteriore e che
va visto in altra sede; qui è un problema di dotazione
minimale.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Come più volte ribadito, al fine di non
moltiplicare le spese, le biblioteche, gli strumenti e i corsi,
abbiamo deciso di fissare queste convenzioni. Tutto sarà oggetto di
convenzione, anche questo per non duplicare le strutture, gli
strumenti e le spese.
Per quanto riguarda il patrimonio, intanto nessuna norma di
legge prevede un obbligo di patrimonio iniziale, fatto salvo per
gli enti pubblici economici e l'Istituto musicale è un ente
pubblico non economico, ma riteniamo che ben si saprà evitare di
creare queste moltiplicazioni. Attraverso le convenzioni le due
realtà con la propria dignità potranno convivere attraverso la
creazione di biblioteche specializzate e di tutti i crismi che una
fondazione, sulla quale investiamo 5.000.000 di euro, con una
dotazione organica adeguata, potrà trovare.
Presidente
- La parola al Consigliere Lattanzi.
Lattanzi (PdL)
- Per mozione d'ordine...
Presidente
- ...la mozione d'ordine non può essere
presentata durante il dibattito di una legge, perché presuppone la
votazione e non possiamo interrompere una votazione con un'altra
votazione. La invito a ripresentarla alla fine di questo atto.
La parola al Consigliere Donzel.
Donzel (PD)
- Intervengo brevissimamente per dire che
questo era uno dei problemi sollevati dal dibattito in commissione
che non ha avuto una risposta chiara. Abbiamo capito che c'è un
sistema di convenzioni, ma non ci convince fino in fondo che un
intero patrimonio musicale debba essere convenzionato. Se
l'istituto ha avuto e ha una grandissima dignità, non può trovarsi
senza uno strumento musicale, quindi che sia uno, o due, o tre, lo
deciderà la Giunta, ma si può iniziare un percorso di questo tipo?
Non siamo convinti che si moltiplichino i pianoforti se non ci sono
i soldi, ma siamo convinti che ci debba essere il pianoforte
dell'Istituto musicale pareggiato e non un conservatorio che deve
adire ad una convenzione per avere uno strumento musicale; questa è
l'opinione che abbiamo maturato.
Presidente
- Pongo in votazione l'emendamento n. 15 del
gruppo ALPE, che recita:
Emendamento
Dopo l'articolo 6bis, introdotto dall'emendamento precedente,
è inserito il seguente:
"Articolo 6ter
(Dotazione)
1. Entro 120 giorni dalla data di entrata in vigore della
presente legge, la Giunta regionale, con propria deliberazione,
individua la dotazione dell'Istituto relativamente al parco
strumenti, alla biblioteca informatizzata specialistica nel settore
musicale e musicologico, al patrimonio librario e al patrimonio
discografico in vinile e in digitale.".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- All'articolo 7 vi è l'emendamento n. 1 del
gruppo PD.
La parola al Consigliere Donzel.
Donzel (PD)
- Intanto devo ringraziare l'Ufficio
legislativo che alle volte sottopongo a delle corse dell'ultimo
secondo.
Si tratta di un emendamento che ha uno scopo di tipo politico,
dopo che l'Assessore in parte ha dato risposta sul piano
contrattuale delle cose: si tratta di segnalare che esiste in
questa procedura che abbiamo messo in campo anche tutto un problema
che riguarda il personale a tempo determinato. Al di là del fatto
che le leggi possano o meno normare bene questi argomenti, noi in
sede di discussione in commissione non abbiamo potuto capire fino
in fondo tutte le questioni che riguardano il personale precario.
Ora il personale precario a tempo determinato non ha meno diritti o
dignità dell'altro personale. Le rassicurazioni andavano date in
sede di organizzazioni sindacali, che non hanno saputo darci delle
risposte, non è forse qui che risolviamo questo, pertanto speriamo
in un impegno che tale personale non venga messo in un angolo o non
preso in considerazione in quel percorso che sarà necessario
affrontare dopo l'approvazione della legge, perché concorre come
l'altro personale al funzionamento dell'istituto.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Questo emendamento non è da noi
accettabile, in quanto non è inquadrabile il personale assunto a
tempo determinato, ci sarà una pianta organica con magari posti
disponibili, ma verranno coperti con le procedure di supplenza o
altro tipo di contratto a termine. Questa è un'anomalia anche dal
punto di vista tecnico-legislativo di prevederlo, quindi il
personale assunto a tempo determinato è personale assunto a tempo
determinato e si lavorerà sulla pianta organica.
Presidente
- Pongo in votazione l'emendamento n. 1 del
gruppo PD, che recita:
Emendamento
Il comma 1 dell'articolo 7 è sostituito dal seguente:
"Articolo 7
(Disposizioni transitorie)
1. Il personale assunto dalla Fondazione di cui alla l.r.
8/1992 tramite procedura di tipo concorsuale, suddiviso in due
distinte aree di contrattazione, rispettivamente per il personale
docente di cui ai settori artistico-disciplinari ai sensi del
decreto del Ministero dell'istruzione, dell'università e della
ricerca 3 luglio 2009, n. 90 (Settori artistico-disciplinari dei
Conservatori di musica), e per il personale non docente, che, alla
data di entrata in vigore della presente legge opera presso
l'Istituto con rapporto di lavoro a tempo indeterminato in appositi
ruoli ad esaurimento, o con rapporto di lavoro a tempo determinato,
è inquadrato alle dipendenze dell'Istituto medesimo, mantenendo le
funzioni e il trattamento complessivo in godimento.".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'articolo 7:
Consiglieri presenti: 29
Votanti e favorevoli: 22
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Pongo in votazione l'articolo 8:
Consiglieri presenti, votanti e favorevoli: 28
Il Consiglio approva all'unanimità.
Presidente
- Articolo 9: stesso risultato.
La parola alla Consigliera Patrizia Morelli, per dichiarazione
di voto.
Morelli (ALPE)
- Merci M. le Président.
Il testo che il Consiglio approva oggi è un testo diverso da
quello che la commissione ha licenziato venerdì scorso e sarà un
poco immodesto da parte nostra, ma riteniamo che sia un testo
complessivamente migliore, perché oggi è stato fatto un lavoro
importante di confronto e di integrazione, con argomenti che, a
nostro avviso, hanno meglio definito il testo, argomenti che
riteniamo fondamentali. Abbiamo il rammarico che alcuni punti,
quali quello sull'edilizia, quello sulla dotazione, non siano stati
recepiti, tuttavia riteniamo che le modifiche apportate oggi siano
sostanziali e vadano a migliorare il testo, quindi il nostro voto
sarà favorevole.
Presidente
- La parola al Consigliere Donzel.
Donzel (PD)
- L'accoglimento in particolare di un
emendamento che riguarda il personale ci spinge a dare un giudizio
positivo su questa norma. Il giudizio sulla positività dello
spirito della norma c'era già, avremmo voluto lavorarci sopra
meglio in commissione, ma questo non inficia il voto favorevole del
gruppo del Partito Democratico al provvedimento.
Presidente
- La parola al Consigliere Lattanzi.
Lattanzi (PdL)
- Per l'applicazione
dell'articolo...chiederemmo una breve sospensione della seduta per
confrontarci con la minoranza, che spero accolga questo invito,
sull'ordine del giorno. Considerato che fra qualche istante
chiuderemo questa legge, abbiamo ancora due leggi importanti da
dibattere, vorremmo confrontarci per capire se c'è la disponibilità
di proseguire fino alla fine dell'ordine del giorno.
Presidente
- Penso che si possa concordare sulla
sospensione, terminiamo solo la votazione in atto: mi sembra una
questione di buon senso a meno che non ci sia qualcuno
contrario.
Pongo in votazione la legge nel suo complesso:
Consiglieri presenti, votanti e favorevoli: 29
Il Consiglio approva all'unanimità.
