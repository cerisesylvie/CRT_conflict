Classificazione
CASA DA GIOCO



Oggetto del Consiglio n. 1341 del 16 luglio 2015 - Resoconto
OGGETTO N. 1341/XIV - Interrogazione: "Definizione del futuro
modello di amministrazione della Casa da gioco di
Saint-Vincent".
Président
- La parole à l'Assesseur Perron.
Perron (UV)
- Grazie Presidente.
Il futuro assetto per la gestione della Casino de la Vallée
S.p.A. è al momento oggetto di valutazioni, anche politiche, con
l'obiettivo di garantire alla Casa da gioco quella che dovrà essere
la migliore organizzazione, in considerazione del fatto che le
numerose e delicate attività in corso devono essere concretizzate
rapidamente per garantire il risanamento anche strutturale
dell'azienda. Voglio quindi ribadire quanto già espresso nel mese
di marzo in occasione della mozione sul tema, sulla difficoltà di
individuare figure idonee a causa di alcuni elementi oggettivi: in
primo luogo le figure professionali adeguate, trattandosi di una
specializzazione molto particolare, non sono facili da reperire sul
mercato; una seconda limitazione risulta dalla leva economica in
quanto gli emolumenti dei nuovi Amministratori devono essere
commisurati all'attuale crisi e quindi rispondenti ai limiti della
legge che, qui, abbiamo approvato. Si stanno quindi valutando
attentamente le possibili opzioni, sia per quello che riguarda
l'organo amministrativo, sia per quello che riguarda il Collegio
sindacale. La scelta dovrà sicuramente tenere in considerazione le
competenze e le conoscenze acquisite dai
manager
che oggi
sono oggetto di valutazione. Si sta valutando l'esperienza maturata
in ambito amministrativo-aziendale che, data la natura
dell'incarico, è un aspetto obiettivamente imprescindibile; si sta
valutando il settore del gioco, cioè chi ha una conoscenza sia del
mercato italiano del gioco, sia del mondo dell'
hôtellerie
,
che è un comparto importante nell'organizzazione generale e
nell'impostazione della Casa da gioco di Saint-Vincent; si stanno
vagliando anche i risultati economici, amministrativi ed
organizzativi, ottenuti dalle persone che saranno eventualmente
indicate, quali requisiti da tenere in considerazione nella
valutazione. C'è l'urgenza di definire: stiamo lavorando sugli
interventi volti al risanamento economico dell'azienda. Uno dei
tanti ragionamenti, quello dei costi del personale, è nel suo
complesso imprescindibile: l'organo amministrativo al quale verrà
affidata la gestione dovrà avere una conoscenza e un'esperienza
comprovata e specifica del settore e delle dinamiche gestionali di
aziende. L'obiettivo è quindi quello di arrivare al più presto ad
una operatività in questa fase delicata della vita aziendale del
Casinò.
Presidente
- La parola al Consigliere Ferrero.
Ferrero (M5S)
- Grazie Presidente. Vedo che, nonostante
il susseguirsi delle interrogazioni, delle interpellanze e delle
mozioni, la risposta della Giunta regionale riguardo ai criteri di
individuazione del futuro Amministratore continua ad essere vaga,
anche se nella bozza di programma che ci avete sottoposto figura in
prima battuta:
"Questione Casinò: cambio vertice,
riorganizzazione interna, taglio compensi dei manager"
.
Oggi mi voglio però porre in maniera un po' costruttiva nella
questione, voglio magari aiutarvi, per quello che riesco, a non
fare magari degli errori, perché poi si rischia di fare degli
errori. Allora è balenato da parte dell'opposizione ad esempio un
nominativo, qui, in Consiglio, un nominativo che attualmente io mi
sono scordato effettivamente; volevo però dire che riguardo a quel
nominativo ci sarebbe magari qualcosa da approfondire, perché io
non vorrei...io sono dal punto di vista intellettuale onesto, e
quindi ho criticato anche aspramente in alcuni casi l'operato
dell'attuale Amministratore di Luca Frigerio, però non vorrei che
(e questo ce lo insegna spesso l'Amministrazione) che dalla padella
si cadesse poi nella brace, perché? Perché secondo me, se dobbiamo
andare a scegliere un nuovo Amministratore, dobbiamo scegliere un
Amministratore che venga intanto da un Casinò che abbia una
dimensione simile a quella del Casinò di Saint-Vincent, quindi non
possiamo andare a prendere un Amministratore che arrivi da un
Casinò che ha un fatturato intorno agli 8-10 milioni di euro quando
il nostro ne ha oltre 60, 70, 80 e...vedremo come va la stagione!
Non possiamo andare a prendere un Amministratore che ha...diciamo
la direzione di un Casinò, attualmente che ha, bene o male, tra
dipendenti fissi e dipendenti che invece non sono fissi, un
centinaio di persone, perché il nostro ha dimensioni più
grandi!
Come faceva giustamente notare l'Assessore, non possiamo andare
a prendere un Amministratore che abbia solo un'esperienza di
Casinò, perché noi abbiamo una realtà che è costituita dal Casinò e
dal Resort. Stiamo attenti! Stiamo attenti anche ai risultati
dell'azienda da cui proviene l'eventuale nuovo Amministratore,
perché se il nuovo Amministratore negli ultimi due, tre, quattro,
cinque anni, cioè da quando ha iniziato l'attività nel futuro
Casinò ha una situazione che è di costante perdita e non ha
guadagnato nulla...allora io dico: facciamoci un ragionamento! Io
vi dico queste cose perché non è che abbia la sfera di cristallo,
basta andare...fortunatamente ho avuto esperienza nei Servizi
camerali, qui, all'Assessorato attività produttive...basta farsi
una visura camerale della Camera di Commercio spagnola, si va a
vedere qual è la situazione del Casinò da cui proviene questa
persona di cui mi sono scordato il nome e semplicemente si vede che
la situazione non è rosea! Ecco, bisogna anche vedere che la
persona abbia ricoperto effettivamente delle posizioni che sono
simili a quelle che andrebbe a ricoprire nel nostro Casinò; quindi
io non mi accontenterei di un Direttore generale, a meno che non
gli voglia far fare il Direttore generale, ma io vorrei una persona
che abbia ricoperto ruoli di amministrazione.
Altro punto interrogativo...ma io lo metto a livello
costruttivo, nel senso di esaminare poi bene chi arriva...ecco,
stiamo attenti anche ad altri tipi di esperienze; se sono solo
esperienze in Casinò stranieri, anche questo ha comunque un peso,
perché noi avremmo bisogno di qualcuno che...sicuramente
l'esperienza in Casinò stranieri ci porta ad avere una visione più
globale, però una persona che è stata via magari dall'Italia
cinque, dieci, o quindici anni e che ci torna, sì, avrà la visione
globale, ma magari la visione locale della situazione italiana che
riguarda i Casinò, che è una situazione abbastanza particolare,
l'ha persa! Ci sono quindi tutta una serie di problematiche che
devono essere esaminate, perché...e qui termino
subito...attenzione! Non andiamo a prendere una persona che anche
dal punto di vista della marginalità operativa che il nostro
Casinò, se non avesse il peso della struttura alberghiera, sarebbe
comunque leggermente in attivo, mentre la persona che potrebbe
venire, potrebbe venire da un Casinò che, nonostante faccia solo
gioco, ha una marginalità negativa! È per quello che voglio essere
chiaro: io non voglio crocifiggere Frigerio, Frigerio ha tutta una
serie di responsabilità, ma andiamo a prendere qualcuno che sia un
pochettino migliore, perché sennò un qualsiasi gestore di una Sala
Bingo lo troviamo anche in Italia.
Presidente
- Grazie collega. Punto 8 all'ordine del
giorno.
