Classificazione
AGRICOLTURA



Oggetto del Consiglio n. 2059 del 11 maggio 2016 - Resoconto
OGGETTO N. 2059/XIV - Interrogazione a risposta immediata:
"Esonero per gli agricoltori dal pagamento del tasso di interesse
sull'anticipazione dei contributi previsti dal Psr per l'anno
2015".
Viérin M. (Président)
- Point n° 3.01 de l'ordre du jour.
La parole au collègue Chatrian.
Chatrian (ALPE) -
Dato che i pagamenti sull'annualità
2015 sono in totale ritardo, le tre misure in questione sono
l'indennità compensativa, i pagamenti agroambientali e il benessere
animale denominata "ex verde agricolo", visto che in questi anni
non siete stati capaci nella maniera più assoluta di far
riconoscere l'Area VdA come organismo pagatore, probabilmente oggi
non saremmo qui a discutere di questo. Il nocciolo della questione
sta tutta lì, è stata confezionata una macchina che non può essere
autonoma e, di conseguenza, erogare i contributi.
Ciò detto, bisogna correre ai ripari. Lo dite molto bene nella
delibera che avete approvato due settimane fa: "Ritenuto opportuno
intervenire per ovviare al ritardo accumulato e ridurre i disagi
arrecati al settore agricolo...per cause a loro non imputabili",
quindi le cause non sono imputabili alle aziende, non sono
imputabili agli agricoltori, tutto questo non è tecnico, il dato è
tutto politico. Dato che è tutto politico, la colpa non è delle
aziende, non è degli agricoltori, avete deciso che la garanzia è
concessa da Finaosta e avete deciso di trovare un
modus
operandi
per anticipare quei soldi dovuti che non sono degli
investimenti, ma sono dei soldi dovuti perché sono degli aiuti.
Dopo aver incontrato gli istituti di credito, in una bozza inserite
un trafiletto dicendo che in relazione all'anticipazione si applica
un tasso di interesse annuo non superiore all'1 percento e che le
spese di istruttoria sono di 50 euro. Le banche vi rispondono
picche perché non è il loro mestiere, vi dicono che possono fare da
0,6 al 3 percento, e il costo dell'istruttoria è di 80 euro circa.
La domanda è: ma non pensate che per anticipare questi soldi dovuti
per causa vostra, forse il tasso dovrebbe essere zero e le spese di
istruttoria altrettanto?
Presidente -
La parola all'Assessore Perron.
Perron (UV) -
Un punto di chiarezza sulla richiesta
dell'interrogazione. Vero è che i contributi per l'annualità 2015
sono ovviamente dovuti; precisiamo però che sono dovuti dall'ente
nazionale Agea e non da Area. Esistono disagi, lo riconosciamo, ma
questo credo non possa essere imputato all'Amministrazione
regionale. Questo lo dice chiaramente la deliberazione, è una delle
motivazioni dell'intervento, nel senso che si è cercato di andare a
ridurre un disagio generato da altri.
L'ipotesi che lei prospetta nell'interrogazione, cioè che gli
istituti bancari privati possano effettuare un'operazione gratis,
non è proponibile. La proposta che abbiamo formulato è stata quella
di proporre delle condizioni minime, a nostro modo di vedere, in
linea con quello che in generale l'Amministrazione regionale ha
determinato nei vari settori in materia creditizia, rispetto alla
quale le banche convocate hanno rilevato semplicemente la necessità
e l'utilità di avere una forbice, non un tasso fisso (questo al
fine di valutare nel merito di ogni pratica le richieste che
vengono avanzate). Noi non potevamo proporre la soluzione che lei
immagina. Per fare questo occorreva peraltro un intervento di tipo
normativo, cioè una legge attraverso la specifica individuazione di
una copertura finanziaria. Abbiamo proposto delle condizioni che
credo possano essere definite ragionevoli, condizioni che abbiamo
immaginato esserci nel mercato per una pratica di questo
genere.
Per darle un dato di raffronto, che credo possa essere utile, il
6 maggio l'Abi ha trasmesso agli associati un protocollo d'intesa
che la stessa Abi e il Ministero delle politiche agricole e Agea
hanno firmato e che riguarda l'anticipazione dei contributi (non
so, se lei l'abbia vista, in caso contrario gliela posso fornire).
Se lei esamina questa convenzione, emerge che a livello nazionale
l'anticipazione non è del 90 percento, ma è del 70 percento. Ogni
banca, sulla base di questo accordo, potrà convenzionarsi con il
Ministero delle politiche agricole e Agea. Non è previsto alcun
tipo di garanzia, né da parte del Ministero, né da parte di Agea;
non ci sono impegni di alcun genere circa gli istituti di credito
in termini di tasso di interesse, c'è il riconoscimento di una
condizione particolare sulle sole pratiche.
A mio modo di vedere è impossibile far aderire il sistema
bancario alla proposta che lei formula. Il collega Cognetta mi
tirava le orecchie per la proposta che abbiamo fatto, immagino cosa
mi avrebbe detto se avessi proposto quanto lei dice! Abbiamo
cercato di fare una proposta a dimostrazione del fatto che il
Governo regionale è sensibile, per quanto si può, per cercare di
risolvere queste problematiche dell'agricoltura, l'abbiamo fatto
trovando sin da subito una somma non indifferente, 10 milioni di
euro in gestione speciale, che tra l'altro abbiamo stanziato
subito. Stiamo facendo tutto il possibile per ridurre un disagio
che ovviamente esiste, immaginando un intervento veloce, a mio modo
di vedere, a condizioni di garanzia decisamente migliore rispetto a
quelle che offre lo scenario nazionale.
Presidente -
La parola al collega Chatrian.
Chatrian (ALPE) -
Grazie Assessore. Lei sa molto bene che
la questione è un'altra. Ha cercato di portarci fuori strada, io
cerco di riportarci in carreggiata. Lei sa che altre Regioni hanno
erogato completamente l'annualità, lei sa che noi siamo in questa
situazione, perché voi non siete stati capaci a far funzionare Area
e renderlo organismo pagatore, quindi non c'entra nulla l'Agea. Voi
non siete stati capaci. So perfettamente che gli istituti bancari
non possono fare lo zero percento.
La proposta, Assessore Perron, è che voi dovevate mettere in
campo subito una leggina per fare erogare a Finaosta a tasso zero,
senza spese di istruttoria, perché questi sono soldi dovuti ai
nostri agricoltori. Le faccio un esempio: il 3 percento per chi
deve ricevere 30-40 mila euro vuol dire 1.000 euro buttati in
bagno, più 80 euro di spese di istruttoria. Questo dovevate fare
dal punto di vista politico, è irricevibile quello che lei ci dice!
È una bugia, anche perché lei sa che è per colpa dell'Area - che
non è organismo pagatore - se siamo in queste condizioni. È quindi
incomprensibile la vostra proposta di far pagare agli agricoltori
degli interessi su aiuti dovuti per scarsa capacità e incapacità
vostra. È irricevibile il fatto ed è incomprensibile che chiediate
loro anche 80 euro per le pratiche.
Lei ha pensato di portarci fuori strada, ma noi presenteremo una
risoluzione al termine di questo Consiglio, perché la proposta è
indecente. Non potete chiedere dei tassi di interesse agli
agricoltori su soldi dovuti nel 2015, quando c'è la possibilità,
tramite Finaosta, a tasso zero e senza spese di istruttoria, di
garantire i 10 milioni di euro che sono già in bilancio.
