Classificazione
ENTI LOCALI
Comuni
TURISMO E INDUSTRIA ALBERGHIERA
Ricettività turistica



Oggetto del Consiglio n. 762 del 7 ottobre 2009 - Resoconto
OGGETTO N. 762/XIII - Interrogazione: "Approvazione di un
accordo di programma tra la Regione e il Comune di Courmayeur per
la costruzione dell'albergo Imperiale in Courmayeur".
Interrogazione
Si è appreso nei giorni scorsi che il Comune di Courmayeur
avrebbe approvato un accordo di programma con la Regione per la
costruzione di un Albergo denominato "Imperiale" in
Courmayeur;
i sottoscritti Consiglieri regionali
Interrogano
la Giunta regionale per sapere:
1) a quanto ammonti la volumetria consentita al momento per
quell'area dal PRGC di Courmayeur e di quanto sia conseguentemente
incrementata, in forza dell'accordo di programma di prossima
sottoscrizione, quella che sarà concretamente autorizzata;
2) per quale ragione la struttura preveda più unità
alberghiere e non abbia interamente i caratteri del propagandato
livello a 5 stelle;
3) quale utilità pubblica abbia la creazione di ulteriori
aree commerciali all'interno del complesso alberghiero, in
concorrenza con quelle già esistenti in paese;
4) quali impegni di pubblico interesse abbiano assunto i
sottoscrittori privati dell'accordo e quali sanzioni siano
stabilite a garanzia del loro adempimento.
F.to: Louvin - Bertin
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, Monsieur le Président.
Rispetto all'interrogazione, mi pare opportuno premettere che allo
stato attuale non è ancora stato sottoscritto alcun accordo di
programma fra il Comune di Courmayeur, la Regione e i soggetti
privati proponenti. Il procedimento è ancora in corso e devono
ancora essere verificati tutta una serie di aspetti. Il Consiglio
comunale di Courmayeur nella seduta del 12 settembre si è limitato
ad approvare i contenuti sostanziali della bozza di tale accordo
nell'ambito di una discussione del Consiglio comunale. La Regione
ha solamente preso atto, attraverso una DGR dell'aprile 2009, così
come previsto dalla legge regionale n. 11/1998, della possibilità
di addivenire a detto accordo.
Precisato quindi lo stato dell'arte, provo a dare una risposta
ai vari quesiti. Primo quesito puntuale: il piano regolatore
vigente per il residenziale prevede un indice volumetrico 0,4 per
le strutture alberghiere, derogabile a 2 metri cubi su metro
quadro. Il piano regolatore in approvazione per il
turistico-ricettivo, per il BD11, prevede un indice volumetrico di
0,8 per le strutture alberghiere, derogabile sempre a 2. Nella
bozza di accordo di programma il BD11
turistico-ricettivo-alberghiero, l'articolo 2, comma 3, della legge
n. 33/1984, attualmente nell'ambito della bozza della proposta,
prevede un indice volumetrico di 5,55.
Quesito due:
"per quale ragione la struttura preveda più
unità alberghiere e non abbia interamente i caratteri del
propagandato livello a 5 stelle"
, è doveroso precisare
innanzitutto che da sempre nel dossier allegato alla prima
conferenza di servizi era stata condivisa una configurazione,
caratterizzata da più unità alberghiere con classificazione
differenziata. Attualmente la bozza di accordo di programma prevede
la realizzazione di due strutture alberghiere in un'unica area: una
a 4 stelle, circa 52 posti letto, e una a 5 stelle, circa 300 posti
letto. La proporzione quindi è assolutamente prevalente a 5 stelle,
non si tratta di propaganda, è un dato oggettivo, l'85 percento
della capacità ricettiva dell'intero complesso ricettivo pertanto è
connotato dagli standard qualitativi strutturali e di servizio
richiesti per un albergo a 5 stelle, il che si ritiene un dato
assolutamente significativo. Il fatto poi che il complesso
ricettivo sia suddiviso in due aziende alberghiere differenti, con
classificazione differente, probabilmente è anche dipeso dai
preventivi rapporti di diritto privato fra i soggetti proprietari e
dalle loro possibilità finanziarie e di gestione.
Terza domanda:
"quale utilità pubblica abbia la creazione di
ulteriori aree commerciali all'interno del complesso alberghiero,
in concorrenza con quelle già esistenti in paese"
, anche su
questo aspetto è bene premettere che l'accesso agli spazi
commerciali avverrà esclusivamente all'interno dell'albergo, come è
d'uso, collega Louvin, in tanti alberghi a 5 stelle del mondo. Se
lei va in alberghi a 5 stelle, ci sono alcuni spazi; le
consiglierei a Portofino di andare allo Splendido, troverà delle
situazioni dove c'è la possibilità di fare uno shopping di livello.
Le aree commerciali nell'ambito della struttura ricettiva in
argomento pertanto sono da intendere come un servizio ulteriore che
viene fornito alla clientela dell'albergo. Inoltre la destinazione
urbanistica e la categoria catastale è prevista come alberghiera e
non commerciale come gli esercizi commerciali già esistenti. Infine
si sottolinea (come avrà modo di riscontrare) che nell'ambito della
bozza di accordo fra gli impegni della parte privata è stato
previsto l'obbligo di dare adeguata pubblicità dell'eventuale
affidamento degli spazi commerciali interni al comprensorio
alberghiero, affinché a parità di condizioni economiche e di
attività esercitata possano essere preferibilmente gestiti da
operatori locali.
Quarta domanda:
"quali impegni di pubblico interesse abbiano
assunto i sottoscrittori privati dell'accordo e quali sanzioni
siano stabilite a garanzia del loro adempimento"
, qua stiamo
sempre parlando di bozza, quindi si rappresentano di seguito gli
impegni e le sanzioni previste nella bozza di accordo di programma,
potremmo ancora intervenire, è un argomento in discussione, io
glieli leggo:
"- cofinanziare la realizzazione di lavori pubblici
programmati dal Comune per la riqualificazione viaria e
l'eliminazione del degrado delle zone limitrofe al complesso
alberghiero. A tale scopo all'atto della sottoscrizione
dell'accordo di programma, la società fornirà un'ulteriore garanzia
fideiussoria bancaria, o assicurativa, o rilasciata da una società
iscritta all'elenco di cui all'articolo 107 del Testo unico
bancario per un importo pari al 50 percento degli oneri urbanistici
definitivi, oneri di urbanizzazione, più costo di costruzione
dell'intero complesso ricettivo-alberghiero, il cui pagamento dovrà
avvenire entro 30 giorni dalla richiesta, che sarà fatta dal Comune
a seguito dell'avvenuta pubblicazione del bando di gara per la
relativa realizzazione.
Le suddette garanzie devono
prevedere espressamente la rinuncia al beneficio della preventiva
escussione del debitore principale, la rinuncia all'eccezione di
cui all'articolo 1957, comma 2, del Codice civile, nonché
l'operatività delle garanzie medesime entro 15 giorni a semplice
richiesta scritta del Comune;
- pianificare con il Comune una logistica atta a minimizzare
l'impatto ambientale, visivo e acustico del cantiere, in
particolare per quanto riguarda le recinzioni del cantiere lungo il
viale Monte Bianco e l'organizzazione dell'attività durante i
periodi di alta stagione turistica; - assicurare l'effettivo
esercizio dell'attività della struttura oggetto del presente
accordo per almeno 7 mesi all'anno, di cui almeno 2 mesi durante la
stagione estiva..."
- a Courmayeur abbiamo, purtroppo, degli
esempi di grandi alberghi che sono chiusi per tutta l'estate -
"... l'inadempimento comporterà una penalità giornaliera di euro
500 per ogni giorno di chiusura ulteriore, a meno di giustificata
causa preventivamente accolta dal Comune
;
- ricostruire a proprie spese, secondo modalità concordate
con il Comune, la porzione di marciapiede posta lungo il
lotto;
- realizzare sui lotti interessati dall'intervento un punto
di raccolta pubblico di rifiuti solidi urbani, provvedere altresì
alla costruzione di opportuni locali privati per il ricovero dei
rifiuti prodotti dall'intero complesso alberghiero e aderire al
servizio di raccolta dei rifiuti porta a porta;
- assegnare nella sua qualità di soggetto attuatore delle
opere edilizie dell'intero complesso ricettivo-alberghiero, a
parità di condizioni di mercato, almeno un quarto del valore
complessivo delle opere di appalto edili, impiantistica a imprese
locali in possesso dei requisiti di legge;
- dare adeguata pubblicità dell'eventuale affidamento degli
spazi commerciali interni al comprensorio alberghiero affinché, a
parità di condizioni economiche e attività esercitata, possano
essere preferibilmente gestiti da operatori locali"
.
Queste sono le proposte che sono sul tavolo, è un argomento sul
quale ci saranno ancora delle analisi, quindi proseguiremo in tal
senso.
Président
- La parole au Conseiller Louvin.
Louvin (VdAV-R)
- Grazie, Presidente. Avevamo assicurato
nel mese di gennaio all'Assessore Marguerettaz la massima
attenzione e potremmo dire la collaborazione, visto che è ancora in
fase di studio e di esame da parte della Giunta questa proposta di
accordo di programma. Puntualmente siamo qui, Assessore, a darle il
nostro modesto contributo avendo avuto notizia dagli organi di
stampa di nuovo di un avanzamento di questa pratica che il Comune
di Courmayeur ha promosso con l'adozione della propria proposta di
accordo di programma. La prima osservazione che vorremmo farle
riguarda l'aspetto volumetrico. Lei ci ha ricordato come da un
piano regolatore che prevede nella nuova versione... siamo a quella
in corso d'esame da parte della...
(interruzione dell'Assessore Marguerettaz, fuori
microfono)
...ha detto che è stato da 0,4 a 0,8 nella previsione di base,
la deroga è sempre a 2, ossia ciò che viene consentito proprio
perché è un albergo di arrivare a 2 metri cubi per metro quadro
diventa adesso 5,5, un leggero scostamento che porta una trentina
di migliaia di metri cubi di volumetria in più. Mi permetto
sommessamente di farle notare che addirittura rispetto alla
precedente versione, quella che è stata già discussa in conferenza
dei servizi, c'è stato ancora un aumento di 3.000 metri cubi: da
46.000 a 49.300, ossia con il passare dei mesi questa struttura,
che ha già tre volte in più della volumetria assentibile in deroga,
continua a crescere. Siamo nella stagione dei funghi, Assessore,
siamo consapevoli che questi fenomeni hanno una loro naturalità; se
siamo destinati a veder procedere così la pratica, la concluda
rapidamente, perché non vorrei che ci trovassimo in condizioni
ancora peggiori. Devo dire che siamo arrivati anche a 5 metri di
altezza fuori terra più sottotetto, l'impatto non so dal punto di
vista estetico... non è qui luogo per sviluppare questo discorso,
ma 5 metri fuori terra più sottotetto non sono poca cosa.
Le abbiamo già detto la nostra opinione sommessa in materia di
ripartizione di strutture alberghiere, i rapporti che hanno le
società che promuovono la costruzione di questi alberghi con la
proprietà non ci riguardano ovviamente, ma continuiamo a ritenere
che se si dà un incentivo forte perché ci deve essere un albergo di
lusso, poi non si fanno frazionamenti. E il termine
"frazionamento", Assessore - abbia la cortesia poi di approfondire
se vorrà, magari anche con l'Assessore all'urbanistica, che
potrebbe anche avere qualche interesse a guardare questa pratica -,
ritorna nella proposta di accordo di programma sia in punto
commerciale con possibilità di frazionamento di questa galleria
commerciale, sia per la parte garage. Siccome noi già siamo molto
perplessi su questa galleria commerciale... non frequento spesso
l'Hôtel Splendido di Portofino, che lei sicuramente conosce, io non
ho questa fortuna... anzi, se avrà la gentilezza un giorno di
accompagnarmi... mi faccia vedere qualche luogo, so che si usa...
so anche per la verità che Courmayeur avrebbe bisogno di far
lavorare di più il suo commerciale, ma la cosa che mi pare
macroscopica, accanto al fatto che ci sono delle sanzioni nulle,
risibili, è che questa struttura che vendiamo come la struttura di
punta, il traino per Courmayeur si impegna ad aprire per solo 7
mesi l'anno. Lei andrà a promuovere fra qualche giorno la
costruzione della funivia del Monte Bianco come investimento
strategico, in cui investiamo centinaia di milioni di euro, accanto
a questi investimenti ci accontentiamo che chi viene ad ottenere
due terzi della propria volumetria in più,
gratis et amore
dei
, da parte del Comune e della Regione, non tenga aperto
neanche almeno 9-10 mesi l'anno questa struttura alberghiera? Ma
dove li facciamo andare per la congressistica che vogliamo fare a
settembre, per il
Festival in noir
, eccetera, se chiudono
gli alberghi di Courmayeur, se l'unico sul quale lei, voi della
Giunta, avete un minimo di possibilità di negoziato lo lasciate in
questa condizione e non bloccate nemmeno con serie disposizioni la
parte di vincolo alberghiero? Mi fermo qui, naturalmente siamo al
suo fianco, Assessore, lei sostiene gli interessi del turismo
valdostano, ci avrà sicuramente dalla sua parte, tenga gli occhi
ben aperti. Grazie.
