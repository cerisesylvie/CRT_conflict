Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4419 del 6 aprile 1993 - Resoconto
OGGETTO N. 4419/IX Petizione per l'acquisizione al Demanio
comunale della strada di collegamento fra la frazione Vignole e il
Poligono Militare in località Serrand e l'effettuazione delle
relative opere di manutenzione.
Petizione popolare (Ai sensi dell'articolo 36 del Regolamento
interno per il funzionamento del Consiglio)
I sottoscritti cittadini residenti in Valle d'Aosta, come
appresso identificati, chiedono, ai sensi dell'articolo 36 del
Regolamento interno per il funzionamento del Consiglio, che sia
inoltrata per la discussione in Consiglio regionale la seguente
petizione:
"Lavori di costruzione di una strada comunale denominata
Talapè-Vignole e acquisizione al demanio comunale della strada di
collegamento fra la frazione Vignole e il Poligono Militare in
località Serrand".
I sottoscritti cittadini chiedono che si provveda nei tempi
brevi ad acquisire al demanio comunale il sedime della strada
compreso fra la frazione Vignole - confine Poligono Militare sito
in località Serrand, provvedendo alle opere di manutenzione
necessarie della strada Talapé - Vignole.
Quanto sopra stante l'interesse pubblico dell'opera nei
confronti dei proprietari e degli utenti che da innumerevoli anni
si trovano in una situazione di fatto che li vede espropriati dei
propri beni e tutt'oggi non ancora indennizzati, risultando il
sedime ancora accatastato ai singoli proprietari.
I sottoscritti chiedono che il Comune provveda al frazionamento
e alla conseguente acquisizione formale delle aree occupate, previo
pagamento degli equi indennizzi e del necessario convenzionamento
per l'uso dell'arteria viabile con l'Autorità Militare, attuale
titolare della proprietà.
Infine si chiede di voler provvedere nei tempi brevi al
ripristino della pavimentazione ed in particolar modo alla
manutenzione delle scarpate e delle cunette stradali per il normale
deflusso delle acque meteoriche, al fine di evitare eventuali
smottamenti, con conseguenti riflessi idro-geologici, in una zona
soggetta a mobilità.
I sottoscritti elencati cittadini dichiarano di aver rivolto
analoga petizione all'Amministrazione regionale dal momento che
sono coinvolte problematiche intercorrenti tra diverse
Amministrazioni pubbliche e in particolare con il demanio
militare.
Appare inoltre necessario l'intervento della Regione poiché le
opere previste comportano una spesa considerevole, difficilmente
compatibile con le risorse dell'Amministrazione comunale di Aosta
che da anni su questo problema appare inerte, non sensibile ad
alcun provvedimento e per sua stessa affermazione è priva dei
necessari stanziamenti per l'opera in questione.
In attesa che sia espletata la procedura, si porgono distinti
saluti.
Aosta, lì 18 gennaio 1993
Firmato: Bich, Dosio, De Gattis, Rodà.
Il Consiglio prende atto della petizione.
