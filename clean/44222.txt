Classificazione
CONSIGLIO REGIONALE
Attività consiliare d'aula



Oggetto del Consiglio n. 1281 del 23 febbraio 2022 - Resoconto
OBJET N° 1281/XVI - Communications du Président de la
Région.
Bertin (Presidente) -
Passiamo al punto n. 2 dell'ordine
del giorno. Ha chiesto la parola il presidente della Regione
Lavevaz, ne ha facoltà.
Lavevaz (UV) -
Avvio queste comunicazioni come di
consueto facendo un po' il punto sulla situazione pandemica,
sperando che questo spazio sia sempre meno necessario nei prossimi
Consigli. I numeri delle ultime settimane confermano il netto calo
dei contagi e della loro gravità con un impatto sempre più limitato
sull'operatività dell'Ospedale, non ne siamo ancora fuori
sicuramente, come testimonia il fatto che abbiamo avuto, ancora in
questi giorni la morte di persone che avevano contratto il virus.
Manteniamo alcune cautele, costruiamo insieme la ripartenza.
Auspico che i dati sanitari possano concedere un rapido ritorno
verso la normalità, una normalità che sta tornando anzitutto nella
scuola, abbiamo avuto delle buone notizie in questi giorni, dove
finalmente non abbiamo più nessuna classe in quarantena. Faremo il
punto peraltro della situazione anche con la struttura
commissariale del generale Figliuolo in un incontro che abbiamo
programmato nella giornata di domani, quindi anticipo fino d'ora
che mi assenterò una mezzora circa domani mattina. I sacrifici che
tutti abbiamo messo in campo ci hanno permesso di limitare i danni
di quest'ultima ondata, adesso dobbiamo guardare avanti e imparare
a vivere di prospettive progettando le prossime stagioni con un
ritrovato entusiasmo.
Come ha ricordato il Presidente del Consiglio, siamo entrati
nella settimana della Festa della Valle d'Aosta, quella che
prenderà forma con la celebrazione del settantaseiesimo
Anniversario dell'Autonomia e del settantaquattresimo dello Statuto
speciale. Vi do fin d'ora appuntamento per domenica alle ore 17:00
quando finalmente sarà possibile ritrovarci in presenza per un
appuntamento a cui avevamo dovuto rinunciare lo scorso anno. Sarà
l'occasione per celebrare gli
Amis de la Vallée d'Aoste
e
gli
Chevaliers de l'Autonomie
, quest'anno avremo il piacere
di assegnare l'onorificenza di
Ami
a Massimiliano Orsini e a
Paola Pezzo, mentre la famiglia degli
Chevaliers
accoglierà
Dante Berthod, Carlo Chatrian e Etto Margueret.
Pensando agli
Chevaliers de l'Autonomie
, come ha
ricordato già il Presidente del Consiglio, è più che opportuno
rivolgere ancora un pensiero a Federica Brignone e Chicco
Pellegrino che ancora una volta hanno portato in alto il nome della
Valle d'Aosta. Le loro tre medaglie sono un nuovo strabiliante
traguardo capace di essere un esempio fertile di dedizione e di
entusiasmo per i giovani valdostani che scelgono di dedicarsi allo
sport.
Vi segnalo inoltre un importante passaggio che stiamo
concludendo con il Ministero dell'economia e delle finanze. Insieme
alle altre Regioni e Province autonome abbiamo messo in campo un
confronto legato agli effetti della riforma fiscale in materia di
IRPEF. La legge di bilancio ha previsto, come noto, un
trasferimento dal centro verso le autonomie per compensare le
minori entrate per la nostra Regione. Questo si è inserito in un
quadro più ampio che ricomprende anche l'istituzione dell'assegno
unico universale per i figli a carico che abroga le detrazioni
precedenti. Abbiamo raggiunto un punto di equilibrio soddisfacente
per i bilanci del triennio 2022-2024.
Presidente -
Non vedo richieste di intervento.
