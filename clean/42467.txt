Classificazione
EDILIZIA
Edilizia residenziale



Oggetto del Consiglio n. 41 del 4 novembre 2020 - Resoconto
OGGETTO N. 41/XVI - Interpellanza: "Proroga della misura
prevista dall'articolo 71, comma 1, della legge regionale 8/2020 a
favore degli assegnatari di alloggi ERP".
Marguerettaz (Presidente) -
Punto n. 24 all'ordine del
giorno. La parola al collega Manfrin.
Manfrin (LEGA VDA) -
Come abbiamo fatto questa mattina,
andiamo ad approfondire un tema che riguarda sempre le erogazioni
legate alla legge n. 8/2020 e più precisamente l'articolo 71, comma
1, che ha originato una delibera di Giunta e un bando relativi ai
possessori di alloggi di edilizia residenziale pubblica. E andiamo
a evocare l'applicazione di questo articolo perché sono sorte delle
criticità nel merito dell'applicazione di questo bando. Quali sono
le criticità che sono sorte? Abbiamo preso visione sia della
delibera di Giunta che ha correttamente preso atto della riunione
della V Commissione che ha esaminato gli incasellamenti che la
delibera di Giunta doveva poi porre per realizzare il famoso
bando... questo bando prevedeva che tre mensilità di chi aveva un
alloggio di edilizia residenziale pubblica venissero pagate per
sopperire alle mancanze venute a crearsi con l'emergenza Covid. C'è
da fare una premessa e questa mattina il collega Baccega ne ha
parlato peraltro, quindi avremo anche modo di approfondire questo
tema, cioè che la nostra Regione, fin dalla promulgazione della
legge n. 3/2013 che ha un articolo specifico che prevede che vi sia
il riconoscimento della morosità incolpevole a seguito di delibera
di Giunta... ebbene, dalla sua promulgazione ad oggi non è mai
stata definita questa delibera con cui si va a disciplinare la
morosità incolpevole. Noi quindi abbiamo tutta una serie di
assegnatari di alloggi che, pur avendo reddito zero, continuano ad
avere l'obbligo di dover pagare un affitto e quindi se io ho zero
soldi a disposizione, tendenzialmente diventerò moroso, ma non pago
non perché non voglio ma perché non li ho ma non avendo la
definizione della morosità incolpevole nella quale ovviamente
interviene la Regione autonoma Valle d'Aosta, è evidente che si
crea un debito.
Per intervenire da una parte in favore degli assegnatari... chi
appunto aveva una soglia economica inferiore al minimo vitale, che
è disciplinato dall'articolo 5 della legge regionale n. 23/2010,
che è stabilito in circa 400 e qualcosa euro al mese di reddito, e
chi invece aveva un ISEE inferiore ai 20.000 euro ma aveva una
sospensione, una riduzione dell'attività lavorativa causata dagli
effetti legati all'emergenza epidemiologica da Covid-19, poteva
usufruire di questo bonus, di questo sconto degli affitti. Qual è
stato il problema, la criticità? Che in sede di verifica in V
Commissione ci si è accorti che questo bando, purtroppo, chiedeva
entrambe le certificazioni, cioè le persone che volevano aderire
allo sconto dei tre mesi di affitto per gli alloggi di edilizia
residenziale pubblica dovevano possedere, da quello che era scritto
nel bando, sia un reddito inferiore al minimo vitale, quindi meno
di 400 euro al mese di reddito, sia una sospensione o una riduzione
dell'attività lavorativa causata dagli effetti legati all'emergenza
epidemiologica. È evidente che questi dati erano confliggenti e lo
erano perché è chiaro che se io ho sostanzialmente un reddito che è
inferiore ai 400 euro mensili e ho un nucleo familiare, non avrò
nemmeno un'attività lavorativa, neanche parziale, quindi è chiaro
che non potevo far fronte e non potevo compilare questa domanda
senza ricadere in dichiarazioni mendaci. Si è pensato quindi di
porre un rimedio andando a intervenire con degli emendamenti e più
precisamente il comma 4 dell'articolo 3 è stato modificato
inserendo una scelta, quindi l'autocertificazione che gli
assegnatari di alloggi di edilizia residenziale pubblica avrebbero
dovuto produrre sarebbe stata una sola di questi due requisiti,
quindi o il reddito del nucleo familiare inferiore alla soglia
economica di sussistenza, o una sospensione, una riduzione
dell'attività lavorativa causata dagli effetti legati all'emergenza
epidemiologica da Covid-19.
Quello di cui ci siamo accorti a seguito di molte segnalazioni
da parte di cittadini che ci hanno contattato era che purtroppo,
non si sa come, sia la delibera di Giunta, sia la delibera di
Consiglio erano state riportate correttamente, non così invece
erano stati i moduli approntati non so se dall'Assessorato delle
politiche sociali, dall'ARER, da qualche funzionario, non ho idea
di chi, che sostanzialmente sul portale chiedeva entrambe le
certificazioni e quindi una persona doveva certificare di essere
sia al di sotto della soglia di reddito, sia di non aver avuto
un'attività lavorativa. Era evidente che questo
match
di
queste due caratteristiche prevedeva che su una platea potenziale
di forse qualche migliaio di utenti... le domande che erano
arrivate a credo una settimana-una settimana e mezza prima della
scadenza in tutto erano 14. A fronte di 250.000 euro disponibili
per pagare tre mensilità di alloggi di edilizia residenziale
pubblica, quindi c'erano soltanto 14 domande. Abbiamo provveduto
quindi a fare una segnalazione sia all'Assessorato politiche
sociali, sia all'ARER dell'errore che era contenuto all'interno del
sito, di questo errore della certificazione, è evidente che non
sappiamo... abbiamo anche pubblicato vari
post
che
informavano la popolazione di questa possibilità, è evidente che
non sappiamo quale sia l'effetto sortito da questa informazione e
soprattutto non abbiamo poi la contezza dei numeri che hanno poi
assommato in totale le domande.
Facendo anche seguito a quanto abbiamo riportato
nell'interpellanza, visto che sicuramente - ed è stato già
riassunto oggi dal presidente Lavevaz - sono avanzati dei fondi, e
chiaramente stiamo parlando di persone che già versavano in una
situazione di disagio e il cui disagio è stato acuito dalla crisi e
il cui disagio verrà ulteriormente acuito da questa ulteriore
chiusura, sia essa più lieve o più pesante non sappiamo come si
delinea, ma proviamo... nell'assoluta necessità di chiedere se vi è
al netto dei numeri... quindi di quante domande siano state
presentate sul totale della platea dei potenziali fruitori di
questo pagamento, di questa scontistica, di questa sostituzione da
parte della Pubblica Amministrazione nel pagamento dei canoni di
affitto, quanti siano i fondi rimanenti relativi alle disposizioni
dell'articolo 1, comma 1, della legge n. 8 - anche qui abbiamo già
avuto un riassunto esaustivo da parte del Presidente questa mattina
- ma soprattutto se si ha intenzione di prorogare la possibilità di
presentare la richiesta agli uffici competenti da parte degli
assegnatari fornendo una migliore interpretazione della norma e
delle delibere susseguenti V Commissione-Giunta alle strutture
coinvolte. Questo anche perché, come dicevo prima, abbiamo in
realtà anche necessità di avere un doppio effetto. C'è una
situazione di criticità che coinvolge la stessa ARER, che ha una
situazione debitoria piuttosto importante, che si è venuta a creare
anche a seguito della mancata applicazione della delibera relativa
alla morosità incolpevole, quindi potremmo, da una parte, riuscire
a sanare, non tutto, ma una parte delle posizioni di credito nei
confronti degli inquilini da parte dell'ARER e, dall'altra, andare
a intercettare un disagio economico, sociale, abitativo delle
persone che già si trovano in una situazione di difficoltà e di
criticità, andando a intervenire su tre affitti, su tre
mensilità.
Mi permetto anche di fare i complimenti alla struttura che ha
elaborato il documento, che ha previsto, superando una previsione
ormai anche un po' datata dell'articolo, ma che purtroppo è stato
pensato in un momento molto precedente rispetto alla data in cui è
stato approvato, quindi che limitava la possibilità di intervento
ai mesi estivi, quindi parliamo o di marzo, aprile e maggio o di
giugno, luglio e agosto, ma ha dato la possibilità di intervenire
anche sui mesi successivi rispetto ad agosto, quindi garantendo la
possibilità in ogni caso di poter avere lo sconto di tre mesi in
tutto. Queste quindi sono le domande e attendo la sua risposta,
Assessore.
Presidente -
Per la risposta, la parola all'assessore
Barmasse, ne ha facoltà.
Barmasse (UV) -
Per "quante siano state le domande
presentate sul totale della platea", nel ringraziare il consigliere
Manfrin per dare l'opportunità di dare a tutta l'Assemblea un
aggiornamento, si provvede a fornire i dati richiesti. Ad oggi sono
state presentate un totale di 186 domande riferite a un numero di
inquilini ERP attuale pari a 1.366, numero che comprende anche
tutti coloro che sono diventati assegnatari successivamente ai mesi
cui si riferisce il contributo. Di tali nuclei 140 hanno un ISEE
superiore a 20.000 euro e sono dunque da escludere dalla
possibilità di accesso al contributo ai sensi dell'articolo 71,
comma 1, della legge regionale n. 8. Ha presentato domanda quindi
il 13,6% della platea, se con "platea" si intende il totale degli
inquilini ERP, mentre il 15,2% della platea se con "platea" si
intendono solo gli inquilini ERP con ISEE inferiore a 20.000
euro.
Per quanto attiene i dati relativi alle domande presentate e
cioè quanti nuclei posseggano entrambi i requisiti richiesti o solo
uno dei due, unitamente alla quantificazione dei contributi anche
in relazione al totale dei fondi disponibili, poiché l'istruttoria
è appena stata avviata, non è possibile produrre dati
significativi, che tuttavia verranno esaustivamente resi noti entro
il termine assegnato ai sensi dell'articolo 4, commi 3 e 4,
dell'allegato al DGR n. 785 del 14 agosto 2020, ovvero entro il 10
dicembre 2020 previa conclusione del procedimento amministrativo
entro il 30 novembre 2020.
Al quesito "quanti siano stati i fondi rimanenti relativi alle
disposizioni", essendo ancora in corso l'istruttoria, come meglio
specificato rispondendo alla precedente questione, i fondi
ammontano all'iniziale, cioè pari a 250.000 euro.
"Se si ha intenzione di prorogare la possibilità di presentare
la richiesta agli uffici competenti", ebbene la proroga non risulta
possibile in quanto il procedimento amministrativo deve
necessariamente concludersi entro il 30 novembre 2020, data ultima
per l'ARER, l'invio degli esiti, delle istruttorie e delle
pratiche, onde consentire l'impegno delle risorse entro il 10
dicembre 2020. Occorre infine specificare che tali tempistiche sono
state concordate con l'ARER tenendo conto delle esigenze e
tempistiche di istruttoria da essi stessi indicati e dei termini
degli adempimenti contabili del bilancio.
Presidente -
Per la replica, la parola al collega
Manfrin.
Manfrin (LEGA VDA) -
Quest'ultima parte della sua
risposta non mi soddisfa, nel senso che nessuno si permette di
contestare le tempistiche assegnate, anzi è un bene che siano
arrivate comunque fino a ottobre, ma quello che ci permettiamo di
contestare è chiaramente anche qui, come abbiamo fatto questa
mattina con il presidente Lavevaz, sulla volontà politica, perché
possiamo concordare sul fatto che non si possa nell'immediato
andare a intervenire riaprendo i termini, ma dobbiamo, secondo me,
assolutamente esprimere una volontà politica all'interno di
quest'aula, sulla volontà o meno di eventualmente replicare al pari
di quello che è stato il bando per la Protezione civile,
eventualmente replicare questo sistema, questa possibilità di
accesso. Perché, come giustamente lei ha affermato - e la ringrazio
per i dati, Assessore - soltanto il 15% degli aventi diritto ha
fatto una domanda. Ma voi immaginatevi di vivere in una realtà
sociale, in una realtà economica assolutamente depressa, come
quella che era già precedentemente alla crisi Covid, di vedersela
acuire, aggravare dall'arrivo di una crisi di una pandemia globale
e di avere la possibilità di poter avere lo sconto di tre canoni
mensili dell'affitto. Io credo che, di fronte a una possibilità di
questo tipo, il cento percento di coloro che occupano a pieno
titolo, non abusivamente, gli alloggi di edilizia residenziale
pubblica non avrebbero alcuna esitazione nel dire: "voglio fare
domanda". Giustamente quindi è stata ricordata anche la dotazione
finanziaria totale della legge che assomma 250.000 euro, che è
assolutamente contenuta, ma che ci dà la contezza anche di quale
sia l'esborso economico per la Regione, ma di quale invece sia lo
sgravio che la Regione a questo punto produce negli inquilini e
negli assegnatari... è chiaro che, come dicevo, la necessità di
andare ad esplicitare la volontà politica sarebbe assolutamente
gradita perché avere un'esclusione dell'85% di coloro che
potrebbero fare la domanda e limitarsi a dire semplicemente: "non
si possono riaprire i termini" va benissimo, ma la volontà politica
qual è? Quella eventualmente di poter arrivare in sede, visto che
qui non si nomina ma è una presenza oscura... l'idea è quella di
arrivare in sede di discussione del bilancio con l'idea politica di
poter riaprire i termini, di poter replicare questa misura oppure
no? Questo credo sia il tema e questa credo sia necessariamente la
domanda a cui dobbiamo dare una risposta. Ad oggi, mi spiace
prenderne atto, la risposta non c'è.
