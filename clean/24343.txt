Classificazione
SANITÀ VETERINARIA E ZOOTECNIA
Sanità veterinaria
Zootecnia



Oggetto del Consiglio n. 3294 del 6 febbraio 2008 - Resoconto
OGGETTO N. 3294/XII - Interrogazione e interpellanza:
"Diffusione della brucellosi e tubercolosi in allevamenti di
animali e azioni per il risanamento del patrimonio
zootecnico".
Interrogazione
Vista la nostra interpellanza n. 239/06 con la quale si
chiedevano i dati relativi agli animali colpiti da brucellosi e
tubercolosi nell'anno 2004 e le cause sinora accertate
dell'incremento degli animali colpiti;
Sentite le risposte dell'Assessore alla Sanità date in aula
il 23 gennaio 2008 in merito all'interrogazione relativa
all'azienda agricola dei F.lli Colliard di Pontboset;
il sottoscritto Consigliere regionale
Interroga
gli Assessori competenti per sapere:
1) quanti bovini, caprini e ovini sono stati abbattuti,
suddivisi per tipologia, a causa di infezioni da brucellosi e
tubercolosi negli anni 2005/2006/2007 e il numero delle aziende
agricole coinvolte;
2) negli anni 2005/2006/2007 quante sono state le persone
residenti in Valle ammalate o in cura per tubercolosi e brucellosi
e le professioni e le attività da loro svolte;
3) quante sono state, nel triennio sopraccitato, i titolati
di aziende agricole o i loro familiari colpiti o in cura da
brucellosi o tubercolosi;
4) quale la sua valutazione rispetto ai dati di cui
sopra.
F.to: Bortot
Interpellanza
Tenuto conto delle ingenti risorse investite dalla Regione in
campagne di prevenzione e risanamento del patrimonio zootecnico
valdostano da zoonosi quali la tbc bovina e la brucellosi bovina e
ovi-caprina;
Prendendo atto del risvegliarsi in varie zone d'Europa e non
solo di focolai di tbc nella popolazione, che dimostrano che questa
grave patologia è tutt'altro che debellata;
Considerati i rischi di trasmissione di queste patologie
dall'animale all'uomo;
i sottoscritti Consiglieri regionali
Interpellano
l'Assessore delegato per conoscere:
1) quali sono i dati reali della diffusione di tbc negli
allevamenti bovini in Valle d'Aosta, sia in termini assoluti che in
percentuale rispetto alla consistenza della popolazione
bovina;
2) quali risorse sono state stanziate per la profilassi e la
cura delle patologie citate in premessa nell'arco della presente
legislatura, indicandole anno per anno e analiticamente per
patologia;
3) come valuti la situazione attuale e come consideri il
rapporto costo-benefici conseguente alla quantità di risorse
impiegate;
4) quale tipo di azioni s'intendano adottare nell'immediato
futuro per debellare queste patologie.
F.to: Ottoz - Frassy
Presidente
- La parola al Consigliere Ottoz.
Ottoz (CdL)
- Questa è un'interpellanza più semplice
delle precedenti e nasce perché abbiamo ascoltato con una certa
preoccupazione la risposta ad un'iniziativa del precedente
Consiglio e ad alcune affermazioni dell'Assessore sullo stato di
salute delle mandrie degli allevamenti valdostani. Tenuto conto che
le risorse spese per il risanamento in campagne di vario genere
negli anni - perché questo è un problema che viene da lontano -
sono sempre state rilevanti, tenuto conto che, come appariva
dall'iniziativa discussa nel Consiglio precedente, vi sono
situazioni non molto chiare, focolai di zoonosi di vario tipo e, in
particolare, qui parliamo di tbc bovina e brucellosi bovina e
ovicaprina, il che dimostra che tali patologie che ogni tanto
sembrano essere debellate poi in realtà non lo sono, probabilmente
hanno un andamento ciclico, oppure diciamo che il livello di
allarme si abbassa nei periodi in cui sembrano debellate... si
potrebbe fare un esempio banale come il vaiolo: tolta la
vaccinazione antivaiolosa perché non esisteva più alcun focolaio di
vaiolo al mondo, adesso in qualche modo questa grave malattia è
ripartita. Forse lo stesso si verifica su scala più grande sulle
mandrie animali bovine e ovicaprine, quindi queste malattie sono
lungi dal poter essere considerate totalmente debellate e sotto
controllo.
Considerati i rischi di trasmissione che non sono mai molto
chiari per patologia dall'animale all'uomo, dal latte all'uomo, dai
prodotti alimentari che si producono con il latte di questi animali
all'uomo, facendo riferimento ad una considerazione che ha fatto
l'Assessore sull'opportunità che in tale settore importante per noi
non si sparga un allarme, che potrebbe avere degli effetti poco
simpatici per i nostri agricoltori, volevamo capire dall'Assessore
quali sono i dati reali della diffusione. Spero che questi dati
siano più semplici, perché non sono complessi come quelli chiesti
per l'iniziativa precedente sulla stampa... di diffusione
conosciuta negli allevamenti bovini della valle di casi di tbc sia
in termini assoluti - il numero dei casi -, sia percentualmente
nella popolazione bovina, quali siano le spese fatte per la
profilassi ed eventualmente per la cura di tali patologie nell'arco
di questa legislatura, ossia quali sono state le risorse impiegate
per prevenire tali patologie, quale sia la considerazione finale
dell'Assessore sul rapporto costi-benefici, sulla qualità della
spesa investita rispetto ai risultati ottenuti e, alla luce di
queste considerazioni che l'Assessore fa nel bilancio periodico del
controllo e della vigilanza in campo veterinario, quali siano le
azioni, se ritiene che il rapporto costi-benefici non sia un
rapporto favorevole, che questa lotta sia costosa rispetto al
risultato che intende mettere in essere nell'immediato futuro per
"correggere il tiro" in tale tipo di lotta a questo tipo di
malattie.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Rispondo volentieri anche per fare il punto
della situazione. L'altra interpellanza era sulle capre sicuramente
positive che il padrone, anche comprensibilmente, non voleva
abbattere; 2 interpellanze sulla diffusione della tubercolosi
animale ovina e della brucellosi in Valle d'Aosta. Ringrazio chi ha
fatto queste interpellanze perché abbiamo dovuto correre... abbiamo
riunito i dati del 2007 che non erano ancora tutti disponibili.
Questi dati del 2007 sono precisi al 95%, non dovrebbero variare di
molto, comunque non sono completi, anche perché di solito i dati
definitivi venivano consegnati alcuni mesi dopo. I bovini abbattuti
per tbc - darò pochi numeri, ma significativi -: bovini abbattuti
per tbc 2005, intanto testati 5.588, bovini positivi abbattuti 317
con una prevalenza dell'1,15 sul numero degli animali; 2006, bovini
testati 53.908, bovini positivi abbattuti 346; dal 2005 al 2006
siamo passati da 317 a 346 con una prevalenza nel 2006 dell'1,33%.
Questi erano i dati che avevo nell'ultima interpellanza, da lì
sicuramente la situazione di allarme che ha spinto non solo me, ma
la Giunta a convocare il veterinario regionale in Giunta per dare
ragione di tali numeri e vedere cosa fare. Nel 2006 è scattata la
campagna con l'applicazione, oltre della tubercolina, del gamma
interferone; tubercolina che rimane sempre l'esame di elezione, che
però ha un'esattezza sul 50-60%, poi c'è chi dice - ma la Procura
ha indagato, non ci sono dati - che ci siano anche azioni
fraudolente su questo, ma c'è chi dice che non sono mai state
dimostrate per ora. Il gamma interferone è finanziato solo laddove
c'erano alcune indicazioni, adesso non vado nel tecnico, ma
soprattutto dove c'erano degli allevamenti con capi positivi alla
macellazione... la tubercolina era stata negativa, allora hanno
sottoposto questi allevamenti tutti alla prova del gamma
interferone. Ritornando al 2006, anno di aumento progressivo dei
casi di tubercolosi con conseguenti interventi; 2007, bovini
testati 45.000, di cui positivi abbattuti 125. Mi sembra opportuno
sottolineare: 317 bovini abbattuti nel 2005, 346 nel 2006, 125 nel
2007, questi dati li ho anch'io da alcuni giorni, con una
prevalenza nel 2007 da 0,28%. Vi ricordo che una regione viene
dichiarata libera da tubercolosi con un dato dello 0,2%, quindi
0,28% è un dato che si avvicina.
Caprini e ovini abbattuti sempre per tubercolosi: nel 2005 zero,
nel 2006 zero, nel 2007 107 capre abbattute; fra l'altro, da questi
dati... dicevo l'altra volta al collega Bortot che di solito i test
non vengono fatti sugli allevamenti caprini, ma solo sui bovini e
in caso di positività e di convivenza, mentre da quest'anno vengono
fatti di "routine" sulle capre. Aziende coinvolte per tbc bovina:
nel 2005 1.418 aziende, 27 aziende sospese o revocate; nel 2006
1.399 aziende, sospese e revocate 36; nel 2007 1.348 aziende,
sospese o revocate 23; quindi siamo di fronte a dei dati che nel
2007 hanno un'inversione di tendenza e quindi sono estremamente
positivi. Aziende coinvolte tbc caprini e ovini: nel 2005 zero, nel
2006 zero e nel 2007 un'azienda.
Bovini abbattuti per brucellosi: nel 2005 15, nel 2006 134 con
prevalenza dello 0,45, ossia coinvolta una grossa stalla, nel 2007
nessun focolaio con reazioni seriologiche. Aziende di bovini
interessate da brucellosi: nel 2005 12, nel 2006 16, nel 2007
nessun focolaio con reazioni seriologiche. Ovini abbattuti per
brucellosi nel 2005 zero, nel 2006 zero, nel 2007 zero.
Ripeto: il collega Ottoz ha detto correttamente, nel senso che
la tbc ha un andamento altalenante, ma il fatto di avere
un'inversione di tendenza rispetto ai 2 anni precedenti e di avere
un miglioramento di questo tipo dimostra che quella azione che a
volte non è stata recepita come positiva, ma anzi come una
vessazione - azione dei veterinari con l'Assessorato
dell'agricoltura, di molti allevatori e della Regione - sembra che
stia dando dei risultati positivi, ma può anche essere un andamento
altalenante, comunque noi abbiamo questi dati.
Seconda domanda del collega Ottoz, su risorse stanziate: bilanci
di previsione per indennizzi degli animali abbattuti per tbc e
brucellosi nel 2003 600mila, nel 2004 450mila, nel 2005 300mila,
nel 2006 350mila, nel 2007 450mila euro di spesa per le bonifiche.
Analiticamente il 20% è stato destinato al rimborso di animali
positivi o dubbi, mentre l'80% è stato destinato ad animali
positivi per tbc. Oltre a questa cifra, nel 2007 c'è stato un
progetto obiettivo della Regione con i vari servizi veterinari di
epidemiologia e di prevenzione dell'USL, un piano di studio
epidemiologico della tbc bovina e degli eventuali nuovi casi di tbc
umana.
Il collega Bortot chiede l'interessamento delle persone e la
loro vicinanza alle aziende agricole. Non voglio fare il saputello,
ma mi permetto di fare una sottolineatura che è determinante: la
tbc è una malattia che ha un andamento cronico, subdolo, non è come
la brucellosi, nel senso che uno beve il latte e dopo 30 giorni
febbri... la tbc sviluppa prima un complesso primario, che può
guarire, ma che poi può dare origine ad una diffusione... si parla
di decenni. È giusto chiederla, ma è molto difficile una
correlazione diretta fra tbc animale e tbc umana, la vedremo fra
tanti anni. Ha detto giustamente il collega Ottoz che la tbc bovina
è dovuta al "mycobacterium bovis", che è diverso dal mycobacterium
umano. Noi non abbiamo correlazioni sicure epidemiologiche, però il
modello è il Maghreb, dove vi è un alto tasso di tbc animale e
persistenza di tbc umana. Come si comunica? Probabilmente con il
latte. La tbc bovina dà delle manifestazioni addominali, non
respiratorie all'uomo; ricordo di aver operato con il dr. Parini un
Consigliere regionale, che sta benissimo, che era diventato
itterico improvvisamente, non aveva un tumore al pancreas, ma aveva
un grosso linfonodo tubercolare che gli comprimeva il coledoco:
questo per dire che non ci può essere una correlazione diretta, non
è possibile per l'evoluzione della malattia, che è lunga.
Rispondendo al suo quesito, negli anni 2005-2007 abbiamo avuto
22 nuovi casi di tbc umana in Valle, braccianti agricoli solo 1,
mentre gli operai sono 5, è più significativo gli 8 pensionati,
perché i pensionati magari avevano contratto in tempi precedenti
questa malattia.
Credo di aver finito con i dati, per quanto riguarda le
valutazioni, penso che sia questo l'elemento più importante,
intanto, di fronte a una patologia altalenante, non bisogna mai
gridare vittoria, siamo ancora lontani dalla definizione di Regione
esente e libera da tbc. Il discorso del vaiolo è appropriato,
perché, se smettessimo di "tenere alta la guardia", avremo una
nuova recrudescenza della malattia. Il rischio per l'uomo esiste,
anche se non è un effetto diretto tbc animale-tbc della persona, il
rischio economico è elevatissimo, perché di fronte a tali costi...
in questo momento commercializziamo i nostri prodotti in quanto non
la Regione è esente da tbc, ma in quanto gli allevamenti sono
liberi da tbc, con una norma specifica della Regione, ma è una
norma che certifica che la tbc non è esente dal territorio, ma è
esente dal singolo allevamento.
Siamo intervenuti nel 2006, in accordo con l'Assessore
Isabellon, in questa campagna di applicazione dell'interferone e
del gamma interferone, che è un'indagine sierologica sempre come la
tubercolina, ma che viene effettuata su un prelievo ematologico in
laboratorio, quindi meno soggetta a questa ipotesi di alterazione.
Con l'aiuto degli allevatori - molti lo hanno capito, altri lo
hanno capito meno - siamo passati da 2,9% di stalle infette del
2006 all'1,7% del 2007, quindi una tendenza positiva; c'è ancora
qualcosa che non funziona, nel senso che abbiamo avuto dei casi di
interferone positivo, ma dove alla macellazione non si è reperito
il bacillo della tbc nei linfonodi, gli esperti del settore dicono
che non è presente, ma che è una fase iniziale della malattia
perché c'è l'anticorpo. Certo che l'allevatore che si vede
sacrificare un animale e che non ha poi un riscontro
anatomo-patologico di tbc ha dei dubbi, forse c'è da affinare
ancora qualcosa. Certo "la guardia va tenuta alta", speriamo sempre
più di rivolgere l'utilizzo del gamma interferone laddove vi siano
delle indagini epidemiologiche fatte in modo molto specifico, dove
vi sia un caso di malattia presente e laddove, poiché in alpeggio
le bestie stanno insieme, vi siano state delle convivenze fra
mandrie e alpeggi. Ringrazio ancora chi ha fatto l'interpellanza,
che ci dà la possibilità di dire che la tubercolosi è in fase non
di scomparsa, ma di rimessione significativa, mentre per la
brucellosi siamo ormai a dei casi isolatissimi, per cui non è più
significativa, anche se non si può dire che sia debellata.
Si dà atto che dalle 18,41 presiede il Vicepresidente
Tibaldi.
Presidente
- La parola al Consigliere Ottoz.
Ottoz (CdL)
- L'Assessore ha dato una serie di
informazioni utili, chiare che ci fanno dire che possiamo ritenersi
sostanzialmente soddisfatti della risposta con alcune residue
preoccupazioni: mi riferisco in particolare a questo picco di
brucellosi del 2006 di 134 capi, che, se ho capito bene, era
concentrato in una grossa stalla e che dovrebbe, da un lato,
imporci - ma sicuramente è stato fatto - un'attenta indagine per
capire perché in quel luogo è successa questa cosa e, d'altra
parte, stimolarci - come penso faccia regolarmente il servizio
veterinario - a "mantenere la guardia molto alta", perché, se tali
fenomeni possono verificarsi improvvisamente, sono tali da variare
tutto il contenuto numerico di un anno, perché una serie di
situazioni non preoccupanti e tutto sommato concordanti, ossia
l'andamento 2005-2006-2007... può essere segnato da una malattia
all'altra in modo riconoscibile, salvo questo dato assolutamente
fuori "standard" che deve mantenere elevato il livello di
attenzione e di verifica da parte del servizio. Prendo atto e
concordo sul fatto che il rischio economico sia elevatissimo per i
motivi detti l'altra volta. Non sapevamo che queste risposte
all'interferone... che non trova più riscontro al gamma
interferone, che non trova riscontro alla macellazione... non siano
in realtà dei falsi positivi, ma siano la prova di una forma
latente più insidiosa, non ancora... il che dice che l'analisi è
basata su protocolli molto affidabili, ma che si tratta di forme
latenti di gravità molto limitata; quindi nel dichiarare che siamo
soddisfatti della risposta auspichiamo che il livello di attenzione
sia mantenuto elevato. L'Assessore ad una sola cosa non ha risposto
ed è se ritiene che le cifre a disposizione e le risorse impiegate
siano congrue, mi pare di capire di sì e quindi che le risorse
impiegate siano sufficienti e ben spese. Ringraziamo l'Assessore
per la risposta.
Presidente
- La parola al Consigliere Bortot.
Bortot (Arc-VA)
- Ringrazio anch'io l'Assessore per i
dati, se ce li può far avere, e per il tono e, rispetto al tono,
chiedo scusa al Consiglio per il tono usato nella sessione del
Consiglio passato e per alcune affermazioni dovute ad una piccola
provocazione da parte dell'Assessore. Abbiamo fatto questa
interrogazione perché di tale problema se ne dovrà occupare in modo
approfondito per molto tempo il prossimo Consiglio regionale,
perché siamo d'accordo sulla tutela e la prevenzione, ma quello che
vogliamo sottolineare è l'accanimento nei confronti di certe
aziende, perché è necessario, prendendo a riferimento parametri che
possono anche essere giusti, tutelare la salute degli altri animali
e degli umani. Noi con il risanamento è da decenni che andiamo
avanti, se quest'anno o lo scorso anno non è stato individuato un
vero e proprio nesso di trasmissione di tali 2 malattie... ma,
risalendo ai dati di questi decenni, il passaggio è insignificante:
questo non vuol dire che non dobbiamo intervenire, ma che dobbiamo
cambiare metodi. I metodi e le indicazioni non possiamo darcele in
autoregolamentazione con le aziende, so che ci sono delle direttive
e delle leggi, ma quando, Assessore, noi sosteniamo che nei
confronti delle aziende bisogna intervenire con un altro metodo,
perché ho già detto l'altra volta che il rischio è che per tutelare
la salute delle persone e degli animali non tuteliamo le aziende e
chi vi lavora. Questa è una domanda senza alcun intento polemico, è
un quesito che dopo decenni di risanamento nella nostra regione...
probabilmente dobbiamo interrogarci se i percorsi possono essere
ancora questi, o se occorre fare una riflessione nella nostra
Regione e più in generale, perché sono convinto che, visti i
livelli di ricerca ai quali siamo pervenuti, facendo degli
investimenti su questa ricerca, sia possibile curare, lo dico da
profano.
L'altra situazione, dove le persone sono molto più irascibili,
si verifica quando, a fronte di capi trovati infetti, si vogliono
eliminare tutti i capi presenti nella stalla: mi riferisco ai
fratelli Colliard. Siamo andati con loro dal giudice di pace a
Donnas per fare una chiacchierata, giudice di pace che conosce poco
come conosco poco io... c'era un rappresentante dell'USL, un
veterinario, il Sindaco di Pontboset, la domanda viene spontanea:
se questa azienda è d'accordo che vengano abbattuti i capi infetti,
ma chiedono ulteriori analisi e non vogliono abbattere i capi non
infetti, per quale motivo non è possibile tenerli sotto controllo,
fare delle analisi e continuare il monitoraggio? Il veterinario non
si è preso responsabilità, ma io capisco, ho tanti amici veterinari
che rispetto e sto attento a quel che dico, però occorre un cambio
di mentalità. Abbiamo adesso altri operatori sul territorio che
infastiditi o denunciati per omissione di atti d'ufficio rispetto
alla loro attività... la prima reazione è stata quella di dire: "va
bene, a questo punto faccio fino in fondo il mio dovere, non guardo
più in faccia nessuno, non sto attento alle problematiche del
territorio, dove c'è da intervenire intervengo". Se ogni categoria
di operatori ragiona in questo modo e non c'è il concetto di buon
senso, non ne veniamo fuori. Il succo è che la prossima legislatura
occorre iniziare un percorso di riflessione sull'intera agricoltura
valdostana, legata ai bovini, ai suini e ai caprini, rispetto al
concetto di risanamento. Sono passati 50 anni, continuiamo a
risanare, forse è opportuno fare una riflessione che potrebbe
portare a risultati diversi. Certo che, se ognuno è fermo sulle
proprie posizioni, della serie: "così è sempre stato fatto e così
sempre si farà", non ne verremo a capo e corriamo il rischio di
veder chiudere le aziende e non aver più nessun che gestisce sul
territorio. Questa riflessione va allargata anche agli animali
selvatici, non solo a quelli domestici.
