Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2992 del 9 luglio 1987 - Resoconto
OGGETTO N. 2992/VIII - ISCRIZIONE ALL'ORDINE DEL GIORNO DI
NUOVI OGGETTI.
PRESIDENTE:
Signori Consiglieri, prima di riprendere la
trattazione dell'ordine del giorno sui punti concordati questa
mattina nella conferenza dei Capigruppo, mi corre l'obbligo di
chiedere al Consiglio se è d'accordo per l'immediata iscrizione
all'ordine del giorno di 4 argomenti.
Ha chiesto la parola il Consigliere Sandri; ne ha facoltà.
SANDRI (N.S.):
Chiedo scusa, ma mi era sembrato di capire
che, nell'accordo di questa mattina, si fosse convenuto di
esaminare tutte le proposte di legge e quindi anche quelle con
numero di iscrizione: 41, 42, 43...
TAMONE (fuori microfono):
Sì, sì, ma andiamo avanti.
PRESIDENTE:
Do lettura della deliberazione in
oggetto:
IL CONSIGLIO
- ai sensi del 2° comma dell'art. 50 del Regolamento interno
del Consiglio;
DELIBERA
di procedere nell'adunanza in corso alla discussione e alla
decisione sugli oggetti:
- Applicazione dell'intesa Falcucci-Poletti sull'insegnamento
della religione cattolica (proposta dei Consiglieri Pascale,
Pedrini, Tamone, De Grandis, Baldassarre, Sandri, Cout e
Berti);
- Invito al Ministro della Pubblica Istruzione ad adottare i
provvedimenti per la programmazione dell'insegnamento dell'ora
alternativa a quella di religione (proposta dei Consiglieri
Maquignaz e Ricco);
- Assetto definitivo del parcheggio sotterraneo di Via Carrel
e localizzazione del terminal bus cittadino (proposta dei
Consiglieri Breuvé, Pascale e Torrione).
PRESIDENTE:
Se nessuno chiede la parola, pongo in
votazione la proposta dei Consiglieri Pascale, Pedrini, Tamone, De
Grandis, Baldassarre, Sandri, Cout e Berti:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Se nessuno chiede la parola, pongo in
votazione la proposta dei Consiglieri Maquignaz e Ricco:
ESITO DELLA VOTAZIONE
Presenti, votanti e favorevoli:
27
Il Consiglio approva all'unanimità
PRESIDENTE:
Se nessuno chiede la parola, pongo in
votazione la proposta dei Consiglieri Breuvé, Pascale e
Torrione:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Informo, inoltre, il Consiglio che il
Consigliere Pedrini ha chiesto che vengano messe immediatamente in
discussione le sue irrevocabili dimissioni da membro della 4a
Commissione consiliare e darò in seguito lettura delle motivazioni.
Per ora vorrei chiedere l'immediata iscrizione all'ordine del
giorno della richiesta del Consigliere Pedrini.
Ha chiesto la parola il Vice Presidente, Consigliere De Grandis;
ne ha facoltà.
DE GRANDIS (P.R.I.):
Ho chiesto la parola perché mi
sembra strana la procedura di iscrivere all'ordine del giorno, con
procedura d'urgenza, una lettera di dimissioni. Mi sembra anche
strano che poi si debbano discutere e, ovviamente, accettare le
dimissioni del Consigliere Pedrini da una Commissione
consiliare.
Nelle Commissioni consiliari sono presenti tutti i Gruppi di
questo Consiglio e non credo che non crei un precedente di una
certa difficoltà il fatto che un Gruppo consiliare non partecipi e
quindi non sia presente in nessuna Commissione.
Io chiedo che, prima di iscrivere all'ordine del giorno queste
dimissioni, tale richiesta segua le vie normali, anche perché la
maggioranza dovrà discutere al suo interno se accettarle o meno ed
in quale maniera sostituire, eventualmente, il Consigliere
Pedrini.
Tra l'altro, se noi accettiamo oggi le dimissioni del
Consigliere Pedrini, il suo posto rimarrà vacante sino a quando non
si riunirà il prossimo Consiglio e cioè sino al 20 settembre e non
mi sembra proprio il caso di lasciarlo vacante. Questa è la mia
opinione.
PRESIDENTE:
Posso anche essere d'accordo con il Vice
Presidente De Grandis, però non posso non interessare il Consiglio
sulla richiesta di un Consigliere che mi chiede specificatamente di
iscrivere all'ordine del giorno, con procedura d'urgenza, le sue
dimissioni. Se il Consiglio non è d'accordo, risponde di no e tutto
finisce lì.
È evidente che il Consigliere Pedrini, per ragioni personali,
non intende più far parte della 4a Commissione consiliare e nessuno
lo può obbligare a restare tra i Commissari della 4a
Commissione.
Non credo che modifichi nulla il fatto che la Commissione
consiliare rimanga priva di un suo membro sino alla prossima
riunione del Consiglio, perché essa può ugualmente continuare ad
operare.
La maggioranza potrà fare quello che riterrà più opportuno; mi
pare giusto, però, che il Consiglio risponda in qualche modo al
Consigliere Pedrini che, oltretutto, è il decano dei Consiglieri e
credo che, per ciò stesso, meriti di ottenere una risposta.
Per il momento io chiedo solo che venga votata l'iscrizione
all'ordine del giorno delle sue dimissioni.
PRESIDENTE:
Ha chiesto la parola il Vice Presidente,
Consigliere Dolchi; ne ha facoltà.
DOLCHI (P.C.I.):
Sono d'accordo con il Vice Presidente,
Consigliere De Grandis, nel senso che la procedura per le
dimissioni, per le nomine e per le prese d'atto dovrebbe essere
quella normale e che solo in via del tutto eccezionale si dovrebbe
ricorrere a quella chiesta dal Consigliere Pedrini.
Forse i due mesi d'intervallo, che ci separano dal prossimo
Consiglio, giustificano la sua richiesta di una presa d'atto
immediata.
Il Consigliere Pedrini, allontanandosi circa un'ora fa, mentre
presiedevo, mi ha detto che doveva allontanarsi ma che sarebbe
stato presente ai lavori del Consiglio domattina e che quindi
l'argomento che lo interessava, eventualmente, avrebbe potuto
essere discusso domani mattina.
Siccome penso che quello che ha detto il Consigliere De Grandis,
e quello che mi sentirei di dire io, sulla procedura da seguire nei
confronti di chi presenta lettere di dimissioni, possa essere detto
anche in presenza del Consigliere Pedrini, avanzo l'ipotesi di
approvare, come del resto abbiamo già fatto, l'iscrizione dei tre
ordini del giorno e, se il Consigliere Pedrini sarà presente domani
mattina e qualora dovesse ancora insistere, di fare la richiesta di
iscrizione del suo ordine del giorno domani pattina.
PRESIDENTE:
Io non ho nulla in contrario a mettere in
votazione domani mattina, con la presenza dell'interessato, la
richiesta di dimissioni, anche perché non esiste nulla in merito
nel nostro regolamento; chiedo solo che si proceda con correttezza
nei confronti del Consigliere Pedrini che, oltretutto, è il decano
del nostro Consiglio.
