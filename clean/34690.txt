Classificazione
AMBIENTE
Stoccaggio e smaltimento rifiuti



Oggetto del Consiglio n. 2416 del 16 maggio 2012 - Resoconto
OGGETTO N. 2416/XIII - Interpellanza: "Riproposizione, per
l'anno 2013, di iniziative per la prevenzione e la riduzione della
componente organica dei rifiuti urbani".
Interpellanza
Richiamata la deliberazione della Giunta regionale n. 2640
dell'11 novembre 2011 con la quale si impegnavano € 400.000 ''per
la promozione e sostegno ad iniziative per la prevenzione e la
riduzione della componente organica (compostaggio) dei rifiuti
urbani nonché la promozione di raccolte differenziate presso i
centri comunali di raccolta dei rifiuti'';
Ricordato l'interesse di questa iniziativa che, seppur
limitata ed insufficiente, può rappresentare un punto di partenza
per una corretta gestione della componente organica dei
rifiuti;
i sottoscritti Consiglieri regionali
Interpellano
l'Assessore competente per conoscere:
1) lo stato di avanzamento delle procedure e i tempi per la
conclusione del sopracitato progetto;
2) se è intenzione del governo regionale riproporre, per
l'anno 2013, un'iniziativa simile.
F.to: Bertin - Giuseppe Cerise - Patrizia Morelli
Presidente
- La parola al Consigliere Bertin.
Bertin (ALPE)
- Grazie Presidente.
Bisogna dire che i tempi di questo Consiglio si stanno
accelerando in un modo impressionante. Nell'autunno scorso, a metà
novembre 2011, quasi inaspettatamente la Giunta regionale con la
delibera n. 2640 impegnava 400.000 euro per la formazione e il
sostegno di iniziative per la prevenzione e la riduzione della
componente organica dei rifiuti. Un'iniziativa certamente limitata
ed insufficiente, ma che andava nella direzione giusta di prendere
in considerazione anche questa componente importante dei rifiuti e
di gestirla in modo corretto. Certamente poco, pochissimo, ma pur
sempre qualcosa di interessante. L'iniziativa prevedeva 400.000
euro suddivisi per sub-ATO, vale a dire per le Comunità montane e
il Comune di Aosta, 50.000 euro per ogni sub-ATO. All'epoca in
pochissimo tempo si sono sollecitati i Comuni a presentare una
serie di progetti per beneficiare di questi finanziamenti, sono
stati presentati molti progetti da quasi tutte le Comunità montane
con diversi obiettivi: dalle compostiere automatiche dei Comuni del
Grand Combin alla raccolta collettiva come per il Comune di Aosta,
altri progetti interessanti per affrontare comunque un argomento
importante. Volevamo sapere, anche in ragione del fatto che i
progetti erano dell'autunno scorso, a che punto siamo con le
procedure e i tempi di conclusione di questa iniziativa, anche
perché è importante per i Comuni a vocazione turistica riuscire a
mettere in atto prima della stagione estiva, anche per capire i
risultati che produrranno nei momenti di picco di presenze nei
comuni. Oltre a conoscere lo stato di avanzamento di questa
iniziativa, volevamo sapere se era nelle intenzioni del Governo
regionale riproporre per il 2013 qualcosa di simile, che andasse
nella direzione della gestione dell'umido in modo diverso da quanto
è stato fatto finora. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
La promozione del compostaggio domestico si iscrive nelle azioni
di riduzione dei rifiuti, dove la riduzione rappresenta la prima
delle quattro Erre della gerarchia europea di azioni per una
gestione sostenibile del ciclo integrato di gestione dei rifiuti.
Il compostaggio domestico è una pratica prevista dalla
pianificazione regionale, che insieme alle Comunità montane abbiamo
promosso ormai da anni e che è anche stata l'oggetto del piano
triennale di riduzione dei rifiuti. Tutto lo scorso anno quindi
sono state fatte iniziative volte a sensibilizzare e promuovere
questa pratica, che a qualcuno, forse distratto o poco addentro la
problematica, è parsa come una pratica bucolica o non
sufficientemente incisiva per intervenire sulla riduzione dei
rifiuti, ma che al contrario è una delle efficaci azioni
strutturali che possono portare ad una concreta riduzione dei
quantitativi dei rifiuti.
Per favorire il compostaggio domestico anche nelle zone meno
rurali, più urbanizzate, dove ci sono limitazioni per la pratica a
livello domestico, si è promossa la realizzazione di piccoli
impianti per il compostaggio definito "di prossimità", proprio come
detto nell'ambito delle azioni del piano di riduzione dei rifiuti
2011-2013. In particolare c'è stata una delibera di Giunta a
novembre, che ha approvato un idoneo finanziamento a favore delle
Comunità montane e del Comune di Aosta per una prima
sperimentazione di questi impianti. Al termine per la presentazione
delle istanze fissata per il 30 novembre 2011, sono pervenute
richieste dalla maggior parte delle Comunità montane, che hanno
mostrato un particolare interesse per l'iniziativa. Le istanze sono
state valutate da un'apposita commissione che si è riunita nel mese
di dicembre, 11 sono stati i progetti finanziati, che comprendono
in alcuni casi anche più di un sistema di compostaggio.
Circa lo stato di avanzamento delle procedure e i tempi per la
conclusione del progetto, come Assessorato, abbiamo organizzato un
incontro a febbraio con le Comunità montane per illustrare le
modalità di presentazione della documentazione ai fini
autorizzativi. Voglio ricordare che, a differenza di altri Paesi
europei, la normativa nazionale su questa pratica è particolarmente
complessa. A seguito di questo incontro abbiamo reso disponibile
on line
sul sito della Regione tutta la modulistica e le
indicazioni contenute in una memoria riassuntiva di tutti gli
adempimenti autorizzativi necessari. Allo stato attuale abbiamo
sottoscritto 4 convenzioni per un totale di 7 progetti su 11, in
particolare con le Comunità montane Monte Emilius, Monte Cervino,
Grand Paradis e Grand Combin.
Le procedure per l'attivazione dei progetti sono in corso, gli
uffici dell'Assessorato stanno lavorando sul fronte autorizzativo
per individuare procedure che siano in linea con le disposizioni
normative nazionali, ma che allo stesso tempo riescano ad essere
più semplificate. Ricordo che, a livello nazionale, il quadro
normativo di cui ho già detto essere in evoluzione e ci sono
segnali di volontà di semplificare la procedura per favorire la
pratica del compostaggio di prossimità. Come Assessorato, siamo
impegnati a cogliere tutte le novità per incentivare le modalità
gestionali, semplificarle attraverso procedure che permettano di
agevolare le autorità di sottoambito sia nella presentazione delle
domande, sia nella successiva realizzazione e gestione degli
impianti, garantendo allo stesso tempo la totale coerenza con la
normativa nazionale vigente. Sempre come Assessorato, intendiamo
sfruttare l'opportunità data da questi progetti, che abbiamo
finanziato con la delibera del 2011, per attuare un monitoraggio di
tutti gli interventi insieme e con la collaborazione di ARPA e
dell'Institut agricole. La durata per questa attività è prevista in
due anni, dunque immaginiamo che i tempi per la conclusione del
progetto siano di quest'ordine di grandezza.
Circa il secondo quesito, proprio sulla base dell'esito di
questa sperimentazione e attraverso i risultati che ne emergeranno,
saremo in grado di cogliere delle indicazioni per definire come
proseguire l'iniziativa.
Presidente
- La parola al Consigliere Bertin.
Bertin (ALPE)
- Grazie Presidente.
I tempi di realizzazione di questo progetto sono di due anni, ma
mi aspettavo che, visto anche la velocità con cui si era partiti
l'autunno scorso, dal punto di vista delle procedure, i tempi
fossero in uno stato più avanzato, ossia che si potesse già
immaginare in tempi relativamente brevi la messa in atto di questa
iniziativa almeno da parte di certe comunità, invece, a quanto
pare, i tempi si stanno dilatando ed è un peccato, perché per la
gestione dell'umido siamo in generale in ritardo rispetto ad altre
realtà e queste seppure piccole iniziative sono importanti e
possono dare degli spunti per gli anni futuri. Come detto, vi sono
diverse modalità di gestione collettiva di prossimità dell'umido,
che possono rivelarsi delle soluzioni interessanti, pertanto credo
sia importante sollecitare la burocrazia ad accelerare i tempi per
chiudere al più presto questa fase e per passare ad una fase più
attuativa per vedere i risultati fra due anni. Da quanto ho capito,
nel 2013 non verranno riproposte iniziative di tale genere ed è un
peccato, perché questa è la direzione giusta per ridurre i rifiuti
e per gestire la parte organica in modo intelligente. Prendiamo
atto della risposta e ne siamo parzialmente soddisfatti.
Sollecitiamo da parte dell'Amministrazione una maggiore attenzione
su questo aspetto della gestione integrata dei rifiuti. Grazie.
