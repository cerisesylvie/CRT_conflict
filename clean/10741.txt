Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1734 del 20 dicembre 1990 - Resoconto
OGGETTO N. 1734/IX - Concessione di un contributo a favore
della Associazione Valdostana Paraplegici nelle spese di acquisto
di una automobile con comandi adatti ai disabili.
Presidente - Do lettura del testo della delibera:
Il Consiglio
delibera
1) di approvare la concessione a favore
dell’Associazione Valdostana Paraplegici con sede in
località Grand Chemin n. 30 di Saint-Christophe (C.F. 91003990073),
della somma di lire 9.000.000 a titolo di contributo nelle spese
sostenute per l’acquisto di una automobile con
comandi adatti ai disabili;
2) di approvare, impegnare e liquidare la spesa di lire
9.000.000 (novemilioni) ordinando l’emissione del
relativo mandato di pagamento con imputazione al capitolo 40800 del
bilancio di previsione della Regione per l’anno 1990
"Contributi per interventi nel settore della sicurezza sociale" che
presenta la necessaria disponibilità.
Presidente - Ha chiesto di parlare l’Assessore
alla Sanità ed Assistenza Sociale Beneforti, ne ha facoltà.
Beneforti (DC)
- Con questo provvedimento la Giunta
propone al Consiglio di approvare la concessione a favore della
Associazione Valdostana Paraplegici di un contributo di 9
milioni.
Tale contributo è stato richiesto dalla associazione per
l’acquisto di un automobile con comandi adattati ai
disabili che intendono conseguire la patente di guida.
Non avendo ancora le autoscuole mezzi idonei, i disabili per
conseguire la patente di categoria B speciale, avrebbero dovuto
accollarsi la spesa dell’acquisto
dell’automobile ancor prima di frequentare la scuola
guida e ancor prima di prendere la patente.
Pertanto, accogliendo la richiesta, si dà un ulteriore aiuto a
questa categoria di cittadini, che tende sempre più diventare
autonoma e ad integrarsi nella società.
Presidente
- Ha chiesto di parlare il Consigliere Voyat,
ne ha facoltà.
Voyat (UV)
- Evidentemente siamo d’accordo
su questa iniziativa, precisando però che uno che si trovi in
queste condizioni deve forzatamente fare l’esame con
un auto che sia adeguata alle sue necessità. Questo lo dico con
cognizione di causa in quanto io mi trovo in questa situazione.
Con una macchina di questo genere si può venire incontro ad una
certa categoria di disabili, ma non si può andare incontro a tutti,
perché non esiste una macchina che sia adatta a tutti i tipi di
invalidità.
Comunque, è bene che si cominci almeno con una di queste
macchine attrezzata ed adeguata per un certo tipo di esame, per poi
vedere in futuro se non sia il caso di ampliare il parco e dare la
possibilità a queste persone di prepararsi meglio prima
dell’esame di guida.
Nello stesso tempo volevo chiedere se per caso questa
associazione è dotata di garage; qualora non lo fosse, sarebbe bene
che di questo si facesse carico l’Amministrazione
regionale, in quanto è impensabile che una macchina, anche se ora
come ora il contributo è solo di 9 milioni, possa essere
parcheggiata in una via di Aosta.
Presidente
- Ha chiesto di parlare
l’Assessore alla Sanità ed Assistenza Sociale
Beneforti, ne ha facoltà.
Beneforti (DC)
- Per precisare che il contributo di 9
milioni è quanto è stato richiesto dall’Associazione
Paraplegici, alla quale abbiamo detto di essere disponibili ad
esaminare altre eventuali richieste che si rendessero
necessarie.
Oggi come oggi hanno chiesto questo contributo per poter
acquistare questa macchina adattabile a coloro che, aderenti alla
loro associazione, intendono prendere la patente.
Per quanto riguarda il garage, penso che lo abbiano,
diversamente vedremo come fare ad aiutarli.
Presidente
- Pongo in votazione la delibera in
oggetto.
Esito della votazione:
Presenti, votanti e favorevoli: 22
Il Consiglio approva all’unanimità
***
