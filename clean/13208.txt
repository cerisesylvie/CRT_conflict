Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4185 del 15 febbraio 1993 - Resoconto
OGGETTO N. 4185/IX Intendimenti riguardo alla crisi delle
imprese del Gruppo Freydoz.
(Interpellanza)
Interpellanza Premesso che in Valle d'Aosta il comparto
dell'edilizia, dopo aver raggiunto negli anni '80 una dimensione
abnorme, risente attualmente in modo pesante gli effetti del
rallentamento della spesa pubblica;
evidenziato che nei mesi scorsi si è manifestata con particolare
gravità la crisi del "Gruppo Freydoz" che, con le sue imprese,
occupava alcune centinaia di lavoratori;
appreso che di fronte alla crisi del "Gruppo Freydoz" la Giunta
regionale avrebbe deciso di intervenire con una partecipazione
azionario e dei contributi finanziari ad una Società che
rileverebbe le imprese del Gruppo Freydoz;
rilevato che tale decisione comporterebbe implicazioni molto
importanti e che non può essere assunta senza un dibattito ed un
voto nel Consiglio regionale;
il sottoscritto Consigliere regionale del Gruppo Verde
Alternativo
interpella
la Giunta regionale per conoscere:
1) qual è l'attuale situazione del comparto dell'edilizia in
Valle d'Aosta e le cause della crisi del Gruppo Freydoz;
2) quali pareri sono stati richiesti ed ottenuti da dottori
commercialisti e da avvocati per quanto riguarda la fattibilità di
una partecipazione azionaria della Regione ad una impresa
edile;
3) quali provvedimenti sono stati assunti, in che data, con
quali motivazioni (si chiede di conoscere gli estremi delle
deliberazioni assunte sull'argomento);
4) come si intende procedere nelle prossime settimane e quando
si intende portare in Consiglio regionale il dibattito ed il voto
su scelte che hanno importanti e gravi implicazioni.
F.to: Riccarand.
Presidente Ha chiesto la parola il Consigliere Riccarand.
Riccarand (VA)
In Valle d'Aosta il settore
dell'edilizia ha raggiunto nell'ultimo decennio, ed in particolare
negli anni '80, una dimensione enorme, anzi direi una dimensione
persino eccessiva rispetto alle caratteristiche della nostra
Regione, con una miriade di imprese, in genere piccole, ma anche
grandi.
Questo comparto, sovradimensionato soprattutto perché alimentato
da potenti commesse pubbliche, risente attualmente in Italia in
modo pesante di quel generale rallentamento della spesa pubblica,
che sia pure in minor misura fa sentire i suoi effetti anche in
Valle d'Aosta, e credo che nell'ultimissimo periodo risenta anche
di un certo rallentamento determinato dalle inchieste giudiziarie
che si sono sviluppate a livello nazionale e che hanno sicuramente
modificato certe procedure un po' veloci che si usavano in
passato.
All'interno di questa crisi del comparto dell'edilizia si
inserisce il caso specifico del Gruppo Freydoz, cioè di una delle
grandi società del settore edili, che è giunta ad occupare diverse
centinaia di lavoratori attraverso le varie imprese del Gruppo che
attualmente si trova in una situazione di crisi.
Tale situazione è stata affrontata dalla Giunta regionale con
una serie di incontri con i lavoratori, di ricerche e studi fatti o
commissionati alla Finaosta, nonché con una serie di iniziative che
hanno coinvolto, a mio avviso, in maniera del tutto insufficiente
il Consiglio regionale e le competenti Commissioni consiliari, nel
senso che noi, ad esempio, abbiamo appreso dagli organi di
informazione che la Giunta regionale avrebbe deciso una
partecipazione azionaria diretta dell'Amministrazione regionale in
una società che dovrebbe sostanzialmente rilevare le imprese del
Gruppo Freydoz.
Ora, siccome si tratta di scelte che, oltre ad avere
rilevantissime implicazioni finanziarie, hanno anche implicazioni
di politica economica, noi riteniamo opportuno che, specie se si
tratta di avviare una stagione di partecipazioni azionarie della
Regione a società del comparto edile, siano discusse all'interno
del Consiglio regionale e degli organi competenti.
Con questa interpellanza vorremmo quindi avere alcune notizie
sulla situazione generale del comparto dell'edilizia in Valle
d'Aosta ed alcune notizie più specifiche sulle imprese del Gruppo
Freydoz.
Vorremmo poi conoscere gli studi ed i pareri richiesti
dall'Amministrazione regionale ad avvocati e dottori commercialisti
in merito alla fattibilità di una partecipazione azionaria della
Regione ad un'impresa edile, con tutto quello che essa comporta
anche rispetto all'assunzione da parte di tali imprese di opere
finanziate appaltate dall'Amministrazione regionale; vorremmo
sapere se la Giunta regionale ha assunto provvedimenti che vanno
nel senso di questa partecipazione azionaria e quali sono questi
provvedimenti.
Vorremmo infine sapere quando e come si intende coinvolgere il
Consiglio in decisioni su questa materia così importante tanto dal
punto di vista finanziario quanto da quello della politica
economica che vogliamo perseguire.
Presidente
Ha chiesto la parola l'Assessore ai
lavori pubblici, Vallet.
Vallet (UV)
Ringrazio il collega Riccarand per
aver voluto riportare ancora una volta all'attenzione del Consiglio
questa problematica, che è sicuramente complessa e sulla quale
molto è stato detto e scritto ed approfitto dell'interpellanza per
cercare di chiarire gli obiettivi perseguiti dalla Giunta
regionale. Mi scuso fin d'ora se sarò un po' prolisso.
Sulla situazione generale del comparto edile in Valle d'Aosta
avevo già avuto modo di esprimermi nel mese di settembre
rispondendo ad una interpellanza del Gruppo della Democrazia
Cristiana e devo dire che, rispetto a quella situazione, le cose
non sono migliorate, anzi sono diventati più evidenti i segni di
una crisi ormai incipiente.
In questo momento la situazione mostra i segni di una crisi che
ha un connotato di generalità quale forse non ha mai avuto
riscontri negli anni precedenti. Il discorso riguarda l'edilizia
privata, ma soprattutto quella pubblica.
Per quanto concerne il settore privato, diciamo che le cause
principali della recessione sono da individuare nella evidente
riduzione del numero delle licenze edilizie rilasciate dagli enti
locali, nell'alto costo del denaro, nella mancanza di aree
edificabili e nel calo della domanda evidente soprattutto
nell'edilizia turistica.
L'altissima domanda che ci era stata in questo particolare
settore negli anni precedenti aveva favorito in Valle d'Aosta la
proliferazione delle iniziative e quindi delle piccole imprese
artigianali, il cui numero è attualmente intorno al migliaio.
Quindi nel settore dell'edilizia privata possiamo dire sicuramente
che il discorso riguarda soprattutto le piccole imprese
artigianali, individuali e a volte familiari.
Se le stime a livello nazionale prevedono per l'edilizia
un'ulteriore flessione del 2 per cento, è ragionevole ipotizzare
che questa flessione ci sarà anche in Valle d'Aosta, dove forse
raggiungerà valori molto superiori.
Per quanto concerne il settore pubblico, le cause della crisi
che ha investito gli appalti sono da ricercare prevalentemente
nella drastica riduzione degli investimenti, sia da parte degli
enti nazionali, sia da parte della stessa Regione. Rispetto al
1991, il 1992 ha registrato un calo in termini reali del 20 per
cento degli appalti statali e un calo più o meno analogo degli
appalti regionali.
In una tale situazione la concorrenza tra le imprese è diventata
sempre più spietata e la Valle d'Aosta in particolare è diventata
terra di conquista anche per il fatto che non ci sono molte imprese
in grado di contrastare le azioni delle grandi imprese
generali.
Il mercato nazionale è attualmente condizionato dalle grandi
imprese aventi categorie illimitate in tutti i settori ed in grado
di eseguire anche piccoli lavori di importo limitato.
Pertanto, la situazione di superaffollamento delle imprese
locali agli appalti, aggravata dalla sempre maggiore presenza di
imprese esterne alla Valle d'Aosta, determina un giustificato
timore di restare senza lavoro, con conseguenti - e questo è un
altro punto - adozione di offerte al massimo ribasso su prezzi a
volte già poco remunerativi in partenza ed assunzione di lavori che
a volte, invece di produrre ricchezza, annullano le stesse risorse
delle imprese.
Questa situazione, oggettivamente molto grave, non si è tradotta
per il momento in un consistente calo occupazionale, anche per la
presenza dei grossi cantieri autostradali. I dati forniti dalla
locale Cassa edile mostrano per il 1992 una sostanziale tenuta sia
del numero delle imprese iscritte, con oltre 420 presenze, sia del
numero totale degli occupati, che si aggira intorno alle 5000
unità, con un incremento del 4 per cento sul 1991.
Altra causa di crisi e di difficoltà è da individuare
nell'inadeguato utilizzo degli strumenti finanziari, rapportati a
volte ad esigenze di crescita troppo rapida, con conseguenti
indebitamenti ed evidenti crisi di liquidità, che mettono in
ginocchio le imprese non appena si inceppa una rotella del
meccanismo che fa girare il tutto.
Esistono sufficienti motivi per ritenere che nel corso del 1993
l'occupazione del settore edile subirà sicuramente dei contraccolpi
stimabili in qualche centinaio di addetti in meno. L'andamento
negativo del settore non è più solo avvertibile nelle dichiarazioni
degli operatori, perché ora trova riscontro anche nei dati Istat.
Inoltre, l'Ance prevede nel prossimo trimestre un ulteriore calo
del 6 per cento, visto che i bandi di gara hanno subìto in termini
di importi un crollo del 27 per cento.
Purtroppo, anche il mercato valdostano è nettamente in linea con
l'andamento nazionale. Probabilmente molte imprese valdostane non
sapranno superare da sole la crisi che si manifesterà in modo
drammatico, in quanto molte di loro presentano carenze che non sono
superabili con aiuti meramente finanziari: disinformazione sulle
conseguenze che comporterà l'applicazione della nuova normativa che
concerne - ad esempio - l'abolizione della revisione prezzi,
l'inadeguata capacità di effettuare corrette analisi dei costi,
l'inadeguata contabilità industriale; assenza di un controllo di
gestione...
Nel corso del 1992, le espulsioni di personale dal settore non
hanno creato particolari problemi, perché il personale è stato
rioccupato in tempi brevi grazie all'apertura dei nuovi cantieri
autostradali. Si prevede che non altrettanto accadrà nel 1993.
In conclusione, le prevedibili situazioni di crisi che si
potranno verificare nel 1993 coinvolgeranno in modo particolare le
imprese che manifestano incapacità di contrastare la concorrenza,
assenza di programmazione, quindi incapacità a definire un
portafoglio ordini consistente ed abitudine ad acquisire lavori
anche non remunerativi per poter sopravvivere anche
finanziariamente, utilizzando l'anticipazione e garantendosi il
fatturato anche a discapito della redditività.
Ecco, in questo panorama si è inserito il discorso sulle
difficoltà del Gruppo Freydoz, sulle cui cause io andrei a
riprendere puntualmente la relazione del Commissario giudiziale,
che ha creduto appunto di individuare soprattutto nel carattere non
remunerativo dei contratti di appalto pubblici stipulati dalla
Società, sia nel contrarsi in modo nettissimo dei lavori in
corso.
Sotto il primo profilo occorre sottolineare che i costi che la
Società ha dovuto sopportare per l'esecuzione dei lavori, sia
direttamente sia tramite le consortili, sono stati di gran lunga
superiori rispetto agli incassi, determinando vistose perdite.
Va ricordato che l'impresa Freydoz, riunita in associazione
temporanea con la Bertino e la Garetto, aveva ottenuto dalla Rav
l'affidamento degli appalti per la costruzione di lotti
dell'autostrada Aosta-Monte Bianco per oltre 88 miliardi. I
contratti in questione si sono rilevati fortemente deficitari: a
fronte di lavori eseguiti per 81 miliardi, gli incassi sono stati
di soli 74 miliardi, con un impegno di spesa per completare l'opera
di circa 100 miliardi. Si tratta quindi di una perdita secca di 26
miliardi.
Un altro contratto, fortemente deficitario è stato quello per la
costruzione della circonvallazione di Aosta (Lotto 2 nel tronco
Aosta Est-Aosta Centro).
La situazione di grave sbilancio è stata notevolmente aggravata
dalla mancata approvazione o dai ritardi nelle approvazioni da
parte della stazione appaltante di variazioni in corso d'opera e
dalla mancata presa in considerazione delle riserve formulate
dall'impresa relativamente ai Lotti 6, 7 e 7 bis dell'autostrada,
creando quindi una gravissima crisi di liquidità, che si è
trasformata, tenendo conto del carattere non remunerativo dei
prezzi e degli oneri finanziari, in stato di crisi non
reversibile.
Non sono neanche da sottovalutare gli effetti dovuti alle note
vicende giudiziarie, che hanno coinvolto la proprietà, in relazione
ai lavori avuti con l'Anas, che hanno determinato un lunghissimo
blocco dei pagamenti, con conseguente aumento dei problemi connessi
alla crisi di liquidità.
Rispetto quindi a questa situazione generale e rispetto al caso
particolare del Gruppo Freydoz, la Giunta regionale ha inteso
muoversi affidando due incarichi di consulenza al Dott. Piaggio e
alla Dott.ssa Moretto, con delibere di Giunta n. 9739 del 23
ottobre 1992 e n. 268 del 23 gennaio 1993, aventi come finalità
l'individuazione di interventi di carattere generale utilizzabili
in caso di necessità per intervenire nel settore.
Una prima relazione, che ci è stata fornita dai consulenti,
individuava sostanzialmente in due vie le possibilità di
intervento.
Da una parte finanziamenti agevolati da concedere ad imprese che
intendessero essere assuntrici del concordato. Ipotesi questa che
si è verificata a quel momento non essere praticabile, proprio
perché non c'erano le aziende interessate all'assunzione del
concordato.
Seconda via, la costituzione di una società per azioni che si
potesse configurare come un nuovo ente produttivo che rilevasse
l'operatività delle aziende in liquidazione. Questo era fattibile
con la creazione di una società per azioni che potesse avere la
maggioranza di capitale pubblico o il cento per cento di capitale
pubblico, oppure che prevedesse una partecipazione di capitale
pubblico in misura minoritaria, evidentemente tramite lo strumento
operativo della Finaosta.
Rispetto alla prima possibilità, cioè alla società per azioni a
prevalente capitale pubblico, evidentemente sono sorte delle
perplessità per quanto concerne alcuni aspetti giuridici, che sono
stati evidenziati anche in un parere espresso dal Prof. Siniscalco,
che era stato chiamato ad esprimersi in merito.
Tali perplessità concernevano l'eventuale futura partecipazione
di un'impresa così strutturata in appalti della Regione. Lo stesso
Prof. Siniscalco aveva evidenziato problemi che avrebbero potuto
nascere rispetto a normative CEE sulla libera concorrenza tra
imprese.
Comunque, diciamo che anche dal punto di vista politico,
l'intervento di questo tipo ha creato non poche perplessità
rispetto ad una tendenza, in questo momento ormai generalizzata, di
andare verso un discorso di privatizzazione delle imprese; quindi
la proposta si poneva controcorrente.
Rimaneva da esaminare la possibilità di costituire una società
con capitale a maggioranza pubblico, in cui la Finaosta si ponesse
come strumento a sostegno di una iniziativa privata, che avrebbe -
lo voglio sottolineare - comunque dovuto prevedere un intervento
privato di otto o dieci miliardi, quindi un intervento che avrebbe
dovuto essere portato avanti da un interlocutore di una certa
dimensione e con solide garanzie.
Quali sono le motivazioni che hanno indotto la Giunta ad
approfondire quest'ultima possibilità?
Intanto la Giunta ha giudicato utile fare il possibile per
recuperare un'attività produttiva di notevoli dimensioni per il
mercato valdostano, cercando di evitare il depauperamento
dell'economia regionale, tenendo conto anche degli evidenti
riflessi che il discorso ha per tutto l'indotto che gira intorno a
questa attività.
Abbiamo tenuto conto anche dell'aspetto occupazionale - voglio
ricordare che nel 1991 il Gruppo occupava più di 400 addetti - e in
qualche maniera abbiamo voluto tenere conto degli evidenti risvolti
negativi di un possibile fallimento rispetto ai debiti del Gruppo
anche verso creditori valdostani, che hanno una dimensione
considerevole, perché ammontano a più di otto miliardi.
Inoltre, proprio per evitare che la procedura finisse con il
fallimento, abbiamo preso atto delle conclusioni della relazione
del Commissario giudiziale, il quale, riferendosi alle cifre
presentate dalle società in liquidazione per accedere alla
procedura di concordato, aveva scritto: "Affinché le previsioni
formulate possano nella realtà concretizzarsi, si rende
indispensabile che il complesso aziendale Freydoz venga realizzato
nel suo insieme funzionante. Sarebbe impensabile realizzare
l'attivo nella misura prevista in sede di smantellamento
aziendale".
Pertanto, sulla base di queste considerazioni, constatato che
alla fine di dicembre, proprio negli ultimi giorni dell'anno,
alcune imprese avevano manifestato interesse verso un tipo di
operazione di questo genere, la Giunta, con delibera n. 160 dell'8
gennaio, ha inteso definire quelle che potevano essere le linee di
intervento, adottando una delibera che voleva essere ed è una
delibera di intenti - io credo che il Consigliere Riccarand abbia
già avuto modo di vederla - consistenti appunto:
- nell'intervenire intanto per il recupero delle strutture
produttive, attraverso sostegni finanziari da accordare ad una o
più società che intendano acquisire i complessi aziendali facenti
capo alle società del Gruppo, garantendo una valida capacità
tecnico-organizzativa ed economico-finanziaria,
- nell'attuare gli interventi finanziari tramite la Finaosta,
nelle due forme che ho prima precisato (partecipazione in misura
minoritaria nel capitale sociale delle società che verranno
all'uopo costituite e concessione di finanziamenti).
Era stato definito che l'intervento avrebbe comunque dovuto
avere una valenza limitata alla fase transitoria necessaria per il
riassetto dell'attività produttiva, mentre erano stati rinviati
comunque a successive deliberazioni l'approvazione ed il
finanziamento delle eventuali spese, questo perché, rispetto
all'interessamento che si era manifestato da parte di alcune
imprese, era necessario concretizzare e quindi dare degli elementi
ai consulenti che poi hanno sentito ed hanno raccolto le volontà e
le proposte delle imprese che sono state contattate.
I consulenti hanno contattato le imprese e ne hanno verificato i
settori di attività, la disponibilità ad acquisire quote di
maggioranza eventualmente anche con altri partner, la disponibilità
a rilevare i lavori in corso e quindi le garanzie per l'assunzione
immediata dalle maestranze, la disponibilità all'acquisto dei beni
immobili, dei mezzi d'opera e delle scorte, la disponibilità a
rilevare, eventualmente con partner, le cave, a verificare le
esperienze e le innovazioni organizzative, le motivazioni che
spingevano tali imprese a voler venire in Valle d'Aosta e
l'interesse delle stesse a rilevare le iscrizioni all'Albo
nazionale dei costruttori.
Dalle risposte che abbiamo avuto finora emerge che non ci sono
le condizioni per poter approfondire questo discorso e quindi
abbiamo l'esigenza di approfondire le proposte e definire altre
possibilità di intervento che abbiano comunque una valenza di
carattere generale, che quindi possano servire ad attenuare la
crisi delle imprese del settore, che inevitabilmente si manifesterà
in tutta la sua gravità nei prossimi mesi.
In questo senso verrà costituito un gruppo di lavoro ristretto,
con rappresentanti della Giunta regionale, affiancati dai
consulenti che ho citato in precedenza, da rappresentanti
dell'Associazione industriale e delle forze sindacali, per
approfondire appunto queste proposte, che verranno evidentemente -
se di competenza - sottoposte all'esame del Consiglio e delle
Commissioni.
Presidente
Ha chiesto la parola il Consigliere
Riccarand.
Riccarand (VA)
Ringrazio l'Assessore Vallet per la
risposta, che è stata molto ampia e puntuale e che credo abbia
permesso al Consiglio di avere un quadro generale della situazione
di questo comparto, che è molto importante per l'occupazione ed il
lavoro, ma che sicuramente non potrà essere mantenuto in queste
dimensioni, ma dovrà essere riconvertito. La riconversione non
dovrà essere lasciata ad iniziative non controllate, ma dovrà
essere in qualche misura guidata dalla mano pubblica, cioè
dall'intervento della Regione, che sicuramente va ipotizzato.
Anche rispetto alla situazione del Gruppo Freydoz, mi sembra che
siano state delineate con chiarezza sia le cause della crisi sia
l'attuale situazione del Gruppo.
Se ho capito bene, nella parte conclusiva l'Assessore ha detto
che la strada che era stata imboccata dalla Giunta con la
deliberazione dell'inizio di gennaio di puntare sulla
partecipazione azionaria della Regione, tramite la Finaosta, in una
società per azioni che avrebbe dovuto prendere in mano tutte queste
aziende del Gruppo Freydoz, per il momento si è bloccata, ma si
stanno comunque studiando ipotesi alternative.
Mi dichiaro sostanzialmente soddisfatto dell'ampiezza della
risposta e della documentazione che è stata data, nonché del tipo
di impostazione che sta emergendo.
Con l'interpellanza volevamo anche raccomandare di affrontare
comunque questo passaggio importante, rappresentato dal tipo di
intervento che la Regione vuol fare in questa situazione di crisi,
con un dibattito che coinvolgesse tutti gli organi consiliari, per
evitare che le decisioni siano assunte solo dalla Giunta, date le
enormi implicazioni. Oggi, infatti, c'è la crisi del Gruppo
Freydoz, ma poiché tanti altri grandi gruppi edili in Valle d'Aosta
si trovano in una situazione precaria, un domani ci potremmo
trovare ancora una volta a dover affrontare situazioni analoghe,
per cui dobbiamo avere dei parametri di comportamento di carattere
generale e non semplicemente di tipo congiunturale.
Spero che il Consiglio e le Commissioni consiliari siano
costantemente informati sul modo in cui stanno procedendo i lavori
del gruppo ristretto che è stato annunciato dall'Assessore nella
parte conclusiva del suo intervento, in modo da permetterci di
poter controllare il polso della situazione di un settore così
delicato e dagli importanti risvolti per l'economia della nostra
Regione.
