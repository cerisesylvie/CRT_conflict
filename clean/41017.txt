Classificazione
ISTRUZIONE PUBBLICA
ORDINE PUBBLICO - FORZE ARMATE
Pubblica sicurezza



Oggetto del Consiglio n. 256 del 20 dicembre 2018 - Resoconto
OGGETTO N. 256/XV - Interpellanza: "Organizzazione di
incontri sul fenomeno del cyberbullismo nelle scuole".
Rini (Presidente) -
Punto 23 all'ordine del giorno. La
parola alla consigliera Russo per l'illustrazione.
Russo (M5S) -
Partirei con una descrizione del fenomeno
del cyberbullismo con il quale si intende qualunque forma di
pressione, aggressione, ricatto, diffamazione e trattamento
illecito di dati personali in danno di minorenni realizzati per via
telematica, nonché la diffusione di contenuti
on line
il cui
scopo intenzionale è quello di isolare un minore o un gruppo di
minori, ponendo in atto abuso, un attacco dannoso o la loro messa
in ridicolo. Questo fenomeno interessa, alla luce delle ultime
ricerche ISTAT e del CENSIS, sempre più i nostri ragazzi come
vittime, testimoni e soggetti attivi.
Stalking
, diffamazione
e ingiurie sui
social
sono purtroppo all'ordine del giorno
in Italia. L'utilizzo inconsapevole e superficiale del Web e il
fatto che l'età dei ragazzi nell'uso degli strumenti tecnologici si
sia notevolmente abbassata costituiscono il problema principale.
Inoltre, i dati del rapporto di Eurostat e del rapporto ISTAT
"Benessere equo e sostenibile" del 2016 evidenziano come il nostro
Paese sia tra gli ultimi per le competenze digitali dei
ragazzi.
È presente a livello nazionale una legge, la n. 71 del 29 maggio
2017, che reca "Disposizioni a tutela dei minori per la prevenzione
e il contrasto del cyberbullismo". Alcune Regioni italiane, tra le
ultime Piemonte e Puglia, si sono dotate anche di leggi in materia
di prevenzione e contrasto dei fenomeni del bullismo e del
cyberbullismo. Alla fine del 2017 inoltre il MIUR ha creato il
CONACY (Centro nazionale di coordinamento a supporto dei casi di
cyberbullismo scolastico) con proposte di attività di recupero
delle vittime e dei bulli stessi. È presente inoltre sul territorio
nazionale il CNAC (Centro Nazionale Anti Cyberbullismo) a sostegno
psicologico e legale delle vittime degli attori di bullismo e delle
loro famiglie.
Anche la nostra Regione, nel rispetto dei principi e dei valori
di cui alla Carta dei diritti fondamentali dell'Unione europea,
della Costituzione e di quanto previsto dalla legge nazionale che
ho citato prima, ha, secondo noi, il dovere di continuare a
investire risorse umane ed economiche al fine di sostenere
interventi e azioni di prevenzione, gestione e contrasto del
fenomeno di bullismo in tutte le sue manifestazioni, compreso il
cyberbullismo; interventi che devono avere un carattere
multidisciplinare traducibili in varie azioni. Per noi i principali
piani sono: la promozione di iniziative culturali, sociali,
ricreative e sportive per i ragazzi sui temi del rispetto reciproco
e delle diversità, dell'educazione all'affettività e alla gestione
dei conflitti; la realizzazione di corsi di formazione per il
personale scolastico e per gli educatori; l'attivazione di
programmi di sostegno, anche con progetti personalizzati rivolti ai
minori vittime, ma anche alla responsabilizzazione degli autori e
degli spettatori degli stessi atti, che hanno uguale
responsabilità; l'attivazione di programmi di sostegno rivolti alle
famiglie delle vittime e degli autori di atti di bullismo e di
cyberbullismo e la promozione di progetti atti a sostenere lo
sviluppo di una piena cittadinanza digitale, attraverso
l'acquisizione di competenze sull'uso responsabile del Web e dei
social network
. I programmi di sostegno e i progetti sono
finalizzati e sono da attuare in collaborazione con le competenti
figure professionali, con le istituzioni scolastiche di ogni ordine
e grado, le Aziende sanitarie regionali, i servizi sociali ed
educativi e le associazioni attive, nonché con il coinvolgimento
delle forze dell'ordine. Potrebbe inoltre essere interessante, e la
vicina Regione Piemonte lo ha già fatto, istituire un osservatorio
sul fenomeno del cyberbullismo e affidarlo al CORECOM.
Fatte queste premesse, interpelliamo l'Assessore per sapere:
quanti interventi e in quali scuole sono stati organizzati incontri
sul tema, nell'anno scolastico 2017/2018; quali interventi sono
previsti per l'anno scolastico 2018/2019, vale a dire quello in
corso; se vi è l'intenzione di intensificare l'attività di
formazione e informazione prevalentemente per le famiglie,
coinvolgendo alta, media e bassa Valle.
Presidente -
La parola all'assessore Certan per la
risposta.
Certan (ALPE) -
Ringrazio la collega Russo per la qualità
delle sue interpellanze e anche per l'approfondimento e il
dettaglio con i quali le pone. Concordo con lei sulle premesse e
credo davvero che questo argomento sia il tema attuale per quanto
riguarda i nostri giovani e le future generazioni. Da una parte,
come ha ricordato lei, esso offre delle occasioni, degli spunti e
anche delle competenze innumerevoli e davvero anche delle
opportunità irrinunciabili, ma dall'altra parte sicuramente è
necessario che siano fatte delle azioni e soprattutto siano
convogliate le competenze digitali, in maniera che siano utilizzate
in modo proficuo e positivo e non in modo dannoso. Devo peraltro
dire che purtroppo l'uso errato non avviene solo per quanto
riguarda i giovani, ma lo vediamo anche negli adulti. Questa
educazione dovrebbe essere fatta
in primis
sugli adulti che,
in qualche modo, sono un esempio per i giovani. Quindi sicuramente
è un tema molto complesso.
Andando nei dettagli e rispondendo in modo puntuale ai tre
punti, avrei unificato la risposta. La Sovrintendenza agli studi si
occupa di formazione dei dirigenti scolastici, dei docenti e
fornisce alle istituzioni scolastiche un catalogo degli enti e
delle associazioni disponibili a effettuare interventi nelle
classi. L'organizzazione di questi interventi è realizzata quindi
dalle istituzioni scolastiche, in particolare dai collegi docenti
nell'ambito della loro autonomia. Infatti, in caso di episodi di
bullismo e di cyberbullismo il dirigente scolastico si attiva per
coinvolgere figure istituzionali del territorio (Sindaci, polizia,
carabinieri) che intervengono nella classe per sensibilizzare gli
studenti.
Fino al 2015 abbiamo aderito alla campagna nazionale, come
Assessorato all'istruzione dell'Amministrazione regionale, "Una
vita da social", curata dalla segreteria del Dipartimento della
pubblica sicurezza della questura di Aosta e dal Servizio di
polizia postale. L'iniziativa, realizzata dalla Polizia di Stato in
collaborazione con il MIUR e con l'Autorità garante per l'infanzia
e l'adolescenza, era destinata ai docenti e agli studenti delle
scuole secondarie di primo e secondo grado. Nel 2015 la campagna ha
coinvolto circa quattrocento alunni e a partire da tale data il
progetto non è più stato proposto. Sul fronte della formazione,
come Assessorato è stato organizzato un seminario sul tema del
cyberbullismo che si è tenuto il 24 ottobre 2017 nella sala del
palazzo regionale con le scuole e gli insegnanti.
Per quanto riguarda la sua domanda circa i dati dell'anno
scolastico 2017/2018, sono stati effettuati numerosi interventi in
materia di bullismo e cyberbullismo ad opera della polizia postale
e dei carabinieri. Nel dettaglio nel corso dell'anno scolastico la
polizia postale ha effettuato trentanove incontri in quindici
istituzioni scolastiche, coinvolgendo ottantotto classi, per un
totale di 1777 studenti. Con riferimento all'anno scolastico in
corso, in riscontro a una circolare della Sovrintendenza del 28
settembre scorso, sono pervenute a oggi alla Polizia postale cinque
richieste di intervento che si svolgeranno nei prossimi mesi e il
loro numero potrebbe anche aumentare per ulteriori richieste di
incontro con le classi da parte delle istituzioni scolastiche. I
dati appena illustrati sono significativi dell'attenzione e direi
anche della richiesta di aiuto che il settore scolastico ha per
questo tema, anche per fare in modo di tutelare sempre di più e
salvaguardare gli studenti valdostani.
In particolare per quanto è del terzo punto, "se vi è intenzione
di intensificare l'attività di formazione", credo che lei abbia
dato degli spunti interessanti, soprattutto per quanto riguarda
l'educazione digitale. Questo tema è stato e sarà argomento della
conferenza sulla legalità che viene organizzata dalla Presidenza
della Regione in collaborazione con gli Assessorati alla sanità,
all'istruzione, a tutte le forze dell'ordine, conferenza che viene
fatta annualmente e che ha questi temi come argomento; credo che
sia importante avere un confronto su questo. In questo momento non
sono in grado di dirle se verranno organizzate e dove, ma credo che
sia una richiesta veramente molto importante quella che lei fa e
che terrò in considerazione.
Infine vorrei sottolineare che nel mio ruolo precedente abbiamo
depositato alla Presidenza del Consiglio un progetto di legge per
avere la funzione di Garante per l'infanzia e per l'adolescenza
anche in Valle d'Aosta unificata con la figura del Difensore
civico. È una richiesta fattaci dal Tribunale dei minori di Torino,
poiché la Valle d'Aosta non lo ha ancora. È una richiesta
sollecitata proprio dal Tribunale dei minori, poiché molte di
queste attività, quali quelle che lei ha citato, è importante farle
anche in relazione e soprattutto in sinergia con queste che non
sono pure figure istituzionali, ma che è importante avere come
figure di riferimento.
Presidente -
La parola alla consigliera Russo per la
replica.
Russo (M5S) -
Dalla risposta mi sembra che assolutamente
questo fenomeno sia monitorato, sia controllato e i dati che mi ha
fornito sul passato, come anche quelli futuri, mi rassicurano. La
rete è una risorsa straordinaria, dobbiamo veramente aiutare i
ragazzi a saperla usare con attenzione, con delicatezza e noi
adulti dobbiamo migliorare ancora molto nella comunicazione. Adulti
sia in famiglia che chiaramente adulti a scuola.
L'unico aspetto che volevo sottolineare rispetto alla mia
interpellanza è che forse di questo complesso fenomeno un aspetto
che viene sottovalutato è quello della famiglia, perché credo che i
genitori debbano avere gli strumenti da passare ai figli per
guidarli nel viaggio, in
Facebook
e nel Web. Quindi forse
tramite la scuola si può ancora fare questo passaggio per
migliorare la gestione del fenomeno.
