Classificazione
AMBIENTE
Stoccaggio e smaltimento rifiuti
ASSISTENZA SANITARIA E OSPEDALIERA
Igiene e sanità pubblica
DEMANIO E PATRIMONIO REGIONALE
INDUSTRIA



Oggetto del Consiglio n. 2632 del 5 aprile 2007 - Resoconto
OGGETTO N. 2632/XII - Ritiro della mozione: "Impegno a
verificare la presenza di amianto negli immobili industriali della
Regione".
Mozione
Ricordato che l'asbesto, o amianto, è sostanza cancerogena,
nonché causa di malattie interstiziali polmonari, come l'asbestosi,
e che la legislazione italiana prevede rigide norme in materia,
nonché il riconoscimento dell'esposizione dei lavoratori sia ai
fini della determinazione dell'anzianità lavorativa che ai fini
pensionistici;
Sottolineata la necessità di verificare l'applicazione di
tali direttive nazionali anche nelle costruzioni industriali di
proprietà regionale, diretta o attraverso VDA Structure S.r.l., al
fine di eliminare ogni possibile causa patogena e al fine di
identificare le aree in cui le lavoratrici e i lavoratori sono
stati esposti a tale materiale pericoloso;
Evidenziato che particolare attenzione occorre prestare allo
stabilimento Cogne Acciai Speciali S.p.a. di Aosta, che pare
presentare ancora coperture in Eternit
â, materiale edile con
una forte componente d'asbesto, in vari reparti, tra cui il PRS e
il TAF non riconosciuti tra i reparti a rischio per amianto sino ad
oggi;
Il Consiglio regionale della Valle d'Aosta
Impegna
il Governo regionale:
1) a verificare attraverso VDA Structure e l'Arpa la
composizione delle coperture degli immobili industriali regionali
al fine di identificare quelli che presentano lastre di
Eternit
â;
2) a predisporre tutti gli interventi necessari alla più
rapida sostituzione degli stessi con nuove coperture inerti dal
punto di vista sanitario;
3) ad attivarsi presso l'INAIL, la Cogne Acciai Speciali e
Fintecna, al fine di riconoscere come aree esposte ad amianto tutte
quelle aree industriali che abbiano avuto o abbiano ancora
coperture in materiali a base di amianto, soprattutto se di
superficie superiore a 10.000 mq, limite evidenziato come fonte di
grave rischio da alcune sentenze della Magistratura e al fine di
consentire la revisione dei curricula delle lavoratrici e dei
lavoratori di tali reparti industriali;
4) a coordinarsi con la Cogne Acciai Speciali S.p.a. in modo
che tutti questi interventi possano servire a un miglioramento
degli edifici a disposizione di tale società e a una messa in
sicurezza delle lavoratrici e dei lavoratori che vi
operano.
F.to: Sandri - Fontana Carmela - Bortot - Squarzino Secondina
- Venturella
Presidente
- La parola al Consigliere Sandri.
Sandri (GV-DS-PSE)
- Mi permetta, Presidente, nella
conduzione della seduta lei si è permesso di dare la parola al
Presidente della Regione, che ha espresso delle valutazioni
politiche che non c'entravano nulla con il rinvio... sul Segretario
del mio partito in particolare e non mi ha dato la possibilità di
replicare, comunque ci saranno altre occasioni per farlo.
Questa mozione parte da una triste constatazione: che l'asbesto
o amianto - sono 2 termini che equivalgono alla stessa cosa -, un
minerale che si trova diffusamente in natura e anche in Valle
d'Aosta, è stato riconosciuto come sostanza cancerogena circa una
quarantina di anni fa, attorno alla metà degli anni '60, in
particolare come causa di tumori pleurici e peritoneali. Ora è
diventato famoso in particolare il caso di una fabbrica di
"eternit" in Provincia di Alessandria, che ha provocato negli anni
un centinaio di morti proprio per questo tipo di patologie. Il
problema qual è? È che oltre a queste patologie che cercherò di
sintetizzare... in Valle d'Aosta fra l'altro c'è sempre aperto il
problema di Emarèse con la sua miniera che è stata attiva fino agli
inizi degli anni '50... c'è poi la patologia interstiziale:
l'asbestosi, che, come la silicosi, è una malattia riconosciuta
dall'INAIL e dalla legislazione italiana.
Abbiamo constatato che all'interno di "Vallée d'Aoste
Structure"... prima si riferiva il nostro intervento, Assessore La
Torre... qui si parla di strutture che sono nelle costruzioni
vecchie della "Cogne", che risalgono ancora alla nazionale "Cogne"
e non certamente alla "CAS" ma, quando fu acquisita tutta l'"area
Cogne" dal Ministero del tesoro agli inizi degli anni '90, tutta
questa parte di bonifica credo sia rientrata nell'accordo con la
"CAS", per cui la "CAS" doveva fare la manutenzione straordinaria.
Questo in parte è successo, in parte no, le motivazioni non le
abbiamo ben capite, ma oggi pare che in alcuni reparti, fra cui il
PRS e il treno a filo, vi siano ancora delle ampie aree coperte con
asbesto, ossia amianto, ossia "eternit". La mozione allora
impegnerebbe il Governo regionale a verificare questa situazione
con "Vallée d'Aoste Structure", che è la proprietaria degli
immobili, con l'ARPA per capire gli aspetti sanitari, poi a
predisporre tutti gli interventi che non siano ancora stati fatti.
Vi è poi un altro "addentellato" della questione che non è
secondario: tenuto conto di alcune sentenze della Magistratura, che
ha evidenziato come grandi superfici oltre i 10.000 metri quadri,
come nel caso del PRS e del TAF, possono essere considerate come
fonti di esposizione all'amianto per tutta una serie di motivazioni
previdenziali, di verificare se c'è la configurazione di questa
fattispecie nelle strutture della "Cogne".
Alla fine l'ultimo punto è quello di coordinarci con la "CAS",
non si vuole entrare in conflitto con nessuno ma, in collaborazione
con "Vallée d'Aoste Structure" e con la "CAS", riuscire a trovare
una soluzione che metta in sicurezza le lavoratrici e i lavoratori
e magari sia anche il "veicolo" per degli ammodernamenti degli
immobili alla luce della legge che è stata approvata questo
pomeriggio... ossia gli indirizzi strategici in applicazione della
legge n. 10/2004 che abbiamo approvato questo pomeriggio.
Presidente
- Dichiaro aperta la discussione generale.
La parola all'Assessore alle attività produttive e politiche del
lavoro, La Torre.
La Torre (FA)
- Interverrò per una parte della mozione,
in particolare tutto il riferimento all'"area Cogne". Siccome oggi
ho espresso la mia opinione in merito agli interventi sull'amianto,
ritengo indispensabile che si elimini l'amianto dove è possibile;
in questo caso, parlando della struttura della "Cogne", mi sono
attivato proprio in funzione di quegli accordi che erano stati
sanciti dalla Regione alla "CAS". Innanzitutto va detto che io sto
chiedendo alla "CAS" in prospettiva per iscritto l'impegno a
intervenire sulla struttura industriale, comunque su tutta la
struttura sia in termini di miglioramento qualitativo lavorativo,
sia in termini di emissioni, sia in termini di impatto visivo, sia
in termini di bonifica per quel che riguarda gli aspetti
dell'amianto. Su questo ho attivato "Vallée d'Aoste Structure", che
mi ha confermato che esistono ancora nello stabilimento alcune zone
coperte con "eternit" - fra l'altro, alcune in sfibramento, quindi
possiamo dire potenzialmente pericolose -, ma a questo riguardo le
leggo la nota:
"Attualmente, sulla base di un programma richiesto da Vallée
d'Aoste Structure e fornito dalla CAS, sono in corso risanamenti e
rifacimenti completi delle coperture, sia della zona del TAF, a cui
Vallée d'Aoste Structure farà fronte finanziariamente con le
modalità previste contrattualmente. Il piano presentato da CAS
prevede il rifacimento e messa in sicurezza di tutti i tetti in
eternit presenti in stabilimento nell'arco di un triennio, quindi
loro comunque devono portare avanti il programma con continuità,
dimostrando l'operatività su questo programma.
In più sto cercando di far mettere per iscritto entro un mese
documenti dove si possa anche verificare l'impegno della CAS a fare
gli interventi che le ho detto: qualitativamente migliorare la
fruibilità per i lavoratori e emissioni, impatto architettonico
visivo, pulizie e altre cose. Non è un lavoro facile, perché
l'imprenditore capisce queste esigenze, ma le vede anche come degli
appesantimenti sul suo obiettivo che è quello imprenditoriale; però
ci stiamo riuscendo".
Per gli altri punti passo la parola all'Assessore Cerise.
Si dà atto che dalle ore 19,15 riassume la Presidenza il
Presidente Perron.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Non potevo concludere questo Consiglio
senza avere qualche piccolo dibattito con il collega Sandri, sarò
un po' noioso, ma credo sia opportuno sulla questione dell'amianto,
per la delicatezza del problema e le sue ricadute sulla salute,
fare un quadro di com'è la problematica, al di là del caso
specifico della "Cogne", sulla quale poi andremo a ricadere. Voglio
ricordare come, ai sensi dell'articolo 20 del decreto n. 93/2001, è
stato emanato dal Ministero dell'ambiente un regolamento per la
realizzazione di una mappatura delle zone del territorio nazionale
interessate dalla presenza di amianto, poi ci sono state altre
disposizioni. Cosa abbiamo fatto a livello regionale? Intanto la
Direzione ambiente dell'Assessorato ha ritenuto opportuno avvalersi
della collaborazione dell'ARPA per le specifiche conoscenze e
capacità tecniche in materia. L'ARPA Valle d'Aosta ha trasmesso al
Direttore della Direzione ambiente, in data 16 ottobre 2006, un
progetto, la mappatura delle aree del territorio regionale della
Valle d'Aosta interessate dalla presenza di amianto. Questa
proposta è stata fatta dalla Giunta regionale che, in data 17
novembre, ha dato un incarico all'Agenzia regionale per la
protezione dell'ambiente per la realizzazione della mappatura ai
sensi del decreto 18 marzo 2003, n. 101. Evidentemente la mappatura
ha lo scopo di evidenziare tutti i siti nei quali è riscontrata la
presenza di amianto, ovvero l'utilizzo di materiali che lo
contengono, includendo nell'analisi i siti nei quali la presenza di
amianto è dovuta a cause naturali. Sono state al momento avviate
queste attività: la mappatura della presenza di amianto nelle cave
di marmo verde, richiesta al fine di programmare le attività di
sopralluogo... l'elenco degli edifici di proprietà regionale,
l'elenco delle centrali idroelettriche di proprietà della "CVA",
l'elenco degli edifici scolastici di ogni ordine e grado alla
Sovrintendenza alla pubblica istruzione... "Trenitalia", indagini
relativamente alla presenza di rivestimenti fonoisolanti nei vani
corsa degli ascensori di alcuni condomini di Aosta. Abbiamo chiesto
un incontro con i Responsabili del Dipartimento di prevenzione USL
al fine di pianificare le indagini sulla presenza di amianto negli
ambienti di lavoro, queste dovranno tenere conto anche dei casi
accertati di malattie professionali che non voglio ricordare, le ha
già citate il collega Sandri e confluiranno nel rapporto
complessivo sulla presenza di amianto sul territorio regionale. in
particolare riguardano la miniera di amianto di Emarèse e la
presenza di amianto nelle discariche delle miniere di Cogne. Le
azioni di mappatura della presenza di amianto sul territorio sono
propedeutiche alla successiva fase di individuare le priorità di
bonifica e la realizzazione delle stesse.
Per quanto riguarda lo stabilimento "Cogne" di Aosta, occorre
distinguere i capannoni di proprietà regionale con le coperture in
cemento amianto e la presenza di manufatti contenenti amianto dei
vari reparti produttivi, quali isolanti termici e trattamenti
termici; relativamente alle coperture in cemento amianto sarà
effettuato un censimento per la valutazione dello stato di
conservazione al fine di stabilire un ordine di priorità degli
interventi di bonifica, cui faceva riferimento il collega La Torre.
Per quanto riguarda invece la presenza di manufatti contenenti
amianto nei reparti produttivi, è in atto già un piano di bonifica
concordato fra la "CAS" e l'USL, che prevede la dismissione
progressiva dell'amianto. Ricordo come in passato l'ARPA abbia
fornito il supporto necessario tecnico al Servizio di prevenzione e
sicurezza negli ambienti di lavoro, effettuando alcune indagini
ambientali, e qui salto perché sono tutte analisi di tipo puntuale
che sono state fatte. Questo era per far presente che la questione
è all'attenzione della politica, del Governo regionale, delle
strutture dell'Amministrazione regionale. Ritengo pertanto che
questa mozione possa essere servita a fare il punto sulla
situazione e peraltro - non so se può servire a tranquillizzare -
non dimentichiamoci che, trattandosi di ambienti di lavoro quelli
nei quali sono presenti queste strutture contenenti dell'amianto,
sono soggetti ad ispezioni e al controllo del Servizio di
prevenzione e sicurezza nei luoghi di lavoro dell'USL della Valle
d'Aosta, che non riscontra delle situazioni di incompatibilità.
Vorrei dire - e questo non tanto in una posizione di opposizione,
quanto per non creare degli allarmismi - che le coperture in
"eternit" in quanto tali non costituiscono un pericolo e non vi è
l'obbligo della loro dismissione. L'obbligo della loro dismissione
si pone nel momento in cui queste presentano una situazione di
degrado, questo comporta...
(interruzione della Consigliera Squarzino Secondina, fuori
microfono)
... basta poco, però se questo non viene constatato... ripeto,
non si tratta di tettoie che sono abbandonate o ignorate: sono
tettoie che si situano all'interno dei luoghi di lavoro, per cui
c'è un controllo ispettivo e comunque sia si tenga conto che su
tutto questo è in atto tale programma di bonifica: questo lo dico
non perché non condivida la volontà di cambiarle, di toglierle,
perché se si tolgono, alla fine va meglio per tutti, ma non vorrei
che alla fine si creasse la psicosi della tettoia in "eternit",
perché non è così.
Chiederei quindi ai promotori della mozione di volerla ritirare,
in considerazione di queste rassicurazioni e di questa attenzione
che è stata dimostrata e in più, per quanto riguarda il terzo punto
della mozione, vale a dire:
"ad attivarsi presso l'INAIL, la
Cogne Acciai Speciali e Fintecna, al fine di riconoscere come aree
esposte ad amianto tutte quelle aree industriali..."
, mi
permetto di sottolineare che non credo che questo sia il percorso
giusto, perché abbiamo fatto alcune verifiche e ritengo che il
percorso giusto passi per altre sedi, per un interessamento più
ampio. Avevamo intenzione anche di attivare l'interessamento da
parte dei nostri Parlamentari, per avere un coinvolgimento ed
arrivare a una corretta definizione di tale questione, perché
questo non credo sia il passaggio più opportuno per arrivare a
risolvere il problema. Anche su questo c'è da parte del Governo
regionale e del Presidente della Regione l'intenzione di fare i
dovuti passi affinché ai lavoratori vengano riconosciuti i loro
diritti, che sono poi le spettanze che sono previste dalle leggi
che disciplinano questa materia.
Presidente
- La parola al Consigliere Sandri.
Sandri (GV-DS-PSE)
- Per mozione d'ordine. Anche a nome
del gruppo "Arcobaleno", volevo chiedere di fare 5 minuti di
sospensione, per poter eventualmente valutare il ritiro o meno
della proposta e la disponibilità degli Assessori se si poteva fare
un piccolo confronto per chiarire meglio alcuni passaggi che
avevano presentato come documenti...
Presidente
- Il consiglio è sospeso 10 minuti.
Si dà atto che dalle ore 19,28 alle ore 19,33 la seduta è
sospesa.
Presidente
- Riprendiamo i lavori. Chiedo se è stata
raggiunta qualche forma di intesa.
La parola all'Assessore al territorio, ambiente e opere
pubbliche, Cerise.
Cerise (UV)
- Nel corso di questo incontro sono stati
forniti da parte dei promotori della mozione degli elementi di
chiarimento, che consentiranno di meglio determinare l'azione
dell'amministrazione regionale da parte della Giunta regionale, per
fare gli opportuni passi nei confronti dell'INAIL, passi che
saranno necessari per riconoscere, nei termini in cui ci potrebbero
essere delle prospettive, l'esposizione di questi lavoratori alla
presenza di amianto, tenuto conto di alcune indicazioni che ci sono
state fornite. Il sottoscritto con il collega La Torre quindi si
impegna a portare avanti questa iniziativa.
Presidente
- La parola al Consigliere Sandri.
Sandri (GV-DS-PSE)
- Solo per prendere atto con
soddisfazione dell'impegno del Governo, rappresentato dai colleghi
dell'Ambiente e delle Attività produttive di proseguire con forte
attenzione su questo tema. Ritiriamo la mozione anche a nome dei
colleghi del gruppo "Arcobaleno", che l'avevano firmata, rilevando
che su questa questione dell'amianto è opportuna una forte
mobilitazione.
È stata in passato fatta una grande evidenza sull'attività di un
Giudice torinese, Guariniello, che proprio su questo tipo di
pericolo che era stato sottovalutato aveva dimostrato la presenza
di centinaia di casi. Credo allora che su questo tema non si possa
scherzare; prendiamo atto che, da quanto detto dagli Assessori, vi
è anche un impegno operativo a risolvere una serie di problemi,
quindi c'è un monitoraggio dell'ARPA, ci sono interventi da parte
di "Vallée d'Aoste Structure", credo che però potrebbero, a
chiusura di questo tipo di valutazione, esternare anche
all'Assessore alla sanità l'importanza di mantenere una forte
attenzione epidemiologica sia sulle malattie, sia sui casi di
morte, che potrebbero essere collegati all'asbesto o amianto.
Presidente
- La mozione di cui al punto n. 45 è
ritirata.
Il Consiglio prende atto, concordando.
