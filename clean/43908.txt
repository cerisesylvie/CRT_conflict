Classificazione
EDILIZIA
Edilizia residenziale



Oggetto del Consiglio n. 1024 del 17 novembre 2021 - Resoconto
OGGETTO N. 1024/XVI - D.L. n. 41: Disposizioni in materia di
contributi in conto interessi a sostegno della prima
abitazione.
Bertin (Presidente) -
Possiamo adesso passare al punto n.
5.02. Il disegno di legge in questione si compone di quattro
articoli. È stato depositato un emendamento da parte della II
Commissione e un emendamento dell'assessore Marzi. Il relatore è il
presidente della II Commissione Malacrinò, a cui passo la parola
per l'illustrazione della relazione.
Malacrinò (FP-PD) -
Il disegno di legge che andremo a
licenziare si compone di quattro articoli e reca "Disposizioni in
materia di concessione di contributo in conto interessi a sostegno
della prima abitazione". Si tratta di un intervento che verrà
avviato in via sperimentale per il triennio 2021-2023 e darà la
possibilità alle famiglie di accedere a mutui bancari per
l'acquisto di una prima abitazione, ottenendo anticipatamente un
contributo per la riduzione per un massimo di un punto percentuale
e mezzo del tasso applicato.
I requisiti per accedere alla misura, le percentuali di
riduzione del tasso di interesse, la spesa massima concedibile e
altri argomenti di natura tecnica, saranno oggetto di una
successiva deliberazione che sarà, come previsto da un emendamento
proposto in II Commissione, sottoposta a parere della Commissione
stessa.
Per questa misura verranno stanziati nel triennio di riferimento
6 milioni di euro. Il testo di legge n. 41, presentato dalla Giunta
regionale in data 19 ottobre 2021, è stato portato all'attenzione
della II Commissione in data 11 novembre ed è stato espresso
all'unanimità parere favorevole. Ringrazio i colleghi che hanno
partecipato ai lavori.
Presidente -
Con questa relazione possiamo aprire la
discussione generale sul disegno di legge. Consigliere Marquis ne
ha facoltà.
Marquis (SA) -
Vorrei ringraziare innanzitutto il
Governo, in particolare l'assessore Marzi, per aver portato
all'attenzione del Consiglio questo disegno di legge. È un tema a
me caro, è un tema caro anche al movimento Stella Alpina; perché
caro? Sia per la vicinanza alle famiglie che rappresenta questa
iniziativa, perché abbiamo una situazione di difficoltà storica
negli ultimi anni per affrontare il sostegno all'accesso alle
abitazioni, in quanto è dal 2020 che non si accolgono più delle
domande, in quanto c'è uno
stock
ancora da smaltire di
pratiche giacenti in assessorato. Uno stock sul quale il Governo si
è impegnato in questo anno per cercare di portare la situazione a
regime, quindi di concludere le pratiche in essere, ma sia anche
per il riconoscimento del valore dell'edilizia quale motore dello
sviluppo dell'economia valdostana. Tutto quello che va a favore del
riattivare questo settore per noi ha e riveste una grossa
importanza, in quanto è un settore che ha subito una profonda crisi
negli ultimi dieci anni.
A questo riguardo, relativamente a questo nuovo approccio che
viene stabilito, seppure in via sperimentale con questo disegno di
legge, credo che vada sottolineato che questa iniziativa l'abbiamo
promossa, e ricordo in particolare anche con il collega Barocco nel
2020, abbiamo portato un ordine al giorno all'attenzione del
Consiglio, per far fronte con questa nuova modalità al problema
dell'accesso al sostegno per la prima casa. Era stato inserito
l'articolo 25 nella finanziaria del 2020, che stabiliva
sostanzialmente questo principio che adesso ha subito un'evoluzione
tecnica da parte del Governo di approccio per renderlo
sostenibile.
Questo è sicuramente un primo passo, perché contempla gli
interventi a favore della prima casa: Spero che nel prosieguo si
possa inserire anche la seconda casa, proprio per le ragioni di cui
facevo cenno poc'anzi che è importante attivare l'economia,
attivare il lavoro con delle misure concrete, piuttosto che
incidere attraverso altre forme, quello del sostegno diretto e del
reddito di cittadinanza. Credo che bisogna curare la malattia e non
lavorare sugli aspetti, quindi ben venga se c'è questo tipo di
approccio.
Per ciò che concerne il merito, credo che sia importante anche
l'impegno che è stato preso dall'assessore a semplificare la
procedura di accesso, perché è una procedura datata ormai da 20-30
anni, a livello di approccio, di caratteristiche soggettive e
oggettive e credo che vadano fatte alcune riflessioni, poi, nella
definizione della delibera di attuazione, del tipo: vale ancora la
pena pensare agli otto anni di residenza - butto lì un esempio -
per avere accesso alla misura, in un momento in cui dobbiamo
rendere la nostra regione attrattiva anche agli investimenti? Così
come parliamo nel campo della sanità di rendere attrattiva la Valle
d'Aosta a nuove competenze, credo che sono tutti argomenti questi
di cui dovremmo parlare e confrontarci con attenzione, per cercare
di attualizzare le condizioni di accesso storiche al momento in cui
stiamo vivendo e dobbiamo affrontare.
Ringrazio ancora il Governo per aver prontamente messo a
disposizione questo disegno di legge, che credo vada sostenuto
convintamente, almeno per quanto ci riguarda.
Presidente -
Si è prenotato il consigliere Testolin a cui
passo la parola.
Testolin (UV) -
Per esprimere anche da parte nostra
alcune considerazioni su questo disegno di legge. Così come per il
disegno di legge sugli impianti di risalita, anche questo ha visto
un percorso avviarsi nella scorsa legislatura, con l'inserimento
all'interno di quello che era il disegno di legge che poi si è
trasformato nella legge n. 1 del 2020, la quale attenzionava in
maniera particolare le necessità della popolazione valdostana in
merito alla possibilità di accesso al mutuo prima casa e al
rilancio dell'economia legata all'edilizia. Per questo era stato
istituito anche un altro articolo che permetteva di avvicinarsi
alle ristrutturazioni, tramite dei fondi erogati direttamente da
Finaosta e che andavano a coprire un po' quel
gap
di
richieste e di disponibilità che purtroppo ha caratterizzato
negativamente questo ultimo periodo.
Questo disegno di legge si inseriva come un affiancamento a
quello che storicamente era il sostegno che l'Amministrazione
regionale metteva a disposizione della popolazione ed è ancora
molto attuale oggi, a distanza purtroppo di un anno e mezzo da
quando è stato ideato. Dico che è ancora attuale oggi, ed è per
questo che lo voteremo convintamente, perché il regime di tassi
attuale permette di fare, con una quantità di risorse limitata, un
buon intervento a favore della popolazione andando, se non ad
azzerare, a rendere molto conveniente l'avvicinarsi a un
indebitamento per l'acquisto della prima casa.
È un intervento che voteremo soprattutto perché ha dei punti di
forza sostenibili e attuali e penso che la capacità delle leggi
debba essere quella di inserirsi in determinati momenti storici per
cui possano essere convenienti, per poi magari essere riviste
quando queste condizioni non saranno più le stesse.
Oggi il fatto di intervenire con una copertura di quelli che
sono gli interessi passivi pagati dall'utente è un'ottima
opportunità. Intanto perché non c'è disponibilità di fondi di
rotazione, quindi Finaosta è ingessata ancora per un po'. Questo
provvedimento ha sicuramente dei punti di forza che si trovano
nella rapidità di erogazione, nella possibilità di accesso
immediato, nella rapidità di erogazione dei mutui, perché il
sistema bancario è comunque efficiente da quel punto di vista, una
semplicità di accesso al beneficio e, è già stato sottolineato, una
possibilità di rilancio del mercato immobiliare e anche di quello
delle costruzioni.
Il suo aspetto sperimentale, a mio avviso, è fondamentale ed è
una delle prerogative per cui deve essere votato il provvedimento,
perché in situazioni diverse, se ci fosse un rialzo dei tassi, io
considero che non sarebbe più così efficace, intanto perché
dovrebbe prevedere, per essere efficace, degli esborsi maggiori da
parte dell'Amministrazione regionale.
Nonostante questo trovo, però, anche dei punti di debolezza su
questo percorso, che sono rappresentati dal fatto che queste
risorse rientrano poi in una spesa corrente, quindi in risorse che
non avranno un loro riutilizzo, così come invece avviene
all'interno dei fondi di rotazione, risorse che con il rialzo dei
tassi potrebbero diventare ininfluenti dal punto di vista di quella
che è l'efficacia sulla necessità di abbassare i tassi rispetto a
quelle che sono le aspettative degli utenti, mentre il fondo di
rotazione ha questa possibilità di avvicinare al mercato, anche in
momenti di tassi molto alti, il cittadino con un sostegno forte
dell'Amministrazione che ha delle risorse importanti da mettere a
disposizione. Questo, affiancato al rischio di drogare un po' il
mercato, perché poi quando ci si avvicina a dei contributi, come
avviene un po' in tutti i casi, c'è il rischio che non si faccia
più tanta attenzione a quella che è la contrattazione con il
sistema, quindi bisogna capire che questo deve essere osservato con
attenzione e deve essere regimato in qualche modo, per far sì che
il beneficio arrivi tutto nelle tasche del cittadino e non in altre
tasche.
Quindi, ci sono sicuramente dei punti di forza, dei punti di
debolezza, il periodo è propizio per fare questo tipo di
intervento, lo voteremo assolutamente con attenzione, così come
attenzione daremo alla delibera applicativa che definirà tutta una
serie di parametri oggettivi, soggettivi, di erogazione, di massimi
di erogazione e quant'altro, e anche sul controllo che dovrà essere
forzatamente intrapreso per garantire che questi fondi vengano
spesi correttamente e in maniera congrua alle indicazioni di questo
disegno di legge. È poi auspicabile su questa norma un controllo
periodico, così come si è già indicato in altre circostanze, per
verificarne l'applicazione, l'efficacia e anche la possibile
valutazione sul protrarsi o meno di quello che è questo periodo di
sperimentazione iniziale di tre anni.
Presidente -
Consigliere Aggravi ne ha facoltà.
Aggravi (LEGA VDA) -
Alcune considerazioni su questo
disegno di legge e poi anche per spiegare la posizione del gruppo
della Lega Vallée d'Aoste. Ricordava il collega Marquis che, quel
percorso della creazione di contributi in conto interessi in questo
ambito, era partito da discussioni e da emendamenti all'epoca della
finanziaria 2020. All'epoca chi c'era si ricorderà della posizione
che il nostro gruppo, con gli altri gruppi di opposizione, avevamo
portato avanti e sono contento che alcuni elementi che oggi stanno
uscendo da questa discussione erano anche in quota parte delle
considerazioni che erano state fatte.
Una tra tutte, e qui concordo pienamente con il collega
Testolin, sul bene della sperimentazione per capire non soltanto
come andrà il mercato e quale sarà l'andamento futuro dei tassi, ma
in particolare per capire quale sarà l'effetto di una spesa
corrente rispetto al mercato edile. Sicuramente tutti noi
conosciamo la frase che disse un deputato francese Martin Nadaud,
"Quand le bâtiment va, tout va", ma questa è una piccola goccia
all'interno di un mercato in un settore molto complesso; ma ben
venga.
Sicuramente è una misura, l'abbiamo sostenuto in Commissione e
lo faremo anche in aula, che permetterà di ovviare a un grosso
problema che,
au fur et à mesure
, i vari Governi che si sono
avvicendati hanno trovato, ovvero il fatto che i fondi di rotazione
non hanno la disponibilità per portare avanti una misura che un po'
sa di vecchio. Dico questo perché questa legge non deve fermare un
discorso più ampio di revisione della stessa legge e, perché no,
anche di cercare di condizionare, visto che siamo in regimi con
risorse minori rispetto al passato e con necessità diverse rispetto
al passato, perché se i fondi di rotazione a un certo punto si sono
bloccati - passatemi questa spiegazione sintetica - un motivo c'è.
In prospettiva questo ci consente, e consentirà soprattutto a tante
famiglie, di poter uscire dall'
impasse
del blocco
dell'erogazione, ma nello stesso momento bisognerà fare un
ragionamento sul futuro di questa legge. Un ragionamento che vada a
considerare non soltanto il fatto che un intervento di questo tipo
consente una più rapida soluzione di un problema e anche un
utilizzo di minori risorse rispetto a quelle messe in campo dai
fondi di rotazione, ma con una natura diversa, perché il fondo di
rotazione ritorna e quindi si dovrebbe autoalimentare. Ovviamente
se poi si allarga la platea è un po' più complicato, perché
allargando la platea bisogna aumentare le risorse; forse qualcuno
in memoria questo se lo ricorderà, ma tant'è!
È bene, quindi, che a fronte di questa sperimentazione ci sia
soprattutto una valutazione, una revisione della legge di fondo.
Questo perché il futuro è per definizione incerto e forse lo è
ancora di più, perché spesso abbiamo anche considerato e si sta
subendo il prezzo delle materie prime, quello che è il
rallentamento della cantieristica, tutta una serie di problematiche
che
in primis
toccano le imprese e i soggetti coinvolti nel
mercato edile, ma poi in ultimo sono gli utenti e i consumatori.
Sarà bene direzionare le risorse verso quelle che sono le effettive
necessità, io direi, anche territoriali e geografiche, perché non
dimentichiamoci che trattare forse tutte le realtà e tutti i comuni
alla stessa maniera è diverso, perché costruire una casa in città
rispetto che costruire una casa in una media montagna o in altri
luoghi - e non entro nei valori immobiliari, per non scatenare poi
l'ira dei colleghi - però sicuramente è bene che si consideri anche
questo. Forse lo abbiamo capito più ora con la problematica delle
materie prime, rispetto al passato dove comunque c'era una sorta di
efficienza livellatrice di quelli che erano i costi, perché con
maggiori costi all'impresa, maggiori costi al progettista, maggiori
costi poi in ultimo appunto all'utente finale, soprattutto poi in
una situazione molto incerta di quelle che sono le catene di valore
mondiale dell'approvvigionamento di materie prime fondamentali, il
meccanismo si blocca.
E perché no, anche fare una valutazione - perché altrimenti
saremmo incoerenti - con quello che è il futuro
dell'efficientamento energetico e degli interventi che già in parte
sono sostenuti, ma che forse vanno sostenuti maggiormente perché,
mi si permetta di fare una considerazione in senso lato, si parla
tanto di emissioni, si parla tanto di trasporto pubblico, si parla
tanto di auto, ma ci si dimentica che in Valle d'Aosta bisogna
scaldarsi e quindi spesso e volentieri ci dimentichiamo che le
prime emissioni che vengono immesse nell'aria arrivano dai
riscaldamenti delle nostre case e quindi forse lì c'è la necessità
di fare un ragionamento in più.
Ben venga poi anche il lavoro che è stato fatto in Commissione,
in parte l'ha ricordato il presidente della II Commissione. Credo
che l'apporto di tutti i commissari sia stato importante non
soltanto per permettere, come era già in origine, una valutazione
da parte della Commissione della delibera attuativa, ma soprattutto
anche, con l'emendamento che verrà presentato dall'assessore, la
possibilità di ovviare a una piccola impasse che includeva
all'interno del perimetro di riferimento soltanto il tasso fisso,
quindi oggi evitiamo così una limitazione di questo intervento.
Ovvio che le valutazioni dovremo farle almeno dopo il primo anno
di intervento, per capire il suo effetto. Su questo guardo, lo
voglio sottolineare in chiusura dell'intervento, l'Assessore: c'è
una vera necessità di mettere mano a questa legge e di capire quali
possano essere le prospettive. Quindi, Assessore, con il nuovo anno
si valuti la possibilità di discutere, perché no, nella deputata
Commissione, una riforma che consenta non soltanto di ovviare a un
problema di contingenza, ma guardare verso il futuro, il futuro
delle nostre case, il futuro delle nostre città.
Presidente -
Si è prenotato il consigliere Chatrian al
quale passo la parola.
Chatrian (AV) -
Qualche considerazione su questo disegno
di legge. Innanzitutto, per quanto ci riguarda, è un tassello
importante e, in seconda battuta, è un'opportunità in più che oggi,
approvando questo disegno di legge, si darà alle future generazioni
e a chi ha deciso comunque di valorizzare quello che è il
patrimonio esistente e non solo, ma principalmente per dedicare a
valorizzare il patrimonio esistente. Sicuramente il fatto di creare
una seconda opportunità che avrà un pregio, è stato detto dai
colleghi prima: il principale è sicuramente quello della rapidità,
nel senso che probabilmente chi opterà per questa seconda opzione
avrà una risposta più rapida, ma noi pensiamo che, nel momento in
cui sarà approvata questa legge, dobbiamo rivedere quella che è la
riforma più in generale del sostegno alla valorizzazione, e quindi
alla ristrutturazione, del patrimonio esistente.
Mi spiego meglio. Con le opportunità che ci sono a livello
nazionale, qualche collega prima parlava di aumenti che ci sono
stati e che ci sono delle materie prime, la differenza di una Valle
d'Aosta a marce diverse, legata non solo ai costi ma alle
ubicazioni: ristrutturare una casa in zona A è completamente
diverso rispetto a ristrutturare quello che è un immobile piccolo,
medio, grande che sia in una cittadina o comunque nella
plaine
. Quindi, la questione è nettamente diversa e noi come
legislatori penso che su questo si debba eventualmente mettere in
campo delle opzioni e delle opportunità che vadano a non solo dare
delle risposte, ma a creare delle condizioni migliori per poter
investire e soprattutto ristrutturare quello che è il bene, in
questo caso la prima casa.
Non dimentichiamoci che per il valdostano la prima casa,
lo
bien
, è praticamente il bene più importante che ci si tramanda
da famiglia in famiglia e che si ritiene importante non solo
mantenerlo, ma valorizzarlo e accudirlo in una maniera comunque
affettiva e non solo. Ma me lo insegnate che non bastano solo gli
affetti: poi bisogna avere anche delle azioni e delle misure che ti
accompagnino in una maniera, sì, rapida, ma nello stesso tempo che
ci siano anche le misure giuste per poter sostenere quella che è la
prima abitazione come in questo caso e in seconda battuta quella
che invece è l'accompagnamento rispetto alle modifiche, che in
questi ultimi anni la casa e il mattone hanno avuto, dovuto al
fatto che ci sono state comunque delle modifiche legislative
soprattutto a livello nazionale.
Il mio e il nostro invito all'Assessore, e penso che possa
essere anche la Commissione il posto giusto per poter eventualmente
iniziare la riforma della legge, è che si vada nella direzione di
poter accogliere ulteriori opportunità, in modo che chi decide di
fare l'investimento della vita, quello della prima casa, chi decide
di ristrutturare quello che è il bene o di famiglia o che ha
acquistato, abbia, oltre alla riduzione del tasso di interesse,
come oggi andremo ad approvare, anche altre opportunità per poter
raggiungere quelli che sono gli obiettivi penso primari di una
società come la nostra, che è la qualità della vita, che sono i
servizi e che sono soprattutto la possibilità di valorizzare quello
che è anche il bene di famiglia.
Presidente -
Consigliere Malacrinò ne ha facoltà.
Malacrinò (FP-PD) -
Si è parlato di introduzione in via
sperimentale per il triennio, ma io credo che vada spiegata meglio
l'importanza e la portata economica e sociale di questo
provvedimento. Siamo di fronte a un periodo i cui tassi, le
condizioni di mercato, le garanzie offerte e le agevolazioni
fiscali sono particolarmente favorevoli. Chi acquista una prima
casa ha la possibilità, grazie a questo disegno di legge, di
ottenere un contributo che anticipa buona parte o, in alcuni casi,
anche tutti gli interessi passivi che avremmo dovuto pagare durante
la durata del mutuo, chiaramente tenendo conto del calcolo del
valore attuale.
Al beneficio di questa misura bisogna aggiungere quanto già
previsto da norme statali. Infatti, gli interessi passivi, anche se
scontati come nel nostro caso, possono essere portati comunque in
detrazione fino all'importo massimo pari a 4 mila euro. In altri
termini, per questa tipologia di mutuo, si possono recuperare fino
a 760 euro all'anno, il 19 percento appunto di 4 mila euro.
Inoltre, con il decreto sostegni bis è stato rifinanziato il fondo
di garanzia per i mutui prima casa che, oltre a prevedere una
garanzia pubblica per chiunque ne faccia richiesta, con una
copertura che va dal 50 all'80 percento per alcune categorie, in
particolari per i giovani, dispone l'esenzione dalle tasse, dalle
imposte di registro e dalle imposte ipotecarie e catastali.
Questo provvedimento dimostra, inoltre, ancora una volta
l'attenzione di questa Amministrazione per una tematica
fondamentale, quella della casa ed è, come ricordato dai colleghi,
un importante volano per il rilancio della nostra economia.
Presidente -
Consigliere Jordan ne ha facoltà.
Jordan (VdA Unie) -
Così come ampiamente detto dai
colleghi che mi hanno preceduto, credo che sostenere la prima
abitazione sia un elemento caratterizzante per una buona politica,
così come utilizzare degli strumenti nuovi, innovativi, flessibili,
efficaci, seppur in modo sperimentale, sia assolutamente positivo e
da rimarcare.
Dal punto di vista culturale, così come ha detto il collega
Chatrian, nella nostra regione l'abitazione, quindi il suo
possesso, la sua valorizzazione, è qualcosa di assolutamente
importante. Così come hanno detto bene i colleghi, sia di
maggioranza che di opposizione, è assolutamente necessario e
opportuno valorizzare il patrimonio immobiliare, fatto anche da
abitazioni che derivano da un patrimonio familiare che va
mantenuto, va riqualificato e, se possibile, messo a reddito in
un'ottica di effetto moltiplicatore sull'indotto, favorendo tutti i
livelli di politica.
Presidente -
Consigliere Distort ne ha facoltà.
Distort (LEGA VDA) -
Chiaramente il mio intervento, dopo
i vari svolti che hanno comunque esplicitato dai diversi punti di
vista aspetti di questo disegno di legge, diventa semplicemente una
pura condivisione di alcune precisazioni. Mi allineo, dal punto di
vista generale, all'intervento del collega Aggravi con il quale
condivido lo spirito di approfondimento tecnico e la visione
ideologica. Personalmente accolgo con piacere - non dico con
entusiasmo, dico semplicemente con piacere - lo spirito
dell'iniziativa, a fronte delle mie varie iniziative depositate e
discusse in quest'aula in merito alla questione dei mutui casa per
la prima casa.
Ricordo che il blocco dei mutui regionali patito dalla nostra
comunità è riflesso di una incapacità di gestire un tema
prioritario. Ora siamo arrivati a una sorta di traguardo, però è
assolutamente importante che ora, da adesso in poi, si vada di pari
passo con una visione urbanistica da rielaborare completamente.
Dobbiamo mettere in atto una meritocrazia anche dal punto di vista
del prodotto edilizio che viene compravenduto, della collocazione
nelle varie aree territoriali. Bisogna pensare di creare una
differenziazione e avere la sensibilità e il coraggio di crearla,
perché ci sono realtà più premianti e meno premianti, realtà che
vanno più aiutate e realtà che invece si aiutano da sole. Se non si
ha questa visione, si entra in una omologazione che porta
inesorabilmente verso un risultato appiattente e ingiusto. È
estremamente importante, e mi rivolgo all'Assessore di competenza,
che la visione urbanistica sia in grado di gestire, di
maîtriser
, e collaborare con questa iniziativa. Se non
esiste una visione, qualunque strategia e qualunque tattica rimane
un semplice episodio; questo è un dato di fatto. È importante avere
ragionamenti sul futuro, questo significa che questa legge deve
veramente subire quel processo di valutazione che è alla radice di
ogni atto legislativo ed è sostanza in ogni atto legislativo, in
modo che si perfezioni con il tempo.
Alcune semplici riflessioni che voglio condividere sin d'ora dal
punto di vista dei contenuti di queste analisi, di questi
approfondimenti. Teniamo conto - come ho detto - della virtuosità
di beni immobiliari, teniamo conto della valutazione del sostegno
immobiliare in aree depresse dal punto di vista del mercato
immobiliare, ma visto che l'articolo 1 al comma 2 si recita "La
Giunta regionale, con propria deliberazione, approva i requisiti
soggettivi e oggettivi per l'accesso dell'agevolazione",
esattamente quello è il campo di prova, quello è il terreno di
prova, è il campo di battaglia nel quale si manifesta la bontà o la
non volontà di quest'iniziativa, la bontà o la non bontà della
Giunta che deve essere in grado di essere all'altezza del tema.
Un punto che suggerisco fin d'ora è un
vulnus
che si
trova molto spesso nel disegno della nostra società. Noi ci
troviamo molto spesso in situazioni in cui famiglie hanno chiesto
un mutuo di prima casa. Possiamo parlare di casi pregressi, di
situazioni dove questi mutui sono già stati erogati, ma per
questioni che riguardano le dinamiche personali, le dinamiche
familiari, le dinamiche di coppia, un fatto sociale che esiste e
che ha dei numeri molto significativi, succedono separazioni.
Allora succede che diventa terreno per la categoria rappresentata
dai miei vicini di banco: avvocato Sammaritani, avvocato Spelgatti,
lavoro per gli avvocati. Ma, a questo punto, noi dobbiamo pensare
di avere questa sensibilità ed entrare in questo dettaglio, perché
la coppia che si separa, che è cointestataria di un bene
immobiliare acquisito in comunione dei beni, in accordo, con un
mutuo, un unico mutuo, a questo punto cosa succede? Nel momento in
cui si separano uno dei due ovviamente lascia il tetto coniugale
per forza di cose e deve prendere possesso altrove. È vero,
esistono le opzioni di affitto, ma teniamo conto che a me
personalmente, quindi dico solo a me, solo a me come architetto,
come semplice architetto, come semplice persona fisica, sono
pervenute diverse richieste in tal senso, dove il nuovo soggetto,
la persona che ha lasciato, ha dovuto abbandonare il tetto
coniugale, ha l'impossibilità di richiedere, di riavviare una
iniziativa di acquisizione di prima casa, in quanto dal punto di
vista tecnico, giuridico, finanziario, risulta comproprietario di
un bene che comunque non può utilizzare.
È chiaro che non voglio risolvere in questo caso e in questa
sede un problema di questo tipo e di questa portata, però dobbiamo
avere visione su questo. La legge deve permettere l'elasticità,
motivo per cui si fa rimando alle deliberazioni di Giunta, e la
Giunta deve essere in grado di osservare, approfondire,
colloquiare, confrontarsi con le istituzioni, con gli ambiti, con
le competenze di riferimento, per risolvere le necessità della
comunità. Ricordiamoci, e concludo, che ogni traguardo superato è
l'inizio di una nuova competizione. Buon lavoro!
Presidente -
Consigliera Erika Guichardaz ne ha
facoltà.
Guichardaz E. (PCP) -
Per dire che anche noi accogliamo
con favore questa misura soprattutto perché, come è stato
ampiamente detto dai colleghi prima di me, è pensata a breve
termine e in modo sperimentale, ma che sicuramente aiuterà in
questo momento le famiglie.
Il fatto che rientri nella spesa corrente e che purtroppo sui
fondi di rotazione non si poteva fare nulla, è sicuramente una
delle criticità già evidenziate dal collega Testolin che ci trova
d'accordo.
Attenzione particolare sarà da porre alla delibera applicativa e
soprattutto alla verifica e al controllo periodico
dell'applicazione di questo disegno di legge, affinché vengano
favorite molto probabilmente le famiglie meno abbienti, questa è la
nostra speranza, e non si assista invece ad un mercato drogato, a
seguito di questa misura.
La misura verrà votata anche dal mio gruppo.
Presidente -
Se non vi sono altre richieste di
intervento, chiudiamo la discussione generale. Per la replica del
Governo, l'assessore Marzi.
Marzi (SA) -
Ci sono dei momenti nei quali il fatto di
prendere la parola in replica a livello di Governo, soprattutto
quando il Consiglio svolge la sua principale azione istituzionale,
cioè quella di produrre delle leggi, è un onore oltre che un
obbligo previsto a livello regolamentare. Nel caso specifico, senza
voler assolutamente cadere nella
captatio benevolentiae
,
devo dire che la qualità del dibattito, sia da un punto di vista
politico che da un punto di vista tecnico, fa sì che a me spetti
semplicemente il compito, stavo per dire "brevemente", ma poi il
collega Carrel, che ho qui di fronte, mi sorride tutte le volte
quando uso questo avverbio quindi non dirò brevemente, di fare una
sintesi di quanto è stato rappresentato, il collega Distort direbbe
"assurgere a simbolo", e quindi unire i puntini, rispetto ad alcuni
dei punti, tanto di matrice politica quanto amministrativa, che
hanno raccolto sia il dibattito generale poc'anzi, sia una storia
che parte da lontano, mettiamola così.
Nel momento in cui il governo Lavevaz si è trovato a insediarsi,
la situazione del mutuo tradizionale Finaosta valdostano era per
tanti motivi, che poi proveremo, qui sì veramente ad analizzare
brevemente, senza responsabilità alcuna, soprattutto senza analisi
delle responsabilità, in una situazione di difficoltà, nel senso
che comunque lo stato dell'arte al 21 di ottobre del 2020 vedeva
567 pratiche ferme presso i fondi di rotazione, con 85 milioni 300
mila euro di mutui da erogare. Tenete conto che - è stato
chiaramente espresso da tantissimi colleghi - la media annua netta
di entrate dal pagamento delle rate presso Finaosta dei mutui di
cui sopra è di 30 milioni di euro: per cui, volendo fare un'analisi
elementare, si era indietro di circa tre anni rispetto ai mutui da
erogare.
Durante questi mesi, come tra l'altro più volte rappresentato
con deliberazioni di Giunta - anche con un impegno che era stato
preso precedentemente dal Governo nel 2020 e nel 2019 -
ricordiamoci che era chiarissima la sensibilità sul tema già
manifestata peraltro anche dei governi precedenti che, come
richiamato dal collega Marquis, sospesero la raccolta delle domande
già dal primo gennaio del 2020, perché era evidente anche ai
governi precedenti che la situazione era per tanti motivi dedicata.
Per cui primo atto positivo: il fatto che i governi precedenti
avessero deciso di sospendere le domande.
Non c'è bisogno che racconti a questo Consiglio, visto che è il
frutto di quel momento politico, il fatto che poi fino a quando non
è arrivato l'attuale Consiglio non c'era la possibilità di
intervenire in termini amministrativi, per cui quanto è stato fatto
dal Governo attuale è perfettamente in linea con la sensibilità da
sempre espressa rispetto a questa tematica. Ma il Governo attuale
ha una differenza rispetto a quelli appena precedenti e cioè il
fatto di poter deliberare, perché purtroppo sapete meglio di me che
il Governo nel 2020 si è trovato in una situazione straordinaria,
visto che il Consiglio aveva deciso di "sciogliersi", quindi
mandarsi a casa.
La situazione, lo stato dell'arte, da cui si è partiti vedeva
567 domande inevase, per 85 milioni 300 mila euro di mutui da
erogare. La situazione attuale vede 21 milioni e mezzo di euro di
mutui da erogare, con 131 domande ancora a cui dare una risposta.
Nelle prossime settimane contiamo di dare una risposta per altri 6
milioni di euro ad altre 45 domande.
Il dato comunque positivo è che, con questi numeri che sto
evidenziando, ci troviamo già nella condizione, e questo è stato
richiamato sia durante il dibattito in Consiglio che dal
sottoscritto quando ho chiamato a trattare il tema, a partire dal
2022, visto che siamo scesi sotto il limite delle entrate con il
pagamento delle rate che ho detto poc'anzi essere di 30 milioni di
euro, per poter di fatto valutare tutti quanti assieme la
ripartenza in termini di raccolta delle domande per poter arrivare
ad erogare il classico mutuo Finaosta come richiamato.
Colgo in maniera assolutamente positiva le sollecitazioni che
sono arrivate da vari colleghi in aula rispetto a una valutazione
che si potrebbe prendere in considerazione, magari mentre riapriamo
le domande, di una modifica generale dell'impianto di riferimento
che tiene conto sicuramente un contesto cambiato.
Veniamo all'oggetto del contendere, quindi al disegno di legge
41 che stiamo dibattendo. Nel momento in cui ci siamo trovati di
fronte a questo tipo di problematica, una delle soluzioni che era
stata evidenziata dal dibattito consiliare delle consiliature
precedenti, come richiamato anche dal collega Marquis piuttosto che
dal collega Aggravi e dal collega Testolin, era la possibilità di
dare corso - era addirittura un articolato di una legge consiliare
-, di adire un percorso che andasse a esplorare la possibilità di
intervenire con un contributo in conto interessi, per dare una
risposta alla difficoltà di matrice sia economica che sociale che
si stava prefigurando nel momento in cui non si era nella
condizione di poter continuare a erogare il classico mutuo
Finaosta.
Nel corso di questi mesi, da questo punto di vista mi corre
davvero l'obbligo di ringraziare il dipartimento finanze, la
struttura credito e previdenza che è nata con l'attuale
organizzazione e la collaborazione con ABI, per il percorso che ha
portato a considerare una serie di possibilità fino all'attuale
disegno di legge che stiamo per andare a votare, cioè
fondamentalmente una scelta che è stata più volte richiamata.
Che tipo di scelta è? Sono stati spesso utilizzati alcuni
aggettivi. Il primo è "un modello sperimentale" e io aggiungerei
anche, oltre che sperimentale, "in questo momento parallelo", nel
senso che, nel momento in cui noi andremo nuovamente a ricominciare
a raccogliere le domande per erogare i mutui tramite Finaosta,
chiamiamoli classici, ovviamente tutte quante le possibilità di
erogazione dei mutui di riferimento - dalla prima alla seconda
casa, acquisto, ristrutturazione, eccetera - siccome la legge è
ancora la stessa, rimangono assolutamente uguali.
Con questo disegno di legge noi scegliamo un percorso
sperimentale, quindi un percorso soggetto a valutazione a priori, a
partire dal momento in cui noi decidiamo di approvare questa legge.
Raccogliamo in maniera assolutamente positiva tutte le proposte del
caso e le sollecitazioni che sono state presentate, sia in sede di
II Commissione che durante il dibattito consiliare precedente. Sono
d'accordo soprattutto con il collega Testolin per tutta una serie
di valutazioni che lui ha espresso in maniera assolutamente
tecnica; mi rendo conto che in alcuni momenti il fatto di trattare
tecnicamente determinati temi li rende non di immediata percezione,
però ciò non toglie che, come diceva San Giovanni,
En archè en o
logos
[trad. greco: In principio era il Verbo] in alcuni casi
il valore delle parole è assoluto, anche se di non immediata
percezione. Quindi è fondamentale, quando si parla di questioni
tecniche, utilizzare anche dei termini tecnici. Magari poi sarebbe
anche il caso di poterli spiegare, ma in Consiglio, per fortuna per
l'uditorio, in alcuni casi soprattutto quando si ha a che fare con
me, per tutti il tempo è contingentato. Per cui, oggettivamente
parlando, è fondamentale il fatto di utilizzare dei termini tecnici
e il fatto quindi di partire con un percorso parallelo e
sperimentale non sostituisce quanto già c'era e quanto si ha
intenzione di riprendere, ma semplicemente avvia, come da mandato
consiliare per il tramite delle iniziative richiamate dal collega
Marquis e più volte trattate in questo Consiglio, un percorso. Un
percorso che fondamentalmente parte da alcuni perché: come
richiamato anche dal collega Aggravi, comunque ci si trova in uno
stato dell'arte, perché si sono fatte delle scelte che vanno
analizzate. Queste scelte hanno avuto varie conseguenze, alcune
positive, altre negative.
Partiamo da un presupposto che è stato richiamato anche dal
collega Chatrian: quando si parla del concetto di patrimonio,
lo
bien
, la casa per antonomasia è, per gli italiani e soprattutto
nelle realtà di montagna e rurali come quella valdostana, il bene
per antonomasia, quindi prima ancora del nome esiste come concetto
inserito all'interno del cuore e della testa di ogni abitante della
Valle d'Aosta. Tengo a precisare il fatto che questo più o meno si
riflette a livello nazionale perché siamo i primi proprietari
immobiliari di case d'Europa: evidentemente un tipo di approccio
fatto di centralità e di radicamento del territorio, soprattutto
nel concetto di comunità tipicamente italico, ha fatto sì che
sostanzialmente il concetto di casa sia diventato non soltanto una
necessità, ma anche una scelta di matrice economica.
Ecco perché diventa fondamentale, quando si parla delle azioni
economiche che si pongono in essere nell'acquisto della casa, prima
di tutto immaginare una Linea Maginot, che è stata richiamata anche
dal collega Malacrinò, cioè il fatto che esiste un'attenzione posta
a tutti gli effetti a 360 gradi sull'acquisto della prima casa o,
come quasi tutti a livello legislativo dicono, della casa
principale, che a cascata prevede una serie di
target
, sia
di natura legislativa che di natura economica in termini di
attenzione, ed esiste poi tutta una normativa di riferimento sulla
ristrutturazione e l'acquisto dalla seconda casa in poi. Anche i
target di riferimento, per parlare in termini più economici che
sociali, sono completamente diversi.
Ecco perché c'è un motivo per il quale si parte con questo
disegno di legge con particolare attenzione a un'ipotesi e a un
processo sperimentale assolutamente da valutare rispetto alla
possibilità di intervenire con un contributo in conto interesse
partendo dall'acquisto della casa principale. Questo perché, in
alcuni casi, tutto quello che invece è legato al mondo della
seconda casa, la terza e via discorrendo, sia in termini di
ristrutturazione che in termini di acquisto, ha anche una serie di
connotazioni di matrice economica, legate al mondo collegato, che
sicuramente vanno valutate e richiedono una serie di
approfondimenti, anche per i volumi che si chiamano in causa e che
potrebbero esprimere, che indubbiamente possono essere collegati
anche a un'analisi fattiva rispetto all'attuale normativa per i
mutui che vengono erogati, tanto per essere chiari,
tradizionalmente da Finaosta. Sicuramente è il caso di cogliere
anche gli aspetti non soltanto più di matrice sociale rispetto alla
normativa di riferimento sull'acquisto della casa principale, della
prima casa, rispetto invece a tutte le giuste connotazioni che ci
devono essere di attenzione sia sociale, ma soprattutto economica e
del mondo economico, tanto per essere chiari quello dell'edilizia,
che ruota attorno al concetto di casa quando non svolge soltanto
una funzione sociale.
Mi sento di dire che tutta una serie di tentativi sono stati
posti in essere e vengono già anticipati nella deliberazione di
riferimento che andremo ad analizzare. Un esempio per tutti: le
scelte che vengono fatte per poter accedere a quanto previsto dal
disegno di legge che stiamo analizzando passano attraverso un
processo di semplificazione che è già posto in essere. Per la prima
volta rispetto al contributo di riferimento, la pubblica
Amministrazione regionale tratterà in maniera molto semplice quelli
che sono dei requisiti che già sono stati valutati nel momento in
cui la famiglia di riferimento si è rivolta al mondo bancario per
avere il mutuo. In poche parole, si accederà attraverso una
piattaforma che raccoglie già, ad esempio, i dati dell'ISEE:
rispetto anche a quanto richiamato dalla collega Guichardaz, che
ringrazio, evidenzio che può assolutamente essere certa che, visto
che il controllo è fatto, tra l'altro, non nei confronti dell'ISE
ma nei confronti dell'ISEE e che vengono previste delle particolari
attenzioni per le famiglie con minori a carico, questo dato e
questo controllo viene fatto a monte, non a posteriori. Inoltre il
fatto che il contributo di interessi viene elargito
una
tantum
e subito fa sì che da questo punto di vista ci sia un
immediato controllo di riferimento. Un controllo di riferimento
che, però, la pubblica Amministrazione regionale - ecco perché
prima ho ringraziato gli uffici - svolge cercando di essere veloce
e semplice, perché questo intervento può esistere solo nel momento
in cui la famiglia ha già avuto il mutuo: solo nel momento in cui
avendo avuto già il mutuo la famiglia di fatto può accedere a
questo contributo che in una forma iniziale e sperimentale, come
quella che stiamo trattando, potrebbe essere unico, coincidente. Ma
possiamo immaginarci, dopo un percorso legislativo che ci vedrà
coinvolti in una attività di intervento e di valutazione non solo
di questo disegno di legge ma anche della legge già esistente, che
si arriverà a tendere a due target di riferimento per due
possibilità di intervento: sul contributo e sull'intervento
pubblico nei confronti dell'acquisto della prima casa e delle
altre, perché a tendere magari, quando questo percorso di
valutazione sarà finito, ci saranno disponibili tutte e due le
strade per il nucleo familiare valdostano e quindi daremo anche la
possibilità di valutare quella che ad esso risulta essere la più
adeguata e corrispondente alle proprie esigenze.
Secondo me questo è un ulteriore
agrément
, un ulteriore
vantaggio, di un percorso complesso al quale abbiamo cercato tutti
quanti assieme di dare una risposta. Per questo motivo io ringrazio
per il dibattito e per i contributi che sono arrivati da parte di
tutti.
A questo punto, una volta chiuso l'aspetto più di matrice
politica, richiamo il fatto che ho proposto un emendamento che
fondamentalmente, come richiamato dal collega Aggravi, va
semplicemente a togliere l'aggettivo "fisso" e quindi prevede la
possibilità che questo disegno di legge si applichi a mutui erogati
sia in forma di tasso fisso che in forma di tasso variabile.
Presidente -
Consigliere Carrel per dichiarazione di
voto, ne ha facoltà.
Carrel (PA) -
Come gruppo Pour l'Autonomie avevamo
presentato diverse iniziative su tutti i ritardi e le pratiche
ferme a causa del fondo di rotazione: eravamo molto preoccupati su
questo tema e avevamo proposto sicuramente delle soluzioni. Questa
legge è una soluzione, o meglio, è una possibile soluzione, perché
dobbiamo chiarire che questa è una legge che di fatto delega la
Giunta a effettuare una delibera in cui si andranno poi a mettere
tutti i requisiti. Come Commissione - e ringrazio tutti i
commissari - abbiamo richiesto che questa delibera venga poi messa
a parere della Commissione stessa, quindi credo che sarà lì che
porteremo il nostro contributo e andremo a discutere di tutti
quelli che sono i requisiti di cui abbiamo già ampiamente parlato e
avremo sicuramente modo di analizzare nello specifico nelle
prossime settimane.
Dicendo questo, annuncio comunque il voto convintamente
favorevole di Pour l'Autonomie a questa legge.
Presidente -
Consigliere Cretier ne ha facoltà.
Cretier (FP-PD) -
Come gruppo FP-PD diamo pieno sostegno
alla misura in essere, in questo difficile momento soprattutto per
le famiglie e per il momento Covid. Ma la necessità è di sostenere
l'iniziativa e di erogare un'anticipazione per abbattere il tasso
fisso, certamente una delle tante iniziative che la maggioranza ha
messo in atto insieme alle Commissioni.
Direi soltanto di fare particolare attenzione alla presentazione
delle domande, perché sono in via telematica su una particolare
piattaforma che verrà realizzata. Questo è un metodo rapido, ma che
a volte pone qualche problema; certamente in via sperimentale, ma
sicuramente va attenzionato.
Mi accodo anche ad alcuni colleghi che hanno espresso
dichiarazioni riguardo alle normative in essere sull'urbanistica.
Già dal 2017 c'erano state delle iniziative anche in Commissione,
ma molto deve essere ancora fatto. In particolare citerei i centri
storici, ne abbiamo tantissimi in Valle, e soprattutto i villaggi
alpini, dove si allineavano casa familiare e attività legate
soprattutto all'agricoltura e all'allevamento. Le condizioni sono
cambiate e credo che in questo momento di pandemia queste strutture
già esistenti, queste volumetrie, potrebbero dare anche delle
risposte a chi è attratto dalla montagna e vorrebbe venire ad
abitare da noi, con tutte le condizioni sia di isolamento, ma anche
di rispetto della natura e dell'ambiente alpino. Questo lo vedrei
molto bene in prospettiva.
Presidente -
Altri vogliono intervenire per dichiarazione
di voto? Non vedo altre richieste. Passiamo all'analisi e al voto
dell'articolato. All'articolo n. 1 sono collegati gli emendamenti 1
dell'assessore Marzi e l'emendamento n. 1 della II Commissione. Gli
emendamenti sono stati brevemente illustrati e credo che non ci sia
bisogno di procedere nel dettaglio. Se così è, passiamo
direttamente alla votazione dell'articolo 1 comprensivo degli
emendamenti. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
L'articolo n. 1 è approvato.
Posso dare lo stesso risultato per l'articolo n. 2? Stesso
risultato.
Stesso risultato per l'articolo n. 3 e per l'articolo n. 4.
Mettiamo adesso in votazione la legge nel suo complesso. La
votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
Il disegno di legge è approvato.
Considerata l'ora, propongo di sospendere per il cambio
dell'aria. Riprendiamo fra un quarto d'ora circa.
La seduta è sospesa dalle ore 10:50 alle ore 11:15.
