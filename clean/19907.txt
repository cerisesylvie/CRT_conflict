Classificazione
FORESTE E TERRITORI MONTANI
Tutela del patrimonio boschivo


Resoconto integrale del dibattito dell'aula
Oggetto del Consiglio n. 3088 del 19 marzo 2003 - Resoconto
OGGETTO N. 3088/XI Interventi di costruzione, ampliamento e
manutenzione di piste forestali. (Interrogazione)
Interrogazione Premesso:
- che nel corso della legislatura sono stati effettuati numerosi
interventi di costruzione, ampliamento e manutenzione di piste
forestali;
il sottoscritto Consigliere regionale
Interroga
l'Assessore all'Agricoltura e Foreste per sapere:
1) quanti chilometri di piste forestali sono stati realizzati in
corso di legislatura e quanti sono ancora in fase di
progettazione;
2) a quanto ammontano i costi annui di manutenzione e quanto i
costi di realizzazione delle piste realizzate nella
legislatura;
3) quali sono i criteri che sovrintendono alla realizzazione
delle nuove piste;
4) se ritiene l'attuale rete sufficiente e se siano necessari
ulteriori ampliamenti.
F.to: Frassy
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Per rispondere puntualmente alle domande del
Consigliere Frassy, in merito agli interventi di costruzione,
ampliamento e manutenzione di piste forestali, fornirò di seguito
una serie di dati. Nel corso della legislatura sono stati
realizzati circa 23 chilometri di piste forestali sul territorio di
dieci comuni e sono in fase di progettazione circa 13 chilometri su
altri dieci comuni. I costi annui di manutenzione ammontano a circa
300 mila euro, vi sono stati degli interventi eccezionali in
seguito agli eventi alluvionali per gli anni 2001-2002-2003, e sono
stati stanziati in questi anni, rispettivamente, 250 mila euro per
il 2001, 1.060 mila euro per il 2002, 550 mila euro per il 2003.
Nel corso della legislatura sono stati invece stanziati circa 5
milioni di euro per la realizzazione della viabilità forestale.
Non vi sono criteri scritti a cui attenersi per giungere o meno
alla realizzazione di nuove piste, ma esistono procedure che
chiamerei "consolidate", per valutare l'opportunità di dare corso
alle proposte presentate all'Amministrazione regionale. La
richiesta di realizzare una nuova pista può pervenire o da
un'amministrazione comunale o essere segnalata dal Corpo forestale
della Valle d'Aosta. La fattibilità e l'utilità dell'intervento
vengono valutate dagli uffici tecnici dell'Assessorato, che
effettuano i necessari sopralluoghi, in particolare l'Ufficio
viabilità forestale ed edilizia del Servizio infrastrutture
verifica la fattibilità da un punto di vista tecnico del progetto
proposto valutando, nel contempo, in linea di massima anche i costi
presunti.
C'è inoltre una valutazione dell'Ufficio antincendi boschivi del
Corpo forestale della Valle d'Aosta che ne verifica la necessità
dal punto di vista della prevenzione e della repressione degli
incendi boschivi, valutandone anche la coerenza con il piano
antincendio. All'Ufficio interventi selviculturali della Direzione
forestazione, tocca verificare la necessità dell'opera sotto il
profilo della funzionalità della stessa per il sistema bosco,
valutandone anche la coerenza con il piano di assestamento
forestale. Voi sapete che per ogni comune esiste un piano di
assestamento forestale, un vero e proprio programma di
utilizzazione forestale che viene aggiornato ogni dieci anni. Altre
strutture vengono coinvolte nel caso sia necessario valutare altre
funzionalità secondarie dell'opera; la funzionalità primaria è
sempre quella dell'utilizzazione forestale o della pista
antincendio.
Vi possono essere altre valutazioni che possono influire anche
sulla valutazione del rapporto costi-benefici, come ad esempio la
funzione logistica dell'opera, quando questa crea collegamento fra
diverse località, oppure la funzione agricola, la sua utilità in
funzione dello sfruttamento del ripristino di pascoli o di alpeggi.
Importante è poi la funzione di monitoraggio idrogeologico e di
controllo del territorio, che assume una sua rilevanza proprio alla
luce degli eventi alluvionali. Un'attenzione tutta particolare
viene quindi posta oggi nella valutazione delle piste forestali
anche in questo senso. Cosa succederà in futuro? In futuro la
viabilità forestale dovrà essere ancora migliorata, ma soprattutto
per quanto riguarda la gestione delle piste esistenti un grosso
sforzo è stato fatto già in questi anni proprio in questa funzione,
quindi nel mantenere e nel rendere agibili tali piste, in quanto è
indispensabile, per le funzioni che le piste hanno, garantire ogni
anno la percorribilità di ogni pista e predisporre questo piano di
manutenzione generalizzato su tutta la rete delle piste forestali.
Un altro obiettivo sarà quello di andare a privilegiare le piste di
interesse forestale, sia nei punti dove la potenzialità produttiva
è più alta, sia per questa importante funzione di protezione
idrogeologica che possono avere le piste; quindi, in questo senso,
i prossimi programmi andranno ad integrare l'attuale rete della
viabilità forestale.
Président
La parole au Conseiller Frassy.
Frassy (FI)
Abbiamo ascoltato la risposta che lei ha
fornito in maniera puntuale all'interrogazione che abbiamo
presentato, e più che commentare la risposta per i dati che ci ha
fornito, vogliamo raffrontarla con la risposta che era stata da lei
data ad un'iniziativa analoga presentata ad inizio legislatura. Ci
rendiamo conto, dal raffronto fra le due risposte, che le
previsioni fatte ad inizio legislatura di una pianificazione delle
piste forestali, a fine legislatura, non sono state ancora
raggiunte. Nel rispondere ad una nostra iniziativa lei diceva che
era intendimento del suo Assessorato effettuare una ricognizione
delle esigenze di nuova realizzazione di piste forestali per quanto
riguardava lo sviluppo futuro.
Ci sembra di capire che questa ricognizione non sia stata
effettuata al completo, anche perché, da alcuni dati che avevamo
acquisito, vi era una lunga elencazione delle piste forestali, e su
questa lunga elencazione lo sviluppo approssimativo per la quasi
totalità delle piste stesse risultava non indicata, erano
relativamente poche le piste forestali che avevano indicato lo
sviluppo in metri lineari. Quello che invece constatiamo con
preoccupazione è che i costi annui di manutenzione sono
raddoppiati, perché il dato che ci era stato fornito nel giugno
1999 era di 300 milioni di lire, mentre il dato che ci ha fornito
oggi è di 300 mila euro…
(interruzione dell'Assessore Perrin, fuori microfono)
… Assessore, sicuramente sarà un
obiettivo, ma è un obiettivo che ci crea qualche perplessità a
fronte di questi costi di manutenzione, che si sono più che
raddoppiati, anzi, si sono quadruplicati, perché avrebbero dovuto
essere, rapportandoli ai 300 milioni del 1999, 150 mila euro: sono
invece 300 mila euro, cioè 600 milioni, rispetto alla cifra del
1999. Di conseguenza, esprimiamo preoccupazione anche per gli
sviluppi: si era ipotizzato di costruire 20 chilometri di nuove
piste forestali nel giugno 1999, dai dati che lei ci ha fornito
sono stati costruiti 23 chilometri, ma ve ne sono 13 che sono in
fase di progettazione, di conseguenza c'è stato un incremento che è
andato ben al di là della previsione fatta nel giugno 1999.
In quel periodo lei parlava di un piano quinquennale,
soprattutto per quanto riguardava l'antincendi, mentre per la
silvicoltura parlava di piani annuali; non so se quel piano
quinquennale sia arrivato ad esaurimento o meno, ma in quel piano
si faceva riferimento all'esigenza di costruire 29 piste. Non
sappiamo se le 29 piste stiano nei 36 chilometri fra realizzazioni
e progettazioni, o se queste 29 piste abbiano necessità di
ulteriori sviluppi chilometrici.
Prendiamo atto dei dati che lei ci ha fornito e rileviamo
semplicemente che, rispetto a una rete sicuramente ampia, il suo
Assessorato ritiene che questa rete debba essere ulteriormente
sviluppata. Evidentemente sono valutazioni e sensibilità
differenti.
Noi abbiamo la sensazione che questa regione abbia una rete di
piste forestali e che ormai sia più che mai significativa dal punto
di vista del nuovo sviluppo, perciò avremmo auspicato che nella
risposta che oggi lei ci ha fornito, incentrasse le attenzioni
dell'Assessorato soprattutto sulle manutenzioni, piuttosto che
sullo sviluppo di ulteriori piste.
Prendiamo atto che, invece, vi sono ancora piste in fase di
progettazione e verificheremo a quali conclusioni arriverete.
