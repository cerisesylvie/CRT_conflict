Classificazione
ASSISTENZA SOCIALE
CREDITO



Oggetto del Consiglio n. 1765 del 2 febbraio 2016 - Resoconto
OGGETTO N. 1765/XIV - Interrogazione: "Valutazioni in merito
all'applicazione della legge regionale riguardante l'accesso al
credito sociale".
Follien (Presidente) -
Punto 15 dell'ordine del giorno.
Per la risposta, la parola all'Assessore Fosson.
Fosson (UV) -
Sì, grazie Presidente.
La legge prevede due percorsi: il prestito d'onore e il
microcredito. Il prestito d'onore è sicuramente il più richiesto
rispetto alle esigenze del cittadino. Le domande del prestito
sociale nel 2015 sono state 101, di cui 87 positive e 14 negative;
3 persone hanno rinunciato al prestito e la spesa complessiva è
stata di 148 milioni, a fronte di una disponibilità di 150. L'età
media dei richiedenti nel 2015 è stata di 44 anni e l'ISEE media si
attesta a 3754 euro.
Il secondo ramo di questa legge, quella del microcredito, è di
una gestione più complessa e l'attivazione è ancora slittata,
proprio per permettere anche di effettuare valutazioni
sull'utilizzabilità del Fondo sociale europeo per implementare i
fondi regionali, ma bisogna studiare un meccanismo sperimentale di
ingegneria finanziaria compatibile con le regole del Fondo europeo
non sempre adattabili alla nostra situazione. L'applicazione della
seconda parte della legge prevede infatti la costituzione di un
fondo pubblico-privato rispetto al quale occorre costituire un
sistema di garanzie che permetta ad un ente pubblico di partecipare
ad un fondo a gestione congiunta senza alcun rischio; a questo
punto vi è l'opportunità di aggiungere dei fondi comunitari.
La valutazione: questa mi sembra una riflessione importante su
una legge che è stata completamente modificata in riferimento alle
tipologie di credito. La richiesta più urgente manifestata è quella
della restituzione sotto forma di ore di attività. Come ha visto
anche per il Fondo povertà, il Governo si addentra anch'esso in
questo rapporto di erogazione dei fondi, legato alla restituzione.
Da notare che quasi il 70 percento dei richiedenti possiede la
cittadinanza italiana e il luogo di maggiore sofferenza è Aosta. Lo
stanziato del 2015 è stato interamente speso e le domande accettate
ed evase. Per quanto riguarda l'anno in corso, il provvedimento
dirigenziale per l'impegno di spesa è già registrato. Nei primi
giorni del mese di febbraio sarà possibile per i cittadini
valdostani accedere nuovamente ad un meccanismo che è partito bene
con un servizio a sportello fino all'esaurimento delle risorse.
Stiamo ultimando la preistruttoria per rendere attiva la seconda
parte della legge, che è comunque più difficile da mettere in moto
e che è complementare - questa è una nuova discussione che si sta
facendo al tavolo comune delle politiche del lavoro - rispetto ad
altre misure di microcredito.
Rispetto all'adozione del nuovo modello - questo mi sembra
significativo - previsto dalla nuova legge, si rileva che con la
gestione diretta da parte della Regione dell'assegnazione al
beneficiario della sede nella quale effettuare le restituzioni in
ore di attività, è radicalmente migliorato il rapporto tra le
competenze opportunamente mappate in possesso del beneficiario e la
tipologia delle attività proposte dallo stesso ente accogliente. Le
modalità di restituzione sono inoltre più puntualmente monitorate,
perché gestite direttamente dalla Regione e non dagli enti
accreditati, come avveniva con la vecchia legge. Ci sono poi delle
tabelle riassuntive che le darò. Direi che il prestito d'onore è
molto più rapido e la difficoltà che si era registrata nel trovare
un'attività con cui restituire l'importo concesso con ore di lavoro
è sicuramente più semplice, ed è ciò che sta avvenendo.
Presidente -
La parola al Consigliere Bertin.
Bertin (ALPE) -
Grazie.
Nel luglio dell'anno scorso avevamo presentato, credo anche in
concomitanza con il collega Fabbri, un'interpellanza sull'argomento
per fare il punto della situazione. Nel luglio del 2015 si era
prodotta soltanto carta, in quel momento ancora niente era stato di
fatto prestato. Adesso vediamo che almeno nella prima parte di
questa legge il prestito d'onore ha prodotto qualcosa. Resta il
fatto che di questa legge, che era finanziata con 250 milioni,
soltanto 148 milioni sono stati utilizzati. I restanti non sono
stati utilizzati, perché il resto della legge è ancora ferma, non è
neanche carta, il che mi sembra estremamente grave, anche perché
questi strumenti devono rispondere in tempi brevi alle emergenze,
poiché sono cifre estremamente piccole che devono rispondere ad
un'emergenza temporanea, quindi o si risponde subito o altrimenti
questo non ha senso. Lei la legge la giudica positiva, ma l'anno
scorso in sette mesi non si era ancora prodotto niente. Perlomeno
adesso si è dato il via a questa parte, quindi questo è un fatto
positivo, ma certamente se su 250 milioni 100 vengono lasciati nel
cassetto per incapacità da parte delle strutture di farle partire,
evidentemente la situazione è grave, anche perché la crisi non
aspetta la burocrazia! Sono leggi che a volte sono troppo
complesse, però bisogna anche pensarci prima, perché questo
strumento è stato attivato all'inizio del 2015 e ha iniziato a dare
delle risposte parziali, dato che 148 milioni su 250 vogliono dire
i due terzi, e del restante non è stato ancora fatto niente.
Mi sembra che il giudizio complessivo non sulla legge, perché la
legge rispondeva ad un bisogno che ci siamo resi conto che
esisteva, ma sull'efficienza con la quale si è dato seguito ad essa
non può essere positivo per la parte relativa al microcredito. Per
il prestito d'onore fortunatamente almeno qualcosa è stato fatto.
Che venga quindi al più presto riattivata per l'anno prossimo e che
si proceda con tempi rapidi, perché questi strumenti hanno senso se
rispondono alle esigenze del momento. In un caso si prestano tra i
700 e i 2 mila euro, per l'altro tra i mille e i 3 mila; sono cifre
piccole, che devono rispondere in tempi rapidissimi, perché
altrimenti non servono a niente.
Sono meno soddisfatto di lei sull'applicazione di questa legge.
Grazie.
