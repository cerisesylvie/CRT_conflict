Classificazione
TRASPORTI E VIABILITÀ
Strade di interesse regionale
TURISMO E INDUSTRIA ALBERGHIERA



Oggetto del Consiglio n. 495 del 21 aprile 2021 - Resoconto
OGGETTO N. 495/XVI - Reiezione di mozione: "Impegno a
modificare l'attuale percorso previsto dal progetto "Bassa Via
della Valle d'Aosta" al fine di inserire i Comuni di Pontey e
Champdepraz nell'itinerario del progetto".
Bertin (Presidente) -
Possiamo passare al punto n. 9
dell'ordine del giorno. Consigliere Brunod per l'illustrazione, ne
ha facoltà.
Brunod (LEGA VDA) -
Questa mozione si riferisce a quel
progetto molto interessante di cui abbiamo già avuto modo di
parlare anche precedentemente, cioè il progetto sul Cammino balteo,
che anche pochi giorni fa ha avuto grande successo grazie alle
trasmissioni televisive proprio in merito. Quindi visto che
riteniamo che questo sia un grande
atout
per la Valle
d'Aosta, abbiamo portato questa mozione che adesso vado a
illustrare.
Preso atto che nel mese di marzo 2013 l'Assessorato regionale al
turismo, sport, commercio e trasporti e l'Assessorato regionale
all'agricoltura e risorse naturali hanno inoltrato a un elenco di
Comuni individuati il progetto di massima denominato "Bassa via
della Valle d'Aosta, uno studio di massima", una proposta
finalizzata alla promozione dei territori di media e bassa quota
della nostra regione. Protagonisti di questo nuovo itinerario
saranno tutte quelle località la cui rete sentieristica consente di
mantenersi in media quota, affacciati sul fondo valle principale e
immersi in un paesaggio in cui l'aspetto prettamente naturalistico
si fonde con le tracce e le testimonianze lasciate dall'uomo nel
corso dei secoli: siti archeologici, beni architettonici,
storico-artistici ed etnoantropologici accompagneranno la
progressiva scoperta dei luoghi meno comuni della Valle. Una
proposta, dunque, di
trekking
naturalistico culturale che
consentirà non solo di valorizzare le località cosiddette minori,
ma anche di vivere e conoscere la nostra regione nelle mezze
stagioni, andando così ad ampliare l'offerta turistica regionale.
La Bassa via ha inoltre il pregio di proporsi come un grande anello
che da Pont-Saint-Martin si prolunga fino in Valdigne, per poi
tornare in bassa Valle percorrendo il versante dell'
adret
all'andata e quello dell'
envers
al ritorno, un anello su cui
si impostano anche delle varianti utili ad addentrarsi maggiormente
in un territorio a propria scelta.
Sempre in questa lettera veniva citato che: "nella cartellina
legata troverà la documentazione relativa al tratto bassa via che
interessa il territorio di sua competenza, unitamente a una
presentazione globale del progetto stesso. Le chiediamo quindi
cortesemente la sua collaborazione nel comunicarci tutte le
osservazioni e le eventuali problematiche, nonché nel fornirci
tutte quelle indicazioni e quei suggerimenti che lei ritiene
possano risultare utili nell'organizzazione logistica del percorso
e per la valorizzazione delle evidenze culturali presenti lungo il
tracciato". Queste osservazioni dovevano pervenire entro il 6
maggio 2013 alla struttura forestazione e sentieristica.
Rilevato che dal progetto di massima che è stato inoltrato ai
Comuni coinvolti emergono i seguenti dati: il numero di tappe erano
15, la lunghezza totale 290 chilometri, il dislivello positivo e
negativo 11.000 metri, il numero di comuni interessati 38, più
eventualmente quattro comuni come varianti.
Constatato che attraverso la delibera di Giunta regionale n.
1730 del 27 novembre 2015 è stato approvato, con riferimento alla
politica regionale di sviluppo 2014-2020 e dei relativi programmi,
il progetto strategico Bassa via della Valle d'Aosta, che prevede
una spesa complessiva pari a 3 milioni 890 mila euro, all'interno
della scheda progetto strategico si apprende che il tracciato è
articolato in 20 tappe e transiterà per 42 comuni della nostra
regione.
Constatato che attraverso la delibera di Giunta regionale n.
1748 del 27 novembre 2015 è stato approvato il progetto integrato
Bassa via della Valle d'Aosta sentieristica, che prevede una spesa
complessiva pari a euro 1 milione 485 mila, nell'ambito del
programma investimenti per la crescita e l'occupazione 2014-2020
FESR, all'interno della scheda progetto integrato Bassa via della
Valle d'Aosta sentieristica si apprende che il tracciato passerà
per 43 comuni della nostra regione.
Rilevato che attraverso la delibera di Giunta regionale n. 707
del 27 maggio 2016 è stato approvato il tracciato dell'itinerario
escursionistico Bassa via della Valle d'Aosta, nell'ambito del
programma investimenti per la crescita e l'occupazione approvato
con deliberazione di Giunta n. 1748 del 2015, sul quale sono
previsti interventi per un importo complessivo pari a euro 1
milione 485 mila. Il percorso approvato è composto da 24 tappe e
transiterà per 48 comuni della nostra regione, per una distanza di
circa 360 chilometri.
Constatato che attraverso la delibera del 25 ottobre 2019 è
stato deliberato di modificare il tracciato dell'itinerario
escursionistico denominato "Balteus - Cammino balteo", approvato
con la delibera di Giunta regionale n. 707 nell'ambito del progetto
Bassa via Valle d'Aosta, in quanto nonostante i numerosi solleciti
ai Comuni interessati non è stata ottenuta la disponibilità di
alcuni proprietari privati al passaggio dell'itinerario sui propri
terreni e, in mancanza di possibilità alternative, non è stato
possibile realizzare il tratto che avrebbe dovuto collegare il
comune di Roisan al comune di Valpelline e al comune di Doues,
pertanto occorre modificare il tracciato della tappa 11. Inoltre di
approvare il tracciato dell'itinerario escursionistico denominato
"Balteus - Cammino balteo", come riportato nell'allegato A, e di
autorizzare la struttura foreste e sentieristica dell'Assessorato
all'ambiente, risorse naturali e Corpo forestale ad approvare
limitate modifiche nel tracciato, a seguito del possibile
cambiamento dello stato dei luoghi e di sopravvenute esigenze. Di
dare atto che la gestione dell'itinerario è demandata alle
amministrazioni comunali, che pertanto si occuperanno della
verifica periodica e della manutenzione ordinaria del tracciato. Di
approvare, per le finalità di cui alla legge regionale 26 aprile
1993, il segnavia per l'identificazione, tramite segnaletica
orizzontale e verticale dell'itinerario escursionistico "Balteus -
Cammino balteo".
Preso atto che sulla scheda progetto strategico Bassa via della
Valle d'Aosta viene indicato come data inizio prevista il primo
dicembre 2015 e come data termine prevista il 30 ottobre 2021.
Preso atto che sulla scheda progetto strategico integrato Bassa via
Valle d'Aosta - Sentieristica viene indicata come data inizio
prevista il primo gennaio 2016 e come data termine prevista il 31
dicembre 2022 e in modo particolare, per quanto riguarda la data
prevista a inizio esecuzione lavori il primo maggio 2017 e come
data prevista termine esecuzione dei lavori 30 settembre 2022.
Evidenziato che a partire dalle prime fasi del progetto di
massima della Bassa via Valle d'Aosta e anche nei successivi
incontri ed elaborazioni del percorsi i Comuni di Pontey e
Champdepraz sono gli unici territori del fondovalle che non sono
mai stati coinvolti in tale progetto, nonostante si trovino
perfettamente come posizionamento geografico lungo il percorso
naturale della Dora Baltea e soprattutto presentino tutte quelle
caratteristiche tecniche e qualitative sotto l'aspetto storico,
culturale, naturalistico, paesaggistico, enogastronomico della
tradizione che meriterebbero fortemente essere valorizzate e
rilanciate attraverso questo importante progetto Bassa via della
Valle d'Aosta, per promuovere al meglio nel panorama nazionale e
internazionale tutte le peculiarità della nostra Regione.
Ritenuto che la valorizzazione e promozione del settore rete
sentieristica, attraverso la creazione e lo sviluppo di
collegamenti tra i sentieri e percorsi di fondovalle e quelli a
media e alta quota, sono e saranno aspetti sempre più strategici e
fondamentali a livello di offerta turistica per tutte le località
della nostra regione, anche in considerazione delle conseguenze e
limitazioni dovute alla pandemia, con questa mozione si vuole
impegnare gli assessori competenti in materia a portare avanti in
tempi brevi le iniziative necessarie per prendere in considerazione
la problematica sopra esposta e quindi, nell'ottica di una migliore
e più completa promozione e valorizzazione di tutte le località a
media e bassa quota dell'adret e dell'envers della Valle d'Aosta,
procedere attraverso le azioni più idonee ad inserire anche i
comuni di Pontey e Champdepraz, gli unici due comuni del fondovalle
della Regione Valle d'Aosta non rientranti nell'itinerario del
progetto Bassa via Valle d'Aosta, modificando l'attuale percorso
con delle varianti proposte dai Comuni interessati, per valorizzare
al meglio le loro peculiarità, itinerario che ad oggi non è ancora
stato ultimato nell'esecuzione dei lavori in maniera definitiva e
di conseguenza andando anche a elaborare tutte le integrazioni e
variazioni necessarie che si riferiscono all'aspetto della
promozione del prodotto turistico Bassa via della Valle d'Aosta
nella sua totalità.
Presidente -
Siamo in discussione generale. Chi vuole
intervenire? Chiudiamo la discussione generale. Assessore
Jean-Pierre Guichardaz ne ha facoltà.
Guichardaz J. (PCP) -
Grazie consigliere Brunod che mi ha
dato modo di ricostruire anche la complessità di questo progetto,
che ha avuto una genesi non dico antica ma non recentissima. Sono
contento anche che le sia piaciuta la trasmissione Linea Verde,
perché effettivamente credo sia, essendo ancora presente nei canali
sia
social
che su Rai Play, un buon veicolo promozionale. Di
questo devo assolutamente ringraziare la RAI che in questo periodo
ha dato grandissimo spazio alla nostra regione, sia con Linea Verde
che con Linea Bianca. Colgo l'occasione anche per ringraziare tutte
le persone che fanno riferimento in particolare alle nostre
strutture, che hanno davvero seguito e concordato i canovacci e
tutta la parte relativa all'effettuazione di queste importanti
forme di promozione.
Colgo anche l'occasione per rendere merito davvero a chi negli
anni precedenti ha pensato e ha avuto questa intuizione, cioè di
costruire un percorso, tra l'altro interessante sia da un punto di
vista paesaggistico e culturale, ma anche interessante perché non
mette nelle condizioni di essere eccessivamente performanti da un
punto di vista anche atletico, perché è un percorso che può essere
fatto anche da persone che, al contrario del collega Brunod, hanno
sicuramente un allenamento e una capacità performativa inferiore o
comunque non sicuramente alla sua altezza.
Ne approfitto per spiegare di cosa si tratta, in modo tale che
chi ci segue abbia un po' cognizione dell'argomento, al di là della
introduzione molto puntuale che ha fatto il collega Brunod, per
dire che il progetto Bassa via della Valle d'Aosta è cofinanziato
dal programma operativo regionale investimenti per la crescita FESR
2014-2020, quindi è stato cofinanziato dal Fondo europeo di
sviluppo regionale, da fondi statali e regionali. È molto complesso
e si compone di ben sei progetti: c'è un progetto sentieristica che
è in capo alla struttura foreste e sentieristica del dipartimento
risorse naturali e Corpo Forestale dell'Assessorato
all'agricoltura; pista ciclabile, in capo alla struttura edilizia
patrimonio immobiliare e infrastrutture sportive del dipartimento
infrastrutture e viabilità dell'Assessorato finanza, innovazione,
opere pubbliche e territorio; sostegno ai servizi turistici, in
capo alle strutture ricettive del dipartimento; promozione, in capo
alla struttura promozione; tecnologia, comunicazione, informazione
e banca dati, sempre in capo alla struttura promozione
dell'Assessorato al turismo. Questo per dire che è un progetto
estremamente complesso che ha richiesto tra l'altro un
coordinamento e un comitato di pilotaggio che è presieduto dal
coordinatore del dipartimento turismo.
Ho dovuto farmi riassumere un po' l'iter per cercare di capire
anche quali siano stati i passaggi con i Comuni e le
amministrazioni attraversate. Lei ha accennato che ci sono state
diverse interlocuzioni, il tracciato è stato approvato
definitivamente come lei ha ben evidenziato con delibera di Giunta
del maggio del 2016, dopo una serie innumerevoli di consultazioni
con i Comuni. Tali consultazioni erano già iniziate nel 2014,
dapprima con i soli Comuni individuati sulla base di una proposta
di percorso presentato pubblicamente nel 2013, allargata in seguito
anche a quelli che avevano richiesto il loro inserimento dopo la
presentazione pubblica. Fu fatta, io me lo ricordo, all'epoca
eravamo insediati da poco, la presentazione e questo destò
interesse in alcuni Comuni che non risultavano nel primo elenco di
amministrazioni attraversate. Quindi venne richiesto dai Comuni più
sensibili di essere inseriti all'interno, cosa che comportò
numerose modifiche, tanto che nel 2019 è stata approvata una
modifica del tracciato, quello approvato nel 2016, in quanto si è
resa necessaria la soppressione, lei lo accennava prima, del
passaggio nei Comuni di Valpelline e Doues a causa della non
disponibilità all'accesso da parte dei proprietari di alcuni
terreni, che evidentemente volevano mantenerli in capo a sé stessi
e in proprietà. Attualmente il nuovo tracciato ha una lunghezza
complessiva di quasi 360 chilometri, attraversa il territorio di 46
comuni e si suddivide in 23 tappe.
Diciamo quindi che tale iter piuttosto lungo si è concluso e
che, sulla base del tracciato della bassa via approvato, è stata
stabilita la suddivisione in tappe ed è stata tra l'altro
realizzata anche apposita segnaletica che riporta, tra le altre
informazioni, il tempo di percorrenza per ciascuna tappa calcolata
sulla base dell'itinerario approvato. La Bassa via della Valle
d'Aosta - Sentieristica si trova quindi in uno stato di attuazione
molto avanzato e faccio notare che numerose attività di
comunicazione sono già state realizzate, tra l'altro realizzate con
altri progetti: per esempio con il progetto TCI che, se non erro,
scadrà a giugno e che siamo riusciti peraltro a far prorogare, con
il quale abbiamo costruito una
app
che presenteremo a
brevissimo. E poi una serie di materiali di tipo informativo,
comunicativo e promozionale: una monografia con cartina, una guida
anch'essa con cartina, numerosi articoli promozionali, cartacei e
on line
, sia in Italia e sia all'estero. E come le dicevo,
siccome siamo riusciti a farci prorogare questo finanziamento, a
breve dovremmo concludere con la presentazione dell'app e con una
serie ancora di iniziative che sono ancora in nuce. Questo per dire
che è già estremamente in stato avanzato e quindi il materiale e
l'informazione che è stata data, con denaro complessivamente avuto
a disposizione sia del progetto specifico TCI sia del progetto
FESR, ha già una implementazione piuttosto completa.
Come dice lei, quello del Cammino balteo non è solo un percorso
escursionistico, lei lo faceva notare prima, ma è un prodotto nato
proprio con lo spirito di valorizzare anche il patrimonio
culturale, naturale, enogastronomico di tutte le aree attraversate
adiacenti al cammino, anche se non sono attraversate direttamente
dallo stesso. Tant'è che sul sito
web
, proprio per
raccogliere tra l'altro una serie di sollecitazioni non sempre
arrivate dalle comunità, ma arrivate magari dal personale interno
all'assessorato o agli assessorati e ai vari dipartimenti, il sito
web che è in continua implementazione promuove una serie di punti
di interesse, quali ad esempio il Parco del Monte Avic che, seppure
non è attraversato dallo stesso, si ritiene possa costituire
un'interessante deviazione da proporre ai camminatori, anche
integrandola eventualmente in appositi pacchetti turistici.
Merita ricordare, mi dicono e ho verificato, che sulle cartine
interattive del web sono evidenziati tutti i punti di interesse del
nostro territorio di media montagna, punti di interesse che possono
essere questi sì implementati perché il sistema web è un sistema in
evoluzione.
Mi segnalano ancora, proprio in relazione alla questione
specifica che lei pone di Champdepraz e di Saint-Denis, che a
seguito di un incontro con l'assessore al turismo del Comune di
Champdepraz è già stata inserita un'apposita nota sulla tappa 21 a
Châtillon e Verres che recita testualmente: "Adiacente a questa
tappa vale una deviazione il parco naturale Mont Avic, area
protetta di grande interesse ambientale costellata da laghi alpini
e nota per i suoi boschi di pino uncinato. Il parco comprende
l'alta valle del Torrente Chalamy nel Comune di Champdepraz e il
vallone di Dondena nel territorio di Champorcher". Questa è una
nota che è stata inoltrata dall'assessora del Comune di Champdepraz
e che mi segnalano. Tra l'altro il dirigente mi segnala e mi
comunica di aver anche ricevuto la richiesta di chiarimenti sul
tracciato anche dalla vicesindaca del Comune di Saint-Denis, alla
quale è stata garantita la valorizzazione della loro principale
attrattiva culturale, cioè il castello di Cly, peraltro già
presente sulla mappa come punto di interesse. Per Pontey si sta
ragionando - questa è una sollecitazione che però è arrivata
dall'interno, quindi dai nostri funzionari - sulle macine della
Valmeriana, con le stesse modalità attuate per il Parco del Monte
Avic.
Tutto questo per dire che il processo oramai, come l'ho trovato
io, è in stato di assoluto avanzamento e che quindi è la soluzione
preferibile per evitare di mettere in crisi una situazione definita
e stabilizzata da anni. Anche se è vero che il progetto finirà alla
fine del 2022, per una volta i tempi si sono accelerati e siamo
praticamente alle fasi finali e alle fasi iniziali di partenza,
tanto che è già fruibile. Per evitare quindi che ci siano ulteriori
ritardi al pieno avvio e anche poi per dover giustificare,
difficilmente peraltro, un cambiamento rispetto a una serie di
interventi già fatti e finanziati con progetti esterni rispetto ai
finanziamenti, riteniamo che questa mozione, per quanto accoglibile
di principio, non possa essere accolta. Quindi ci asterremo, ma con
la garanzia assolutamente, questo è già stato detto alle
amministrazioni, di continuare a concordare, a negoziare, a
concertare con le amministrazioni e con i territori, per mettere in
rilievo, comunque, punti di interesse che sono sicuramente
arricchenti rispetto alla traccia e al percorso così come è stato
strutturato inizialmente. Noi ci asterremo rispetto a questa
mozione.
Presidente -
Consigliere Brunod ne ha facoltà.
Brunod (LEGA VDA) -
Grazie Assessore per la risposta, che
non è ovviamente molto soddisfacente. Anche noi condividiamo molto
l'importanza di questo Cammino balteo, come abbiamo già ripetuto,
che avrebbe delle grandi potenzialità. Soprattutto, anche se è da
alcuni anni che è partito questo progetto, ma come ha confermato
lei non è ancora terminato, è in fase sì avanzata, però se
veramente uno ci tiene alla Valle d'Aosta e a tutte le sue
ricchezze ci potrebbe essere ancora la possibilità di integrare
queste parti che, come è ben specificato nelle premesse del
progetto Bassa via, dovrebbe essere un progetto ad anello che
valorizza l'
adret
e l'
envers
di tutta la nostra
regione.
Dispiace che questi due comuni che hanno tante peculiarità non
vengano inglobati all'interno del percorso. Sono a conoscenza
anch'io, ce l'ho qui stampato, quell'inserimento che è stato fatto
- come dice lei - su richiesta del Comune di Champdepraz. Sono due
righe messe lì, ma che alla fine non hanno nessun valore, perché se
io metto per esempio a Carema un grande cartello "Qui dietro c'è la
Valle d'Aosta, è molto bella, andateci" non è che ha un grande
effetto mettere due righe. Capisce che se io non li porto con il
sentiero sulle ricchezze di un territorio, è difficile che uno ci
vada o che uno vada nel sito Cammino balteo, poi deve aprire la
sezione delle tappe, poi deve aprire una tappa e poi magari lì
all'interno della tappa vede due righe scritte così.
Capisco che è una cosa avviata, però sono sicuro che se uno ha
la volontà, ci siano le possibilità di inserire questi due comuni
all'interno. Soprattutto perché credo che lei sappia che nel
geonavigatore in Valle d'Aosta, dove ci sono tutti i sentieri,
quelli segnalati con cartellonistica ufficiale della nostra
regione, da Chambave parte la sentieristica che collega con Pontey
e che sale alla Valmeriana, con possibilità di scendere su
Bellecombe, dopodiché transitare al castello di Ussel, quindi un
castello a cui la Regione tiene in molto particolare, e da lì
optare se scendere e proseguire su Châtillon, oppure andare al
Ponte delle Capre, un altro punto molto particolare sia per quanto
riguarda la Bassa via che per la ciclovia baltea.
Questi sono alcuni spunti. Dispiace perché guardando il progetto
Bassa via si nota, come può anche lei vedere e tutti possono
constatare, che tanti comuni vengono toccati addirittura due volte
dal tracciato, per esempio Antey-Saint-André, Arnad con doppio
passaggio all'andata e al ritorno nello stesso punto, quindi con un
percorso che si sovrappone, Châtillon, Donnas, Fontainemore, Hône,
La Salle, Lillianes, Morgex, Nus, Perloz, Pont-Saint-Martin,
Saint-Denis, Saint-Nicolas, Saint-Vincent, Verrayes, Verrès.
Capisce che io ovviamente magari rispetto ad altri sono più
appassionato di questo settore, perché vado quotidianamente ad
allenarmi. È per quello che dico che ci sarebbero delle grandi
potenzialità e ancora un grande margine di miglioramento a questo
tracciato, perché molte volte se un tracciato all'andata e al
ritorno viene sovrapposto, mi chiedo perché in altri posti almeno
transitare o all'andata o al ritorno non si sia potuto fare. Su
sentieri che ci sono già e che quindi non richiederebbero dei
grandi interventi. Basterebbe andare a posizionare la placchetta
sulla cartellonistica già esistente, due pennellate di vernice per
fare il simbolo Bassa via Valle d'Aosta, integrarlo nelle
applicazioni, che con gli strumenti odierni non è così difficile,
quindi con dei costi relativamente bassi si potrebbe - se c'è
volontà e si crede fortemente in questo progetto - realizzare.
Questo dispiace molto, anche perché, come abbiamo detto prima, lei
ha visto il successo che ha la Bassa via a livello mediatico, però
non basta solamente valorizzare questi progetti quando arriva la
televisione, bisogna crederci fortemente fin dall'inizio e
costantemente.
Volevo anche prendere spunto da un passaggio di un articolo del
24 marzo. Il titolo non è collegato a questo, però poi all'interno
c'è un passaggio che, secondo me, è molto importante: "Spazio alle
nuove tecnologie per ripartire, la Regione gestirà un suo avanzo di
185 milioni". C'era una domanda all'assessore: "Nei settori in cui
è responsabile restano alcuni problemi cronici, la riforma
dell'Office du tourisme, ad esempio" e lei risponde "È una riforma
necessaria, ma di per sé è una questione tecnica che incide sulla
organizzazione per superare alcune criticità. Bisogna ripensare a
tutto il sistema, l'office deve diventare un regista di un
meccanismo in cui i diversi attori devono insieme fare
programmazione e coordinare la comunicazione. L'altra riforma di
cui si parla da tempo è quella del marchio ombrello da dare al
turismo".
A me interessa poco il marchio di per sé e vorrei invertire il
paradigma. Bisogna prima valorizzare gli straordinari ingredienti
di cui la Valle d'Aosta dispone, come l'ambiente, l'offerta
culturale, il suo patrimonio etnico linguistico, poi bisogna creare
dei piatti, cioè offerte interessanti, dopodiché serve qualcuno che
componga il menu. Questo secondo me è il marchio ombrello, un comun
denominatore per tutto ciò che la Valle ha da offrire, un valore
aggiunto che tutti gli operatori dovrebbero avere interesse a
utilizzare e purtroppo al momento non è sempre così.
Secondo me qua c'erano proprio le possibilità affinché ci
fossero tutti gli ingredienti per fare veramente un qualcosa di ben
fatto e finito. Dispiace che lei dica che il concetto è valido, che
è una proposta molto interessante, però poi chiude la porta. Questo
ci dispiace molto perché, come dicevo prima, noi abbiamo tanti
itinerari importanti: la Via Francigena, la Via delle Gallie, la
route
Chemin des Vignobles. Di questo itinerario, di questo
progetto anche pochi giorni fa se ne è riparlato e si è constatato
che per esempio da Nus a Pont-Saint-Martin ci sono tre o quattro
itinerari che transitano al 90 percento di nuovo sullo stesso
tracciato, perché il Cammino balteo ripercorre quasi esattamente
quei tracciati lì. Allora perché non valorizziamo in una maniera
più ramificata la Valle d'Aosta, per far sì che abbiamo dei veri
collegamenti, delle interconnessioni da fondovalle alla media
montagna e alle nostre alte vie? Questo è il concetto che io volevo
rappresentare con questa mozione.
Presidente -
Se non vi sono dichiarazioni di voto su
questa mozione, passerei alla votazione. Consigliere Marguerettaz
per dichiarazione di voto.
Marguerettaz (UV) -
Nella dichiarazione di voto, nel
confermare l'astensione, volevo semplicemente dire che molte volte
diamo importanza a un aspetto che è sicuramente da tenere in
considerazione, ma non è l'unico, ovvero il percorso. I percorsi
sono funzionali a un prodotto, a un progetto, quindi il fatto che
vi siano dei percorsi che si sovrappongono di per sé non è un
limite, perché sono delle chiavi di lettura diverse. Nel momento in
cui io ho dei soggetti che sono interessati all'enogastronomia,
faranno quel percorso con un'attenzione specifica alle produzioni e
alle offerte enogastronomiche. Nel momento in cui io ho un
interesse spirituale, io farò quel percorso cercando di andare a
trovare quei siti che hanno un interesse per me di natura
spirituale, con chiese o con luoghi di particolare interesse. Sullo
stesso percorso posso avere degli interessi di natura
storico-culturale. Quindi il problema non è semplicemente e solo -
è un aspetto da considerare - di itinerario, ma anche del lavoro
che si fa ed è chiaro che, oltre a dare la chiave di lettura, noi
dobbiamo cercare di fare delle convergenze con coloro che poi
agiscono sul territorio, in modo tale che l'offerta sia adeguata
alla promozione. Nel momento in cui io valorizzo un percorso
enogastronomico, poi devo avere delle aziende sul luogo che mi
fanno questa proposta, che vendono i loro prodotti, che li
presentano, che li sanno raccontare.
Quindi io capisco,  anche se l'approccio è quello sportivo,
va bene, ma se il prodotto è un prodotto turistico ecco che oltre a
valorizzare i sentieri c'è da fare un lavoro importante sul
territorio, dove si creano delle convergenze con gli attori. Si
parlava anni fa delle valorizzazioni per i percorsi ciclistici: nel
momento in cui io introduco e faccio queste attività, ho la
necessità poi di avere le persone che mi danno un prodotto che sia
adeguato. Quindi se io vado in bicicletta e arrivo nel punto
interessante alle tre del pomeriggio, devo poi avere un ristorante,
devo avere qualcuno che mi dà da mangiare alle tre del pomeriggio,
perché in caso contrario io ho fatto una promozione, ho fatto
un'attività, il percorso è molto bello, ma poi l'aspettativa del
fruitore non è adeguatamente supportata.
Ogni lettura che noi possiamo fare è interessante a prescindere,
quindi tutte le cose che dice Brunod sono delle cose che meritano
un'attenzione, ma non è l'unico discorso. Io credo che ci sia
spazio per fare tutti i ragionamenti che vogliamo a prescindere dal
percorso. Credo che il cantiere sia aperto a prescindere dalle
bandierine e dai percorsi. Era per dire che non mi stupisco che ci
siano, su determinati punti, delle sovrapposizioni. D'altra parte,
la Valle d'Aosta ha alcune definizioni, quindi noi su certi tratti
di strada ovviamente non possiamo cambiare: è la Via Delle Gallie,
è la Via Francigena, è la Via del Commercio, lì deve passare e non
è che possiamo inventarci delle cose particolarmente diverse.
Presidente -
Consigliere Brunod per dichiarazione di
voto.
Brunod (LEGA VDA) -
Ho ascoltato bene le riflessioni del
collega consigliere Marguerettaz e condivido pienamente i suoi
ragionamenti. Non stiamo parlando di gare, ma di percorsi che
valorizzano tutti gli aspetti della nostra regione e siamo
pienamente d'accordo. Io penso che anche il collega Marguerettaz
conosca bene gli itinerari del percorso Balteo e dove transiti. Io
sono originario di Châtillon e adesso vivo a Champdepraz: da
Saint-Vincent sale su fino a Nissod, fino a Col Serena e va a
Promiod. È una bella salita, bella lunga con un certo dislivello e
in quel tratto lì non c'è nessuna struttura ricettiva, non c'è
nessun appoggio o sostegno come lasciava prima intendere lui. Era
questo il senso, che se guardiamo questo non facciamo niente. Molte
parti dell'itinerario Bassa via hanno un po' queste problematiche,
però se noi non andiamo incontro non ci sarà poi chi crea
investimenti, chi fa turismo e via dicendo.
Condivido pienamente che i tracciati e gli itinerari storici, la
Via Francigena e la Via delle Gallie, ovviamente debbano rimanere
nel loro sito originario. Quindi, proprio perché questo progetto,
che non è ancora terminato e che è partito alcuni anni fa, aveva la
possibilità di offrire una promozione e valorizzazione di parti di
Valle d'Aosta che non erano ancora toccate. Secondo me tutti i
comuni hanno tanti aspetti, tante peculiarità, e ripeto,
soprattutto dove non ci sono da fare dei grossi interventi, secondo
me era ancora più facile valorizzarli con dei costi relativamente
bassi.
È per questo che abbiamo portato questa iniziativa, perché ci
crediamo fortemente e speriamo che, anche se oggi voi non siete
così convinti, però raccogliate queste suggestioni e magari
prossimamente riuscirete a incastrare questi tasselli per
migliorare ancora.
Presidente -
Consigliera Spelgatti ne ha facoltà.
Spelgatti (LEGA VDA) -
Collega Marguerettaz ho capito
perché a lei è capitato proprio il posto dove c'era prima la
collega Minelli e vedo che sotto questo profilo andate
assolutamente d'accordo. Le pongo una domanda: ma lei ha mai fatto
sport in vita sua? È mai andato in bicicletta in vita sua? Perché
la domanda è questa: come fa a venire a dire che dobbiamo
aspettare, per decidere quelli che possono essere i percorsi da
sponsorizzare a livello di iniziative che abbiamo fatto l'altra
volta, quindi di
app
e di circuiti da poter sponsorizzare,
il fatto di avere le strutture; perché uno quando va in bicicletta,
poi arriva su e non si trova il ristorante piuttosto che altro. Ma
normalmente uno che fa sport e ha voglia veramente di farsi dei
giri di un certo tipo, non pensa poi di andare al ristorante. Poi
non è un problema e chi vuole farlo anche andando al ristorante
benissimo, avrà il ristorante, ma ci sono dei percorsi che non
necessitano di ristorante, perché comunque uno si porta dietro
quello che si deve portare dietro per mangiare. Di conseguenza,
veramente noi dobbiamo pensare di creare i circuiti e di aspettare
di vedere di fare i circuiti dove poi ci siano delle strutture
ricettive? Deve essere questa la logica nel momento in cui noi
sponsorizziamo? Io adesso sono passata alla parte dei percorsi
delle bici, visto che lei ha fatto un collegamento che non mi è
piaciuto minimamente. Lo ha detto perfettamente il collega Brunod:
noi prima dobbiamo fare le cose, poi le attività imprenditoriali
arrivano dopo. Se nel momento in cui noi cominciamo a creare delle
zone in cui girano le biciclette, e ci sono molti atleti che girano
che siano in bicicletta o che siano a piedi, nascono poi le
attività imprenditoriali, ma è il contrario: non è che noi dobbiamo
fare i percorsi dove ci sono delle attività imprenditoriali, è la
logica che manca in tutto questo.
Presidente -
Consigliere Marguerettaz per fatto
personale, la invito a specificare il fatto e ad attenersi a
quello, grazie.
Marguerettaz (UV) -
Il fatto personale è la domanda
specifica della collega Spelgatti. Sicuramente sono stato iscritto
e sono iscritto in diverse federazioni collegate al CONI, quindi la
risposta è positiva. Ma le faccio un'altra domanda: ma lei ha mai
fatto un'attività imprenditoriale? Ha mai capito quello che può
essere un progetto imprenditoriale e una promozione? Forse deve
rimettere a posto alcuni concetti. Io non ho mai visto fare la
promozione di un prodotto che non esiste, quindi nel momento in cui
lei fa delle attività e sono solo sportive, lo ha detto Brunod, ma
Brunod lo ha chiarito e ha detto "Io non parlo di sport". La Bassa
via, come si chiamava all'inizio, come il Cammino balteo, non è un
progetto sportivo, è un progetto molto più ampio. Quindi la prego
di rivedere un po' i fondamentali delle attività
imprenditoriali.
Presidente -
Vi invito a non trasformare la discussione
in un dialogo tra di voi, altrimenti, potreste incontrarvi fuori
dal Consiglio e chiarirvi sui vostri palmarès sportivi, eccetera.
Consigliera Spelgatti la invito a essere sintetica sul fatto
personale, ne ha facoltà.
Spelgatti (LEGA VDA) -
Collega Marguerettaz, sì, le do
anch'io risposta positiva, anche partendo già solo dal presupposto
che chiaramente io faccio politica da pochissimo tempo, come lei sa
benissimo, e di conseguenza arrivo dal privato come tutta la mia
famiglia e quant'altro.
Il punto è questo, torniamo sul tema. Io ho fatto un passaggio
differente, ho detto: sono passata a risponderle perché ha lei
tirato in mezzo il discorso della mozione, delle piste ciclabili e
che non era delle piste ciclabili, ma di tutti i percorsi ciclabili
che sono diversi dalle piste ciclabili. E ha detto che il percorso
ciclabile dobbiamo aspettare e di vedere di farlo passare dove c'è
l'attività imprenditoriale. Lei ha tirato fuori questo argomento,
quindi io le sto rispondendo e infatti ho detto: io sono passata
dalla mozione a parlare della parte delle ciclabili. Quindi se noi
aspettiamo di portare la gente a fare i giri in bicicletta e di
dargli poi l'attività anche per poter mangiare, non arriveremo mai
da nessuna parte, perché i percorsi saranno comunque limitati
rispetto a quello che è l'intento che noi abbiamo.
Presidente -
Se non vi sono altri interventi, passiamo
alla votazione della mozione. La votazione è aperta.
Appello nominale dei consiglieri presenti in remoto sulla
piattaforma Zoom.
Lavevaz (UV) -
Astenuto.
Marzi (AV-SA) -
Astenuto.
Presidente
-
La votazione è chiusa.
Esito della votazione:
Presenti: 35
Votanti           
: 35
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Lavevaz e Marzi)
La mozione non è approvata.
