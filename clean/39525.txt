Classificazione
CASA DA GIOCO



Oggetto del Consiglio n. 2682 del 5 aprile 2017 - Resoconto
OGGETTO N. 2682/XIV - Approvazione di mozione: "Attivazione
di interventi per scongiurare la crisi della Casino
S.p.A.".
Rosset (Presidente)
- Con 27 Consiglieri presenti
possiamo iniziare i lavori.
Siamo al punto n. 19 dell'ordine del giorno. Ricordo che siamo
in discussione generale. Chiederei per gentilezza un po' di
puntualità, grazie. Ha chiesto la parola il Consigliere Rollandin;
ne ha facoltà.
Rollandin (UV) -
Il tema che ha impegnato l'aula questa
mattinata seguiva l'ultima discussione molto accesa fatta in questo
Consiglio, dedicata quasi interamente al problema della Casino e
dei riverberi che su questo c'erano in relazione a tutta una serie
di condizioni. Vi sono poi stati una serie di incontri preparatori
con le forze sindacali che hanno seguito fin dall'inizio queste
problematiche e le ringrazio, per allora e per oggi, per quanto
stanno facendo a difesa di una situazione che conosciamo e con le
difficoltà di cui stiamo parlando. In quell'occasione avevamo preso
in considerazione i principali problemi che erano proiettati sulle
preoccupazioni emerse, e soprattutto su come si poteva evitare di
giungere a certe conclusioni.
Con la presentazione di questa mozione - e come hanno già detto
molto bene i colleghi che mi hanno preceduto - si vuole
sostanzialmente capire alcune situazioni e soprattutto poterle
spiegare all'interno della Commissione competente. Oggi qui si è
detto molto, anticipando anche alcuni problemi che verranno
riportati nella Commissione competente, è abbastanza normale.
Sostanzialmente, però, si vuole capire perché non si è dato
applicazione alla legge n. 20 appena approvata per quanto attiene
il tema della trasparenza e della pubblicizzazione delle norme e
che deve essere fatto obbligatoriamente; se ci sono degli indirizzi
dell'Amministrazione al neoamministratore e, soprattutto, come si
intende intervenire per evitare i due aspetti che sono
particolarmente urgenti, al di là del risanamento: evitare i
licenziamenti e i problemi degli esodati, problemi che già in
quell'occasione erano stati messi in evidenza. Sempre allora, si
era detto chiaramente che l'unica soluzione a queste problematiche
era quella di trovare dei fondi che permettessero di uscire da
questa
impasse
. Sotto questo profilo io credo sia giusto
fare un po' di chiarezza, perché - come qualcuno ha già ricordato -
su questo noi ci eravamo concentrati già in fase di preparazione
della finanziaria 2017, cercando di mettere in evidenza l'esigenza
di alcuni interventi, che non erano una regalia o un qualcosa fatto
a casaccio e a
spot
, ma interventi mirati per la
restituzione delle somme spese per la ristrutturazione del Casinò,
utilizzando anche il fondo di 28 milioni che la Casino aveva.
All'inizio nella prima bozza si era parlato di "ristoro" e si
faceva riferimento ad una lettera inviata ufficialmente dall'allora
responsabile contabile, il quale diceva che in base ai conti della
società si aspettavano dalla Regione 48 milioni; allora si era
ragionato su quella situazione. Parliamo di fine ottobre, anzi,
fine settembre, quindi avevamo logicamente tutto il tempo per
discuterne e per cercare di capire come intervenire. Su questo si è
aperto un dibattito molto ampio, c'era chi diceva che questi soldi
potevano anche non essere dovuti, ma tutti gli atti che abbiamo
prodotto dicono che sono soldi dovuti. Quando si parla del famoso
"può", non vuol dire che si può o no, è autorizzato, il "può" vuol
dire che "è autorizzato a". Questo stava a significare e a dire in
modo chiaro che questi soldi sono dovuti alla Casino.
Successivamente c'è stato un lungo dibattito, molto approfondito,
con i responsabili finanziari della Casino, con i responsabili
contabili e con il Collegio sindacale che ha permesso di
evidenziare come poteva essere ulteriormente chiarita quella famosa
somma a disposizione dei 19 milioni riferita agli investimenti che
possono essere utilizzati normalmente: i famosi "investimenti
speciali" di cui parla sempre il collega Gerandin e che sono
finanziabili (l'abbiamo già spiegato tre volte, e lo spieghiamo per
la quarta). È un termine utilizzato per indicare gli investimenti
che non sono legati al patrimonio. Questo è l'unico chiarimento che
voglio fare ancora una volta.
Fatta questa disamina, si era arrivati ad un dovuto di 43
milioni nei confronti della Casino, che era quanto noi dovevamo
mettere. Perché torno lì? Perché oggi, con molta leggerezza da una
parte, si parla di interventi, e in che termini se ne parla? Perché
possono essere visti in diverso modo. Voglio anche ricordare che,
siccome vi erano alcune perplessità su questo intervento di 43
milioni, avevamo chiesto il parere
pro veritate
- di cui
abbiamo già detto molto - che prima non era voluto; adesso è stato
fatto, ma non abbiamo ancora le conclusioni. Nel contempo avevamo
addirittura immaginato di fare un prestito garantito da parte della
Regione per poter dare contezza, sviluppo e il tempo giusto per
intervenire. Soprattutto volevamo fosse chiaro che l'intervento
avrebbe permesso alla Casino di non sprecare soldi - perché, come
qualcuno dice, se le diamo i soldi poi li spende - evitando alla
stessa di dover fare ricorso alle banche con oneri che, alla fine,
sarebbero in più, sono oneri che in qualche modo vanno a gravare
sulla finanza pubblica e possono essere addirittura considerati
come danno erariale. Io, dando direttamente il dovuto, evito che ci
sia un intervento fuori dalla normalità e quindi risparmio dei
soldi che oggi invece sto sprecando. Voglio dire questo perché è
legato alla problematica importante di cui parliamo da giorni.
Sul discorso dell'evitare i licenziamenti adesso mi sembra siano
tutti d'accordo, però per evitarlo se non ci sono i soldi è
automatico che scatterà questa tagliola; tagliola che non è stata
voluta dagli amministratori - vorrei ricordarlo - ma quando c'è
stata l'assemblea c'è stato un provvedimento obbligatorio
dell'amministratore della Casino, era "obbligatorio". È stato
spiegato anche ai sindacati, i sindacati conoscono molto bene la
questione e ciò che si vuole evitare in modo assoluto. Perché siamo
andati su questa linea? Perché questa mattina ho sentito fare
affermazioni un po' azzardate su come si è interpretato quello che
noi avevamo messo nella legge finanziaria sulla privatizzazione.
Noi avevamo detto che per "privatizzazione" non s'intendeva dare la
società a qualcun altro, ma di privatizzarne la gestione. Se
qualcuno ha la cortesia di andare a vedere il programma siglato a
suo tempo, vedrà che si parlava proprio di questo, il che è molto
diverso da quello che invece qualcuno adesso adombra come
possibile: di far pure dei debiti, li trasformiamo in azioni e poi
qualcuno se le prende, e buonanotte! Noi vorremmo evitare questo,
francamente, e per evitarlo occorre uscire da questa importante
differenziazione che a qualcuno non è assolutamente chiara. Quando
parlavamo di privatizzazione, di incontri ufficiali con Hard Rock,
era riferito alla gestione e non alla proprietà, come invece
stamattina tanti hanno detto in modo assolutamente non
corretto.
Perché non abbiamo chiesto questi chiarimenti in Commissione?
Perché oggi tutto questo è nebuloso e si trasforma in un
"procrastiniamo, vediamo" o "rilanciamo con il famoso piano". Io
l'avevo anche chiesto in questo periodo, quando si è voluta fare la
prima dichiarazione di avere un piano entro il 31 dicembre, ma
ricordo tra parentesi che tra fine dicembre e gennaio il dottor
Scordato se n'è andato, quindi non c'era più nessuno che poteva
automaticamente predisporlo, tranne i responsabili amministrativi
rimasti, e chiaramente non l'hanno fatto. Vorrò vedere comunque il
piano che adesso voi avete procrastinato con la legge n. 2: se non
vado errato, avevamo detto che con la legge n. 2 dal 31 marzo il
piano avrebbe dovuto esserci, legge che adesso è stata ancora
prorogata, mi sembra di aver capito. Comunque, al di là di questo,
per quel poco che abbiamo potuto vedere ultimamente dopo aver
lungamente riflettuto, sostanzialmente i piani che circolano e che
verranno predisposti - e possiamo quasi scommettere che anche per
il nuovo piano sarà così - non potranno prescindere da tre punti
sostanziali: personale, clientela e gestione.
Il personale è il punto
clou
. Sul personale voglio tra
l'altro ricordare che intanto procrastinando è scaduto il contratto
precedente, per cui oggi il personale costa più di prima, perché è
scattato di nuovo il meccanismo precedente. Pertanto il meccanismo
del contratto che era stato oggetto di un referendum adesso è
scaduto, non è più applicato, e quindi si paga di più di prima in
attesa del nuovo contratto. Questo è uno dei punti chiave della
discussione.
La clientela. La clientela italiana - hanno già detto molto bene
alcuni colleghi - sappiamo che non ha più molto da dire. Sulla
clientela straniera, invece, per carità, ci saranno stati dei
difetti nell'immaginare la clientela cinese, non avevamo nemmeno la
capienza per il loro gioco articolato su ventiquattro ore, di avere
i soldi nel caso di vincite straordinarie per pagarli, detto tra di
noi, quindi diventava un problema importante. Sulle fasi del gioco
qualcuno ha detto che oggi si va sul gioco elettronico o sul gioco
on line
: queste sono le due posizioni su cui, soprattutto
sul gioco elettronico, si andrà ad impostare il nuovo piano. Non ci
saranno altre scelte.
Sul problema del personale oggi abbiamo anche fatto una
discussione "segreta". La collega Morelli aveva chiesto notizie
sulle dieci assunzioni che ci sono state. Io ho capito dieci, poi
vedremo il verbale se non ha detto dieci, ma secondo me ha detto
dieci. Comunque su queste dieci persone è emerso in modo chiaro -
come avevamo detto e come è stato confermato - che non c'è stato
nessun avanzamento non giustificato. Ci sono tutti i dati e li
avremo, anche con il resto che abbiamo chiesto. Non ci sono state
promozioni. Ci sono stati avanzamenti, attribuzioni di funzioni, e
ci sono state due declaratorie contrattuali, ma sono cose
diverse.
Voglio solo chiarire che sul personale - forse è bene ribadirlo,
e qui l'abbiamo già detto diverse volte - non mi sembra siano mai
stati fatti concorsi per assunzioni alla Casino, mai, quindi le
dita nella marmellata le hanno messe tutti: chi più, chi meno.
Presidente -
Collega Nogara, per favore.
... Non stiamo a dire certe cose adesso, solo perché...
Presidente -
Non attiviamo la gazzarra, per cortesia.
... se qualcuno non mantiene la stessa casacca vuol dire che non
era prima in una certa compagine. Non stiamo a dire questo, perché
altrimenti andiamo ancora più lunghi.
Il problema di oggi è la posizione relativa al Casinò: siamo
partiti nel 2013 con una Casino che si doveva chiudere, sono stati
fatti degli investimenti, e io non entro nel merito se sono stati
fatti perfettamente o no. Noi abbiamo tutti i pareri, i controlli,
i collaudi di quanto è stato fatto, poi se ci sono altre cose vi
saranno dette. Non so se ho capito male o se non si è espresso bene
il responsabile attuale, ma mi pare abbia detto che la Casa da
gioco è una casa importante, fatta bene dal punto di vista della
struttura, almeno dalle notizie che abbiamo. "Era una Ferrari":
questa è l'affermazione dell'attuale responsabile, e comunque tutte
le affermazioni sono di quel tipo.
Con questa mozione noi volevamo una cosa abbastanza semplice:
che tutte queste spiegazioni, che cosa si vuole, come, con chi,
come sono state prese, quali indicazioni, fossero fornite in
Commissione. Qui si è voluto fare un dibattito e noi l'abbiamo
accettato volentieri, però la nostra richiesta andava in questa
direzione: tenuto conto che non abbiamo avuto nessuna notizia in
merito - alcune sono pervenute oggi - vi chiediamo solo di andare
in Commissione e dircele. Non abbiamo fatto nessun'altra
affermazione che non sia in linea con quanto abbiamo detto
periodicamente in quest'aula e che siamo ancora qui a
sostenere.
A noi interessa il fatto che si trovino i soldi per evitare i
licenziamenti e per rispettare gli impegni, in particolare quelli
degli esodati. È chiaro che poi bisogna mettere mano a tutto il
resto del programma e spero che venga presentato. Nel programma io
credo però che non ci si potrà esimere dal parlare dei tre temi da
me appena accennati, declinandoli nel modo che sicuramente sapranno
fare i nuovi amministratori, o almeno speriamo.
Presidente -
Non ci sono altre richieste di intervento.
Dichiaro chiusa la discussione generale. Ha chiesto la parola
l'Assessore Chatrian; ne ha facoltà.
Chatrian (ALPE) -
Devo dire che ho apprezzato molto i
toni pacati di questa mattina. È un
dossier
difficile,
complesso, su cui in questi ultimi sei mesi, più di prima, abbiamo
avuto modo di discutere e di confrontarci tantissime volte. Ho
accettato questa delega importante tre settimane fa. Vi assicuro
che, incontrando le persone, numerose sono quelle che mi chiedono
se sono stato un incosciente o se ho magari quella follia di chi
non ha ancora una certa età. So di essermi preso un'alta
responsabilità, ne sono cosciente; poi magari qualcuno non apprezza
queste parole, ma comunque volevo dirvelo, serenamente. Altro
passaggio dopo la discussione di questa mattina: vorrei
tranquillizzare il Consiglio e la comunità valdostana perché
abbiamo un disegno, un percorso, e questo percorso sarà confrontato
nelle sedi opportune, prima in Commissione, poi in Consiglio, e
dopo entrerò nel merito.
In prima battuta abbiamo a cuore il salvataggio dell'azienda, e
questo già da quando eravamo all'opposizione. Penso che
l'opposizione abbia un suo ruolo: quello di pungolare il Governo,
la maggioranza, di mettere in evidenza eventualmente certi fatti,
quantomeno la situazione, e ogni tanto di portare anche delle
proposte. In seconda battuta, ma non per importanza, vogliamo
salvare i posti di lavoro. Terzo: l'economia del territorio,
diretta e indiretta. Quarto: vorrei rassicurare anche qui il
Consiglio e la comunità valdostana che nessuno ha intenzione di
svendere la nostra Casa da gioco. Il quinto è un preambolo dopo
aver ascoltato l'ampio dibattito di questa mattina. Vorrei
puntualizzare le dichiarazioni che ho fatto sui lavoratori, perché
in questi giorni mi sono permesso di dire che tutti devono fare la
loro parte: la proprietà, noi, l'azienda tramite il nuovo
Amministratore unico che è stato nominato e, in terza battuta,
molto importanti, i dipendenti. Non mi soffermerò su altre
considerazioni fatte, ma vorrei metterne in evidenza una. C'è stato
solo un intervento questa mattina, che io reputo di cattivo gusto,
non bello, soprattutto non utile al dibattito, da cui prendo in
maniera serena le distanze; di cattivo gusto, brutto, fuori luogo,
soprattutto indubbiamente non utile al dibattito, secondo me.
Ho voluto fare queste premesse, proprio a seguito della
discussione che c'è stata questa mattina, per mettere in evidenza
il fatto che, come Governo e come maggioranza, accogliamo la
mozione che ci avete presentato e illustrato. Chiederei subito alla
Presidente Morelli di calendarizzare l'audizione con il nuovo
Amministratore unico e, se ritenete, anche con il sottoscritto;
sarà comunque la Commissione a decidere il percorso.
Collega Marguerettaz, o collega Perron, io penso che non ci sia
l'esigenza di emendare il punto n. 2 della mozione illustrata
questa mattina; sui nuovi piani di risanamento
ça va sans
dire
, penso che nel momento in cui il piano di ristrutturazione
è confezionato, costruito e messo in campo, a quel punto si farà un
altro incontro a livello di Commissione.
Qualche considerazione su cos'è successo negli ultimi sei mesi.
Diversi colleghi oggi hanno fatto un po' di storia, di cronologia
sul dibattito amministrativo e politico che abbiamo avuto in questi
ultimi sei mesi. Io penso sia importante ripercorrere brevemente,
in maniera molto sintetica, cosa è successo. A fine ottobre,
all'interno del documento di economia (Defr), nessuna particolare
criticità era stata evidenziata dall'allora Giunta regionale. È
stato detto anche da altri, ma è importante comunque ripercorrere
un po' il dibattito che io definisco politico e amministrativo.
Successivamente l'idea del passato Governo era quella di finanziare
ed integrare, tramite l'articolo 19, un ristoro prima di 48 e poi
di 43 milioni di euro. Non mi dilungo, questo lo diceva bene il
collega Baccega: questa è la strada individuata dal passato
Governo. Il 14 dicembre 2016 poi, durante la discussione sulla
finanziaria, si decise di congelare quella liquidità e approvare un
ordine del giorno in cui si diceva di scrivere prima nero su bianco
un documento, un piano che dica cosa si deve fare, come si deve
rilanciare, quali sono le solite tre azioni da mettere in campo:
clientela, riorganizzazione dell'azienda e personale (sono sempre
le tre che da diversi mesi riproponiamo). Quell'ordine del giorno
sanciva quindi la necessità di scrivere prima di tutto un piano.
Successivamente, mi sembra - da come ho capito in queste due
settimane e mezzo - che nessuno abbia incaricato nessuno, né
all'interno, né all'esterno, di redigere un piano, nonostante
l'ordine del giorno approvato all'unanimità il 14 dicembre 2016, ma
ormai quella è storia.
Il 7 febbraio - questa è storia molto recente -il Consiglio
regionale ha invece approvato una legge che modifica un po' il
passato percorso, la legge n. 2/2017, in cui si dice che prima
bisogna predisporre un piano di ristrutturazione aziendale
finalizzato alla valorizzazione degli investimenti. Se sono stati
fatti grossi investimenti, bene, male, di chi è la responsabilità
non è adesso
à la une
, ma nella legge è stato inserito
proprio questo passaggio. Prima si fa il piano di ristrutturazione
aziendale che in pancia deve avere un proprio piano industriale:
chi fa che cosa, come, in che maniera da poter rilanciare la Casa
da gioco ed evitare comunque la perdita di posti occupazionali, e
poi eventualmente si scelgono le due strade, che sono molto
importanti. C'è il problema della liquidità, che chi mi ha
preceduto conosce molto bene, penso quanto me in queste prime due
settimane, e la legge, approvata all'unanimità, sulla quale abbiamo
scritto il passaggio proprio per evitare ogni equivoco:
"L'eventuale sostegno finanziario è comunque disposto
successivamente all'approvazione del piano di ristrutturazione
aziendale da parte del Consiglio". Questa è la legge che abbiamo
approvato tutti insieme e che, secondo me, in questo momento è
quella che detta un po' l'agenda e l'operazione, al di là di quello
che non è andato prima ad ottobre, novembre, dicembre. Qualcuno non
ha dato gambe però a quello che è stato fatto ad ottobre, novembre
e dicembre: c'erano degli ordini del giorno ma l'azienda non ha
dato gambe, c'erano delle leggi ma qualcuno non ha dato seguito.
Ciò detto, quello ormai poco ci interessa.
Per tornare a noi, dopo la legge, l'Amministratore unico lancia
la procedura di licenziamenti il 20 febbraio. Nel mentre c'è un
altro passaggio importante: il dottor Scordato ci abbandona, mi
sembra nel mese di dicembre, e nel mese di febbraio l'avvocato
Sommo rassegna le proprie dimissioni. Questo è un dato che comunque
non possiamo sottovalutare. Il 1° marzo poi, la Giunta - tranne il
Presidente e il collega Viérin - dà le dimissioni; il 10 marzo si
instaura la nuova Giunta e vengo nominato Assessore con questa
delega.
A questo punto cosa ho fatto e cosa abbiamo fatto come Governo?
Abbiamo cercato subito una persona che avesse un alto profilo,
disponibile, che accettasse la sfida di un dossier delicatissimo
senza risorse, sapendo perfettamente che c'era una legge approvata
dal Consiglio regionale, che diceva: prima mi fai il piano, mi
confezioni un piano di ristrutturazioni, c'è una procedura di
licenziamento in mezzo, ma prima di questo il tutto deve essere
approvato in Consiglio regionale, e dopo eventualmente il pubblico
o gli istituti bancari possono nuovamente mettere in campo delle
liquidità. Cosa abbiamo fatto in queste due settimane e mezzo?
Siamo sotto una totale emergenza, non posso negarlo, abbiamo la
scadenza dei posti occupazionali e poi c'è l'altra scadenza
importante: la società è completamente e totalmente impiccata. Lo
sapete, lo sappiamo, e penso che anche la comunità valdostana lo
sappia.
Nel momento in cui è stato nominato il nuovo Amministratore
unico gli abbiamo subito messo un obbligo fondamentale: nel giro di
un mese deve produrre un piano di ristrutturazione aziendale, in
modo che si possa avere un piano industriale serio, robusto,
profondo, non farlocco come è successo in altre occasioni, per
poter rilanciare un'azienda che in questo momento è in grandissima
difficoltà. L'Amministratore in questi nove giorni ha cercato di
ristabilire un rapporto informativo e continuativo con il sistema
bancario, per quanto si può, perché prima ci deve essere
indubbiamente l'approvazione da parte del Consiglio (così è scritto
in legge). Ha incontrato il Direttore dell'INPS di Aosta per
favorire una soluzione per i quarantuno lavoratori oggetto di
"procedura Fornero". È stato nominato il 24 e la scadenza era il 30
marzo. Penso che chi mi ha preceduto conosca molto bene lo stato
dell'arte per quanto riguarda le quarantuno persone. L'azienda ha
sottoscritto una proroga - come dicevo - sino al 31 marzo maggio
2017 per i lavoratori oggetto di "procedura Fornero" (isopensione),
periodo entro il quale si attiveranno tutte le iniziative
necessarie al completamento della procedura cercando di
accompagnare i lavoratori alla pensione. Dal giorno
dell'insediamento, dal 24 marzo ad oggi, l'Amministratore unico ha
avuto cinque incontri con le organizzazioni sindacali ed è stato
previsto in questo momento un ulteriore incontro.
Il sottoscritto, nel mentre, insieme al Presidente, ha
incontrato le rappresentanze sindacali per due volte, sottolineando
qual è la strada che noi intendiamo perseguire che non è solo
quella della legge n. 2/2017. In tempi rapidissimi, nel mese di
aprile, perché questi sono i limiti e le possibilità che abbiamo
(questa mattina si discuteva sul piano industriale, sui tempi,
sulle procedure...), dovremo costruire e confezionare un piano
robusto e scaricarlo - anche se in legge non c'è ma nulla c'entra -
il prima possibile in Commissione consiliare per poi affrontarlo
politicamente dal punto di vista amministrativo, piano che dovrà
garantire un rilancio della nostra azienda, delle prospettive e
soprattutto delle tre principali azioni che si devono mettere in
campo. In questi nove giorni di lavoro da parte dell'Amministratore
e in queste tre settimane da parte del sottoscritto, abbiamo
comunque cercato di fare, da una parte, una radiografia e,
dall'altra, di dare corso e gambe agli obblighi, anche perché il
dossier deve essere affrontato dal punto di vista temporale e la
strada percorribile non può che essere questa: seguire
l'indicazione della legge che abbiamo approvato all'unanimità.
Concludo, Presidente, mi scuso se ho preso qualche secondo in
più, ma le sollecitazioni che il collega Marguerettaz ieri e oggi
mi ha fatto lo richiedono. L'Amministratore unico è a conoscenza
della legge n. 20/2016 che io ho voluto insieme a tanti altri
colleghi e che tutti abbiamo votato.
Per quanto riguarda questo Governo e questa maggioranza,
l'intenzione è di comunicare nelle sedi opportune (Commissione e
Consiglio), ma anche alla comunità valdostana che cosa si sta
facendo, avendo come base di tutto questo un unico obiettivo:
rilanciare la nostra Casa da gioco, non lasciare a casa nessuno e
spiegare cosa si intende fare in maniera serena, tranquilla e
pacata.
Mi permetta ancora una battuta, collega Marguerettaz, ma proprio
perché oggi mi ha dato qualche spunto per quanto riguarda il nostro
interesse ai giochi
on line
. Io penso che in un momento del
genere - poi lo verificheremo - ci confronteremo sulla proposta che
ci sarà nel piano industriale per quanto concerne le tre azioni
principali riguardo alla parte produttiva: il gioco lavorato, il
gioco elettronico e l'
on line
. Penso che l'obiettivo sia che
tutti e tre tirino, funzionino, e se poi uno tira anche l'altro
ritengo che questo nel prosieguo possa aiutare il rilancio della
nostra Casa da gioco.
Presidente -
Ha chiesto la parola il Consigliere Perron;
ne ha facoltà.
Perron (UV) -
Collega Chatrian, lei evocava un intervento
di non buon gusto guardando me, spero non si riferisse al
sottoscritto. Se ha potuto apprezzare i toni con i quali abbiamo
presentato stamattina l'impostazione della mozione - parlo per me -
è perché abbiamo cercato di usare toni diversi da quelli che usava
lei con noi. Ha ragione, tutti devono fare la loro parte, ma a noi
continua a non essere chiaro quello che intende fare la proprietà
come
input
. Provo a spiegarglielo, perché se lei non perdeva
tredici minuti per ricapitolare ciò che è successo da ottobre fino
ad ora in quest'aula... abbia pazienza, c'eravamo anche noi, con
visioni diverse, con giudizi diversi, con opinioni diverse, ma
abbiamo visto anche noi ciò che è successo. Non serve a niente
ricapitolare per filo e per segno cosa è successo da ottobre ad
oggi!
Questa mattina abbiamo cercato di avere delle risposte su tre
questioni fondamentali, sulle quali continuiamo a non avere
risposte: qual è l'idea della proprietà nel momento in cui bisogna
cercare dei finanziamenti. Su questo mi permetto di evidenziare
quanto già evocato molto bene dai colleghi Rollandin e
Marguerettaz, ma voglio farlo anch'io: guardare al privato come a
un possibile gestore. Non a caso abbiamo modificato la legge
regionale, perché altrimenti non ci avrebbe permesso di rivolgerci
ad un mercato privato per avere un possibile gestore. Certo, ci
sono stati dei contatti, non abbiamo mai nascosto qual era il
problema! Ricordo che all'interno di quella compagine fui
severamente ripreso perché mi ero permesso di avere un contatto di
questo genere, guardando se c'era un'azienda con un profilo
internazionale potenzialmente disponibile ad investire sul Casinò
nel momento in cui avevamo preso la decisione di modificare la
legge e di aprirci, se la maggioranza lo avesse deciso (e noi
eravamo molto favorevoli a questa impostazione), ad un possibile
gestore privato.
Collega Fabbri, è un ragionamento radicalmente diverso da quello
che noi abbiamo cercato di capire questa mattina facendo le domande
all'Assessore, perché quando si chiedono dei finanziatori privati
non è la stessa cosa! Vorrei che fosse molto chiaro. È in questo
senso che cerchiamo di avere delle risposte: capire qual è l'idea
della proprietà, perché quando ci si rivolge a degli
stakeholder
finanziari e si pensa di far sottoscrivere dei
prestiti obbligazionari per arrivare fino ai fondi
private
equity
, li conosciamo questi meccanismi! Sono ragionamenti
totalmente diversi e noi vorremmo solo capire. Se l'intenzione
della proprietà è di andare in questa direzione, ditecelo; se così
è, se permettete noi faremo poi valutazioni ben diverse.
Mi permetta, collega Chatrian, le riconosco che non ha avuto il
tempo, anche se è passato un mese - lei non è mai stato così
clemente con noi, glielo assicuro, e non glielo voglio ricordare -
ma lei però ad oggi non ci ha detto niente. Se non ho capito male,
il tutto verrà demandato al piano. Noi aspettiamo questo piano. Nel
frattempo non abbiamo capito se, una volta attuato il piano, c'è
l'intenzione di ricorrere a dei finanziamenti da parte del socio,
se c'è la volontà e in che modo di intervenire nuovamente con il
sistema bancario. Attenzione, è chiaro che in questa fase il
sistema bancario guarda con occhio positivo l'azienda, perché da
una parte c'è il
clivage
dei 267 licenziamenti. Per il
sistema bancario questa è una cambiale in bianco, perché purtroppo
drammaticamente c'è una certezza: se va avanti questa procedura, il
peso finanziario all'interno dell'azienda viene alleggerito. Le
abbiamo chiesto a più riprese questa mattina di dirci se lei
intende dare mandato all'Amministratore unico di sospendere questa
procedura oppure no.
Ci risulta sia iniziata adesso una riunione con i sindacati, in
cui il primo
input
dell'Amministratore unico è quello di
chiedere una proroga di sessanta giorni affinché venga mantenuta in
piedi la procedura attivata. Se questo è quello che intende fare
quell'Amministratore noi ne prendiamo atto, ma le chiediamo di
essere chiaro e di dirci se è anche la sua intenzione. Ci
permettiamo di chiederglielo perché lei, a chiare lettere, come
abbiamo evocato stamattina senza fare polemica, in un'occasione ha
chiesto a noi, proprietà, di procedere in tal senso, e nel momento
in cui è stato Assessore ha dato un
input
all'interno
dell'Assemblea radicalmente opposto! Ci faccia soltanto capire. Noi
abbiamo bisogno - credo sia un nostro diritto - di capire in che
direzione pensa di andare, in questa fase, la proprietà. A noi
sembra che, al di là della ricostruzione cronologica di ciò che è
avvenuto - e c'eravamo - non ci abbia dato grandi notizie. Il tutto
verrà demandato al piano. Aspettiamo di vedere e di leggere i
contenuti di questo piano, ma continuiamo a ribadire la
preoccupazione per ciò che succede.
Assessore, deduco che accetterete la mozione per poterla
discutere... non ho capito, ci sarà un voto favorevole? L'ha detto,
perfetto. Prendiamo quindi atto con soddisfazione di questo impegno
e, per quello che ci riguarda, rimandiamo ad un confronto
certamente più approfondito all'interno della Commissione
consiliare competente, se possibile anche alla presenza
dell'Amministratore unico.
Presidente -
Ha chiesto la parola l'Assessore Chatrian;
ne ha facoltà.
Chatrian (ALPE) -
Per sgomberare il campo da equivoci. Mi
sembrava di essere stato pacato e diretto sulle due domande che
questa mattina il collega Perron mi ha e ci ha posto: non vi è
alcuna intenzione di svendere o di vendere la nostra Casa da gioco.
Non so se non è chiaro. Prima ho letto la traccia che mi sono
appuntato in tarda mattinata, dopo aver sentito le sue
argomentazioni e le sue domande.
La seconda. Conosco bene la differenza - e con il collega
Rollandin ci siamo confrontati diverse volte - tra la vendita di
una società e la gestione di una società, sono due cose un po'
diverse. Ne abbiamo discusso anche in sede di finanziaria. Non so a
chi parlava lei, ma ne ho discusso in maniera diretta con l'allora
Presidente Rollandin, quindi conosciamo la differenza nel merito e
non nella forma.
La terza domanda. Collega Perron, per quanto riguarda la
procedura n. 223 messa in campo dall'avvocato Sommo, nei giorni
scorsi ho sentito qualcuno dire che qui si parla solo di
proroghe... Evviva! Se c'è una proroga vuol dire che da parte
dell'azienda c'è la volontà di trovare delle soluzioni. Non
scherziamo su queste cose. Parlando di proroga "ex Fornero" dei
quarantuno esodati, colleghi, il
timer
era partito il 1°
ottobre 2016. Se questo nuovo Amministratore ha prorogato di
sessanta giorni è perché ha la totale volontà di trovare delle
soluzioni, ma che ad oggi - scusatemi - dal 24 marzo al 30 marzo
non aveva: non aveva né la liquidità, né la possibilità per darvi
gambe e corso dal 1° ottobre 2016 ad oggi.
L'ultima domanda del collega Perron mi chiede di dirgli cosa ne
penso io e cosa ne pensiamo noi sulla procedura: l'indirizzo dato
all'Amministratore unico per quanto riguarda la procedura n. 223
messa in campo dall'allora Sommo è quella di reperire, cercare
qualsiasi soluzione per non mandare a casa nessuno.
Presidente -
Ha chiesto la parola il Presidente della
Regione; ne ha facoltà.
Marquis (SA) -
Il dibattito sull'argomento oggi è stato
molto partecipato, ha evidenziato posizioni differenziate, anche se
il tutto è avvenuto con toni che abbiamo potuto apprezzare,
adeguati. La mozione presentata, stante il tema, ha dato occasione
di fare una disamina e un confronto sulla tematica che hanno dato
la possibilità di evidenziare aspetti differenti. Non ci si può
esimere dal fare alcune considerazioni anche sul passato, seppure
noi vogliamo guardare con uno sguardo di prospettiva.
Oggi siamo in questa situazione perché c'è stato un passato,
collega Perron. Occorre avere capacità di autocritica sotto il
profilo politico.
Ho avuto modo di apprezzare poc'anzi le parole del collega
Rollandin secondo il quale qualcuno ha avuto le dita nella
marmellata: non tutti, non tutti qui dentro hanno avuto le dita nel
barattolo della marmellata. Noi quest'autunno dicevamo che la
politica doveva prendere le distanze dalla Casa da gioco e
intendevamo proprio questo: intendevamo che la politica doveva
fornire degli indirizzi e la società doveva adempiere alla
gestione, un modello gestionale che è diventato destrutturato e
deficitario nel tempo.
Noi abbiamo piena consapevolezza delle difficoltà che ci sono
sotto il profilo finanziario, delle difficoltà che ci sono per
salvare i posti di lavoro e del riverbero di queste difficoltà sul
territorio circostante. Quello che però mi spiace e di cui oggi non
ho sentito cenno dall'opposizione è che la musica deve cambiare.
Noi, in diverse occasioni, abbiamo sostenuto e continuiamo a
sostenere che occorre voltare pagina, occorre guardare in modo
nuovo verso la gestione della Casa da gioco, perché diversamente è
difficile uscire da una situazione di difficoltà.
Stamattina, collega Perron, lei ha asserito che il Casinò è
stato utilizzato a fini politici: così non è. Il Casinò è uno dei
temi che ha acuito la distanza all'interno della maggioranza tra le
forze politiche da quest'autunno. Questo è vero, perché si
confrontavano due modi di vedere, due modi di impostazione rispetto
all'affrontare il futuro di questa azienda. Non possiamo non dire
che c'è stata anche un po' di improvvisazione sotto il profilo
dell'approccio politico, non solo sotto il profilo della gestione.
La scorsa estate si sentiva parlare di segnali positivi attraverso
le ANSA prodotte. A settembre non si ipotizzava la necessità di
risorse e ad ottobre sul documento di economia e finanza (Defr) non
c'era traccia della presenza della Casa da gioco. A novembre si
parlava della richiesta di 48 milioni da un giorno all'altro per
poter risanare una situazione di grande difficoltà. Da qui è
iniziato un confronto anche serrato e difficile all'interno della
maggioranza, è iniziato un lavoro all'interno delle Commissioni, in
particolare della II Commissione, nella quale si è affrontato
questo tema con grande senso di responsabilità. Tale lavoro ha
portato poi a produrre la proposta della legge n. 2/2017 approvata
a febbraio, che è stata poi condivisa all'unanimità internamente a
quest'aula. Detta proposta faceva seguito ad un periodo di inerzia,
perché il piano industriale avrebbe dovuto essere predisposto a
partire dal 15 dicembre, da quando è stato approvato un ordine del
giorno all'interno di questo Consiglio. Evidentemente in questa
fase tutta quell'inerzia che c'è stata in quei tre mesi non ci ha
aiutato.
Ora, in venti giorni, bisogna arrivare alla definizione di un
piano industriale che, così come previsto dalla legge nazionale
"Madia", deve essere un piano di risanamento che deve evidenziare
le possibilità di uscita da una situazione di profonda difficoltà
della Casa da gioco. Devono però essere possibilità veritiere, non
possono più essere piani finanziari come quelli visti in passato
che, per tutta una serie di situazioni, non hanno potuto avverarsi
o concretizzarsi. Ora evidentemente la situazione è difficile, la
nuova
governance
è impegnata nella definizione di questo
piano di risanamento, che dovrà essere presentato prima possibile
all'attenzione di questo Consiglio e della Commissione consiliare.
È per questo che non possiamo che condividere la proposta di
partecipare come Consiglieri all'approvazione e, anche se non è
previsto per legge, alla condivisione di questo strumento
fondamentale per tracciare un futuro sostenibile alla nostra Casa
da gioco. È solo con la predisposizione di questo piano che ci sarà
la possibilità di valutare le azioni per poter risanare l'azienda.
Sicuramente le azioni dovranno essere concentrate sul fronte dei
ricavi per migliorare gli incassi, ma dovranno essere anche poste
delle attenzioni sotto il profilo dei costi della gestione, una
razionalizzazione rispetto alla situazione ereditata e a quella in
essere.
Come è stato detto dai colleghi che mi hanno preceduto, le leve
sono quindi due o tre, bisognerà lavorare su tutte con senso di
grande responsabilità, e tutto questo andrà fatto nei limiti
previsti dalla legislazione vigente, legislazione sicuramente molto
stringente, che determina anche le possibilità di intervento da
parte della pubblica amministrazione. Credo che anche all'interno
del piano saranno evidenziate e declinate le possibilità per
finanziare questo tipo di intervento. Potranno essere declinate le
fonti, che possono essere quelle derivanti dalla pubblica
amministrazione, così come potranno essere evidenziate le
possibilità di attingere al mercato per poter reperire le risorse
necessarie onde garantire l'attuazione di un piano.
Noi crediamo sia fondamentale l'attuazione di un piano per
superare questa fase di grande difficoltà, per poter interrompere
questa procedura di licenziamento collettivo attivata dalla n. 223,
per portare a termine e a compimento le procedure dei quarantuno
esodati, ma soprattutto per dare uno sviluppo sostenibile
all'azienda, un futuro ai lavoratori e specialmente al territorio
circostante per i riverberi positivi che questa azienda dovrebbe
avere sull'economia locale.
Presidente -
Non ci sono altri interventi, possiamo
mettere in votazione la mozione. Dichiaro aperta la votazione. La
votazione è chiusa.
Presenti: 34
Votanti           
: 34
Favorevoli: 34
Il Consiglio approva all'unanimità.
