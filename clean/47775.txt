Classificazione
SPORT E TEMPO LIBERO
Sport invernali



Oggetto del Consiglio n. 3948 del 19 settembre 2024 - Resoconto
OGGETTO N. 3948/XVI - Interpellanza: "Revisione della l.r.
9/1992 in materia di esercizio ad uso pubblico di piste da sci alla
luce delle proteste e dei contenziosi esistenti".
Bertin (Presidente) -
Punto n. 49. Consigliera Minelli
per illustrare l'interpellanza, ne ha facoltà.
Minelli (PCP) -
A inizio agosto abbiamo appreso dagli
organi d'informazione che la Corte Civile d'Appello di Torino ha
accolto le richieste di alcune famiglie proprietarie di terreni che
avevano intentato causa alla società Monterosa nella 2019, quindi
ben cinque anni fa, per il mancato rispetto dei contratti relativi
all'utilizzo di questi terreni per piste e impianti sciistici nella
stagione invernale.
In sostanza, la sentenza della Corte, risalente al primo agosto,
stabilisce che i contratti tra i proprietari e l'azienda sono a
oggi validi ed efficaci.
La società è quindi stata condannata a versare la somma di circa
300 mila euro ai proprietari dei terreni per i corrispettivi
arretrati e per le spese sostenute durante il procedimento.
L'agenzia ANSA dell'8 agosto scorso afferma che la sentenza ha
stabilito, cito quello che c'è scritto, "il principio che anche i
terreni hanno un impatto fondamentale sul turismo in zona e
sull'indotto, favorendo lo sviluppo economico dei territori,
impatto che deve venire riconosciuto ed equamente compensato da
parte delle società che gestiscono gli impianti". Poi aggiunge che
"La Corte d'Appello ha così scongiurato l'esproprio dei terreni da
parte della Regione, ora la situazione dovrà essere regolarizzata
in vista della prossima stagione invernale".
Ora che sia stato scongiurato l'esproprio non lo so, questo è
quello che leggo, però questo tema dei contratti ricordo che è
stato ampiamente affrontato nel 2019, in particolare nella seduta
della IV Commissione del 3 maggio 2019, trasmessa in streaming su
espressa richiesta del Presidente di Monterosa S.p.A..
Dico per inciso che nell'interpellanza ho fatto un errore, l'ho
indicato come amministratore delegato, ma quello è il suo ruolo
attuale, prima era Presidente, e sappiamo che il grande cambiamento
che è stato operato ai vertici dal Governo di allora è stato
questo: da Presidente ad amministratore delegato.
I Consiglieri che erano presenti - e che sono ancora oggi qui,
mi pare di contarne sette in aula - lo ricorderanno bene, credo che
in particolare lo ricordi il collega Sammaritani che, come me, era
intervenuto sull'argomento, apportando degli utili elementi alla
discussione con la competenza che gli deriva dalla sua professione
di avvocato.
Da parte mia, più semplicemente, avevo fatto presente che la
decisione della società di soprassedere al pagamento di quanto
previsto dai contratti in essere avrebbe prodotto verosimilmente
un'azione legale da parte dei proprietari dei terreni, con delle
conseguenze immaginabili e onerose dal punto di vista economico per
la società, ma ovviamente anche per la Regione, in quanto socio di
maggioranza, e ricordo che la Monterosa è controllata per il
94,57%, quindi, in soldoni, possiamo dire che si tratta poi alla
fine di soldi della Regione.
L'allora Presidente di Monterosa aveva dichiarato come i
contratti in questione fossero alquanto discutibili, come si
pretendessero cifre esorbitanti, arrivando poi anche a ipotizzare,
e ne avevamo discusso, una sorta di traffico illecito attraverso la
vendita di skipass ricevuti dai proprietari dei terreni in alcuni
casi al posto dei compensi in denaro.
Quella seduta di Commissione, una delle pochissime di quella
legislatura a essere trasmessa in streaming, l'altra lo ricordo era
quella con il professor Florenzano su CVA - ora invece con CVA
utilizziamo la modalità segreta escludendo anche i Consiglieri che
non fanno parte della IV Commissione (ma questo è un altro
discorso) - e in quella seduta erano state affrontate molte altre
questioni, oltre a quella dei contratti; aveva richiesto ben sei
ore, dalle ore 09:00 alle ore 14:50. C'è un verbale di 91 pagine
che vi invito a rileggere perché è molto interessante, anche a
proposito di altre questioni che sono a oggi ancora molto
attuali.
È comunque possibile rendersi conto nella lettura che
sull'aspetto dei contratti, che è quello che affronta
quest'interpellanza, certe valutazioni, certe considerazioni che
avevamo fatto come Consiglieri erano state liquidate molto
sbrigativamente, direi anche con una certa sicumera, poi però si
sono puntualmente verificate.
Con queste premesse, quello che chiediamo adesso al Governo è di
sapere in quante cause è o è stata impegnata la società Monterosa
negli ultimi dieci anni; se non si ritiene opportuno invitare la
società che, come dicevo, è una controllata regionale al 94,57%, a
un atteggiamento meno conflittuale e di maggior dialogo nei
confronti dei proprietari dei terreni su cui insistono piste e
infrastrutture; se ritiene che la società Monterosa dovrebbe
risarcire anche quei proprietari in possesso di analoghi contratti
d'affitto che non hanno intentato causa alla società e se non si
ritiene opportuno, alla luce delle proteste e dei contenziosi
esistenti, anche programmare, con i dovuti confronti e
approfondimenti necessari, una revisione della legge 9/92 e le sue
successive modificazioni, al fine di arrivare a una normativa che
sia più equilibrata, più attenta ai diritti dei proprietari,
considerando anche quelli che non si sono rivolti agli
avvocati.
Presidente -
Risponde l'assessore Bertschy.
Bertschy (UV) -
Ovviamente non risponderò alla lunga
presentazione che si riferisce alle premesse, perché io credo che,
se uno fa un interpello con quattro domande, al Governo viene
richiesto di rispondere a quattro domande, non al racconto delle
premesse che poi vengono estrapolate da un contesto generale.
Invito anche io i Consiglieri a leggersi le novanta pagine, così
magari riescono a ricollegare i punti che la consigliera Minelli ha
espunto dal verbale della Commissione cercando di trovare le cose
più interessanti da scrivere.
Poi prendo atto che, invece che leggere le sentenze, si leggono
le Ansa e si riportano i virgolettati dell'Ansa, però è un modo di
lavorare.
Riguardo alle quattro domande, "In quante cause è stata
impegnata la società Monterosa S.p.A. negli ultimi dieci anni":
rispetto a questo tema, negli ultimi dieci anni, oltre alla causa
oggetto dell'interpellanza, Monterosa è stata impegnata in un'unica
altra causa sullo stesso oggetto, che si è conclusa il 4 gennaio
2021 al Tribunale di Aosta, con sentenza n. 2 del 4 gennaio 2021,
che ha rigettato la domanda del proprietario, condannandolo al
pagamento delle spese processuali in favore di Monterosa.
Domanda n. 2, "Se non ritiene opportuno invitare la società
Monterosa, controllata regionale con percentuale in possesso pari
al 94,57% a un atteggiamento meno conflittuale e di maggiore
dialogo nei confronti dei proprietari dei terreni su cui insistono
piste e infrastrutture": questo Governo regionale, che si guarda
bene da entrare nelle dinamiche societarie - perché le società sono
società, al di là che siano pubbliche-private, private-pubbliche -
non ha mai dato mandato a nessuno di bisticciare, quindi non deve
dare mandato a nessuno per non bisticciare; le società devono far
rispettare le leggi e gestire in maniera opportuna il proprio
patrimonio, i propri progetti di sviluppo e fare in modo che tutto
questo si sposi con l'economia e la crescita del territorio.
Noi non riteniamo opportuno intervenire, piuttosto richiamare
sempre ogni amministratore di ogni società al rispetto delle leggi
e all'utilizzo di queste leggi nell'interesse del territorio e
della Valle d'Aosta.
Domanda n. 3, "Se ritiene che la società Monterosa dovrebbe
risarcire anche quei proprietari in possesso di analoghi contratti
d'affitto che non hanno tuttavia intentato cause alla società":
Monterosa è innanzitutto obbligata in questo momento a risarcire e
a dare mandato alla sentenza, da quello che apprendiamo ci sarà
comunque un'impugnazione. Rispetto agli altri proprietari, come
detto nella domanda 2, Monterosa è tenuta a operare nell'ambito e
nel rispetto della legge come è giusto che sia.
Domanda n. 3, "Se non ritiene opportuno, alla luce delle
proteste e dei contenziosi esistenti programmare una revisione
della legge 9/92 con le successive modificazioni al fine di
arrivare a una normativa più equilibrata e più attenta ai diritti
dei proprietari dei terreni, considerando anche quelli che non
hanno intentato causa alla società.
Leggo testualmente una risposta che arriva dal Dipartimento del
bilancio, dirigente delle espropriazioni: "Ai sensi della legge
regionale 9/92 compete al soggetto che richiede la classificazione
della pista allegare alla domanda, da inoltrare alla struttura
competente in materia di infrastrutture funiviarie, la
documentazione relativa al tracciato, comprensiva ai sensi
dell'articolo 2 comma 5ter della dichiarazione attestante
l'eventuale disponibilità delle aree interessate sulla base di
accordi privatistici. L'avvio del procedimento per la costituzione
coattiva della servitù di pista, da comunicare a tutti i
proprietari interessati, è previsto solo in caso di mancanza,
dichiarata dalla società, di un siffatto accordo, o in presenza di
un accordo venuto a scadere. Va da sé che i privati interessati, in
presenza di dichiarazioni che non condividono - si pensi ad accordi
la cui validità sia contestata - possono presentare osservazioni e,
in caso di mancato accoglimento delle stesse, procedere
giudizialmente per vedere riconoscere la vigenza validità di
accordi privatistici, con conseguente preclusione alla prosecuzione
dell'iter di costituzione della servitù di pista. É fatta salva
peraltro la possibilità per i privati di rivolgere, anche a
prescindere da iniziative giudiziali, istanze di autotutela. In
sostanza quindi - conclude la dirigenza - "Si ritiene che la legge,
per quanto sempre migliorabile, tuteli, nella sua formulazione
attuale, i diritti dei proprietari di terreni".
Se poi riteniamo che il valore che viene espresso vada
modificato, tutto questo va verificato in un ambito diverso, perché
la struttura che lavora sul tema degli espropri ha dei propri
riferimenti a livello economico finanziario che possono essere
valutati.
Ovviamente, come in tutte queste situazioni, un'analisi
approfondita di quello che sta avvenendo nell'applicazione delle
nostre norme va sempre tenuta attiva, quindi oltre a questa
richiesta che abbiamo fatto al Dipartimento delle finanze Dirigenza
della struttura delle espropriazioni, faremo comunque ancora delle
valutazioni per far sì che le nostre società possano agire con
leggi che le mettano in condizioni di garantire il rispetto delle
normative, ma anche la tutela delle persone che hanno delle
proprietà, ricordandoci, tutti, che comunque tutto questo serve per
garantire, a un settore di primaria importanza, la possibilità di
realizzare i propri progetti d'investimento.
In conclusione, visto che si va in maniera importante anche a
dare dei giudizi rispetto a una parte di lavoro della società, a me
piace ricordare ogni tanto i risultati che dal 2016-2017 in avanti,
fino allo scorso bilancio, hanno visto ben sette bilanci in attivo
dalla parte di società Monterosa, gli ultimi anche con attivi
importanti, che hanno superato la fase di quattro bilanci in
passivo, quelli dal 2012 al 2016, quindi tutto è migliorabile nella
gestione della nostra società.
Io credo che la prima cosa che noi dobbiamo guardare è cercare
di fare in modo che in una società sappiano operare rispettando le
leggi, ma anche garantendo a noi amministratori il pieno sviluppo
economico dei nostri territori.
Negli scorsi giorni sono uscite notizie (apro e chiudo una
parentesi velocissima) sui giornali che hanno portato un po' di
confusione rispetto al tema del costo degli skipass con gli aumenti
del 6%: qualcuno ha messo in discussione il fatto che le società
fossero venute meno rispetto alla scontistica per i Valdostani e
agli skipass per i giovani. Tutto quello che oggi c'è è confermato
ma non è oggetto della comunicazione che le società hanno fatto
rispetto all'aumento della stagione in corso, quindi gli skipass
per i giovani piuttosto che lo skipass per le piccole stazioni,
piuttosto che tutto lo sconto del 20% e il resto. Anzi, da sempre
il mandato, l'indirizzo sul quale il Consiglio regionale si sta
esprimendo è quello di cercare di trovare soluzioni ancora migliori
per lo sci dei Valdostani, non tanto per l'aspetto sportivo, ma per
l'importanza che questo settore possa interessare tutta la
popolazione, anche in termini di professioni e d'interesse
economico.
Presidente -
Per la replica, la consigliera Minelli.
Minelli (PCP) -
È curioso che, in conclusione della sua
risposta, l'Assessore si riferisca a un fatto che non c'entra
minimamente né con le premesse né con le domande; ma va bene, ci ha
dato un'informazione ed è sempre utile avere delle
informazioni.
Contesto però il fatto che le premesse e la costruzione
dell'interpellanza non fossero attinenti alle domande: è
esattamente il contrario, perché le domande chiedono proprio, alla
luce di quello che è successo - e sto parlando di una situazione
che si è trascinata per cinque anni e di cui avevamo discusso
moltissimo in quella Commissione, e poi chi ha un po' di memoria se
lo ricorderà, aveva assistito mezza Valle d'Aosta a quella
Commissione - e c'erano tanti argomenti, tra cui quello dei
contratti.
Prendo atto delle sue risposte, in particolare del fatto che ci
si guardi bene dall'entrare nelle dinamiche societarie, che non si
dice di bisticciare, che non si dice nemmeno di non farlo e che non
si ritiene opportuno intervenire.
A me intanto sembra un atteggiamento ancora una volta un po'
rinunciatario rispetto al ruolo che la Regione dovrebbe avere,
perché stiamo parlando di un socio di maggioranza, ma questo è un
atteggiamento che, peraltro, stiamo vedendo anche in altre
questioni.
La richiesta che noi facevamo non riguardava soltanto l'aspetto
dei contratti, le eventuali servitù e i passaggi sui terreni, ma
anche una maggiore disponibilità al confronto su altre questioni
che abbiamo già anche sollevato in quest'aula; allora, visto che
abbiamo parlato di skipass, parlo di qualche cos'altro.
Abbiamo già sollevato in quest'aula la situazione dei periodi di
chiusura da quando c'è la manutenzione degli impianti, abbiamo
parlato delle corse considerate di TPL, di trasporto pubblico
locale, e via di questo passo.
Devo dire che, nel tempo, l'atteggiamento che abbiamo
riscontrato e anche più volte sottolineato, non è stato di grande
disponibilità, però prendo atto che alla Regione non interessa
intervenire per chiedere un cambio di atteggiamento.
Ammetto anche una cosa: a onor del vero, sono passati cinque
anni e in questo periodo mi sembra che un poco in meglio le cose
siano cambiate; non so se ci sia stata qualche interlocuzione più
riservata, però le cose forse, su alcuni aspetti, sono
cambiate.
Sulla domanda relativa al risarcimento dei proprietari che non
hanno fatto causa, io mi rendo conto che da un punto di vista
formale ci devono essere dei passaggi, che le persone devono
affrontare delle procedure, però so anche che ci sono delle persone
che, alla prospettiva di dover affrontare periodi così lunghi di
contenziosi e spese legali, scelgono di lasciar stare, scelgono di
lasciar perdere e non sarebbe male che ci fosse anche un tentativo
di andare verso un'uniformità di trattamento, quindi secondo me ci
starebbe anche una riflessione in questo senso, ma mi pare che
anche qui ci sia una chiusura.
La cosa un po' sconcertante è che a fronte del fatto che siamo
davanti ad una sentenza importante - io quando avevo scritto
l'interpellanza non l'avevo letta, l'ho vista dopo, e leggendola,
mi sono resa conto che si dice anche che questa legge (quella del
1992) ha degli elementi che non sono di così chiara
interpretazione, ci possono essere delle difficoltà -, a me sembra
che, di fronte a una sentenza del genere, non bisognerebbe girarsi
dall'altra parte e chiudere gli occhi e dire semplicemente che la
legge attuale tutela i diritti.
Prendo però atto che, sempre in coda alla risposta, l'Assessore
ha comunque detto: "Si faranno delle valutazioni con la struttura
che si occupa di espropri, perché le società possano agire con
leggi che tutelino entrambe le parti".
Allora forse una riflessione, ancorché minimale, verrà fatta e
speriamo che questo possa poi in futuro evitare situazioni come
quella che si è presentata e che si è risolta, come abbiamo visto,
con una importante condanna. Adesso sarà impugnata, vedremo il
prosieguo.
