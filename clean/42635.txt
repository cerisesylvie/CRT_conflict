Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione



Oggetto del Consiglio n. 175 del 15 dicembre 2020 - Resoconto
OGGETTO N. 175/XVI - Continuazione della trattazione
congiunta delle relazioni della Sezione regionale di controllo
della Corte dei conti, sulla proroga per il triennio 2021-2023
della validità degli indirizzi contenuti nel DEFR per il triennio
2020-2022 approvato con deliberazione n. 1186/XV, sul D.L. n. 2
(Legge di stabilità regionale per il triennio 2021/2023), sul D.L.
n. 3 (Bilancio di previsione finanziario della Regione Autonoma
Valle d'Aosta per il triennio 2021/2023) e sul D.L. n. 4
(Disposizioni collegate alla legge di stabilità regionale per il
triennio 2021/2023). (Approvazione di cinque ordini del giorno.
Reiezione di tredici ordini del giorno. Ritiro di due ordini del
giorno).
Bertin (Presidente) -
Alla presenza di 33 Consiglieri
possiamo iniziare i lavori del pomeriggio. Punti n. 9, n. 10, n.
11, n. 12, n. 13, n. 14, n. 15, n. 18, n. 19, n. 20 e n. 21
dell'ordine del giorno. Ricordo che abbiamo interrotto con
l'illustrazione del primo ordine del giorno della Lega fatta dal
consigliere Aggravi. Siamo alla discussione generale del primo
ordine del giorno della Lega. Chi vuole intervenire si prenoti. Si
è prenotato l'assessore Marzi a cui cedo la parola.
Marzi (AV-SA) -
Mi scuso per la solerzia, ma mi era stato
detto non rispondere subito magari qualcun altro vuole intervenire,
allora eseguo...
usi obbedir tacendo
. Dato il presupposto di
riferimento, comincio dalla fine. Alla fine di questa relativamente
breve argomentazione le chiederò di ritirare il presente ordine del
giorno, oppure di chiedere l'astensione rispetto al voto
dell'ordine del giorno stesso. Inizio dalla fine e inizio in questa
maniera per evitare che poi dopo bonariamente mi si taccia di
captatio benevolentiae
; perché? Perché, secondo me, è d'uopo
iniziare facendo i complimenti per il lavoro che è stato portato in
aula con i seguenti ordini del giorno, perché, comunque sia, sono
degli atti a tutti gli effetti di discussione che richiedono e
hanno richiesto sicuramente tanto lavoro, molti dei quali sono
tecnicamente ineccepibili, ma è inutile che ci nascondiamo dietro
un dito, sono anche dei chiari impegni rispetto al disegno di legge
che stiamo analizzando e quindi, di conseguenza, giustamente
vincolano poi chi si trova a dover amministrare o comunque prendere
in considerazione quanto gli stessi ordine del giorno citano.
Partendo da quest'ordine del giorno è d'uopo iniziare anche da
una serie di interlocuzioni che già ci sono state tra il
sottoscritto sia in Commissione che anche alla fine in replica,
quindi rispetto alla discussione generale dei disegni di legge n.
2, n. 3 e n. 4, ho richiamato nella maniera più chiara possibile
soprattutto in Commissione un piano A e un piano B, perché il
collega Aggravi, già in occasione delle domande in seno alla II
Commissione il 16 di novembre quando io e il Presidente presentammo
i disegni di legge n. 2, n. 3 e n. 4, ebbe giustamente a porre in
maniera più sfumata lo stesso tipo di domanda che viene richiamata
con l'impegnativa di quest'ordine del giorno, cioè fondamentalmente
l'impegno ad adottare tutta una serie di misure a favore
dell'economia valdostana, impegno correttissimo, con una variazione
di bilancio il prima possibile. In quell'occasione io ebbi a dire
che cosa? Che sostanzialmente c'erano due possibilità collegate tra
loro, perché, come richiamato anche ieri alla fine della mia
relazione dopo quella del collega Malacrinò e quella del collega
Aggravi, le Pubbliche Amministrazioni ragionano per atti e, come
richiamato anche in Commissione il 16 di novembre, nel 2020 noi ci
siamo già trovati a decidere se partire a sostegno dell'economia
valdostana come Consiglio Valle con un disegno di legge dedicato in
prima istanza, tanto per essere chiari, le leggi n. 4 e soprattutto
la n. 5 e poi dopo, conseguentemente, addivenire al rendiconto con
il susseguente disegno di legge che applicava l'avanzo di
amministrazione del rendiconto stesso, oppure se andare
direttamente al rendiconto e quindi, di conseguenza, alla
definizione dell'avanzo e poi all'applicazione dell'avanzo
stesso.
Nel 2020 la scelta che è stata fatta è stata quella, per una
serie di motivi, soprattutto di ordine politico, di partire con una
variazione di bilancio iniziale e poi conseguentemente il
rendiconto, la definizione dell'avanzo e la messa in essere
attraverso la legge n. 8 della spesa dell'avanzo stesso. Ora, i
tempi sono cambiati ma ci troviamo a dover vivere lo stesso tipo di
necessità, cioè cosa intendo dire per "tempi cambiati"? Intendo
dire che se, purtroppo, il Covid-19 e quindi gli impegni che il
Consiglio Valle nel 2020 si è dovuto prendere con la precedente
legislatura sono stati degli impegni che in maniera emergenziale
sono arrivati su una consiliatura che si era già automandata a
casa, invece oggi un minimo di progettazione, con tutte le
difficoltà che avremo dal porre in essere, ce l'abbiamo, perché,
ahimè, stiamo vivendo la seconda ondata di un fenomeno che sta
mettendo in ginocchio o comunque facendo soffrire tutto il mondo,
l'Europa, l'Italia e la Valle d'Aosta stessa. Diciamo pertanto che
almeno sappiamo, stiamo guardando negli occhi il nostro nemico,
quindi la scelta che abbiamo fatto, capendo perfettamente le
motivazioni di quest'ordine del giorno, di fatto ne chiediamo il
ritiro, oppure ci proporremo con un voto di astensione... è quello
di muoverci in parallelo - come, tra l'altro, anche richiesto da
tutta una serie di portatori di interesse, tra l'altro, da me
richiamati anche nella relazione di ieri a partire dal CPEL - e di
andare direttamente il più velocemente possibile al rendiconto 2020
con la definizione dell'avanzo e contemporaneamente cominciare a
produrre il disegno di legge che deve poi applicare l'avanzo di
amministrazione stessa.
Naturalmente, visto che in maniera intelligente l'impegnativa di
quest'ordine del giorno richiama a un impegno per la primavera,
questo in termini temporali coinciderà con questo tipo di impegno,
nel senso che il fatto di avere delle tempistiche che arrivano fino
al 30 di aprile per il rendiconto dell'anno in corso comunque
farebbe ricadere gli impegni amministrativi nell'arco temporale che
quest'ordine del giorno richiama, ma l'impegno che ci sentiamo di
prenderci, o almeno lo sforzo che assieme agli uffici cercheremo
tutti di fare in maniera assolutamente seria perché la situazione è
drammatica - come tutti quanti abbiamo richiamato in questi giorni,
anche nei due interventi della mattinata - è quello di correre
nella definizione del rendiconto e poi, di conseguenza, in
parallelo di arrivare alla definizione del disegno di legge che
dovrà approvare l'avanzo di amministrazione 2020, citato a pagina
45 del disegno di legge n. 3. Poi, di conseguenza, in maniera il
più condivisa possibile, arrivare a definire le voci di spesa che
noi stiamo ponendo in essere anche attraverso un'azione che abbiamo
già cominciato a richiamare e che è fondamentalmente un percorso
già avviato rispetto alle definizioni del nuovo DEFR, come, tra
l'altro, alcune delle iniziative richiamano, nel senso che altri
ordini del giorno e altre iniziative vanno chiaramente a richiamare
l'assoluta necessità di arrivare anche nel minor tempo possibile
alla definizione del DEFR, perché naturalmente tale definizione può
aiutare anche a determinare gli indirizzi di spesa rispetto al
disegno di legge che applicherà l'avanzo di amministrazione.
Per questo stesso motivo - e quindi di fatto sposando gli
intendimenti che quest'ordine del giorno ha e dandogli anche una
dignità non solo amministrativa ma politica - ci sentiamo di dire
che stiamo lavorando in tal senso; semplicemente è forte la volontà
di quest'Amministrazione, nelle more della definizione del
rendiconto 2020, di lavorare in parallelo a un unico disegno di
legge di applicazione - che, tra l'altro, ieri è stato anche
chiaramente espresso - di spesa rispetto all'avanzo, che sarà anche
un'opportunità. Un'opportunità che andrà colta - e io l'ho
richiamato nella mia relazione, l'ho detto stamattina in replica e
lo ripeto - anche con un'analisi, che, tra l'altro, lei poi
richiama in un altro ordine del giorno sul quale le proporrò un
emendamento, e vado a ripetere, è stato anche occasione di
dibattito in aula... che dovrà sicuramente essere fatta tra una
serie di iniziative che andranno a sostenere soprattutto l'economia
con delle iniezioni di liquidità assolutamente presenti nelle leggi
a sostegno n. 5 e n. 8, soprattutto la n. 8 del 2020, e in
parallelo una serie di interventi invece magari più strutturali,
che, tra l'altro, lei richiama appunto in un ordine del giorno
seguente e che è stato anche oggetto di confronto già in due
iniziative che ci sono state nel mese di novembre, tra l'altro, se
non erro, entrambi i
post
portati in aula da lei: la prima
che riguardava un'analisi dell'articolo 3 della legge n. 5 del 2020
e la seconda invece che riguardava uno sgravio fiscale, che, tra
l'altro, poi dopo ci vedrà di nuovo in discussione su un altro
ordine del giorno su cui le chiederò la stessa cosa che le chiedo
su questo, quindi, tanto per essere chiari, il ritiro e sennò il
voto di astensione. In maniera assolutamente trasparente e per
cominciare a fare dei ragionamenti che almeno da parte nostra
risultano essere coerenti, pertanto le chiedo il ritiro
dell'iniziativa, altrimenti ci asterremo.
Presidente -
Se qualcun altro vuole intervenire...
Ricordo le modalità di discussione degli ordini del giorno:
presentazione, intervento del Governo, intervento dei gruppi, un
Consigliere per ogni gruppo per dieci minuti, segue il voto. Ha
chiesto la parola il consigliere Aggravi, ne ha facoltà.
Aggravi (LEGA VDA) -
Vede, Assessore, parto anch'io dal
fondo: quest'ordine del giorno non lo ritiro. C'è un motivo di base
per questo, io ho ascoltato con molta attenzione il suo intervento
e ho preso alcuni spunti che voglio utilizzare per specificare il
perché non ritirerò quest'ordine del giorno: prima di tutto perché
in senso generale il fatto di dire: "ci stiamo già lavorando" -
semplifico per chi ci ascolta - è facile, allora a questo punto,
ritirato questo, possiamo ritirare tutti gli ordini del giorno ed
essere certi che il Governo sta lavorando su tutti gli argomenti.
Fatto sta che alla presentazione - e poi ci sarà un collega che ha
presentato un'iniziativa in questo senso - del vostro programma ad
oggi il DEFR viene gestito con un gran calcione - per chi ama il
calcio come il sottoscritto - al pallone in avanti e poi si vedrà.
In termini programmatori quindi forse i ragionamenti li state
facendo ma sul tavolo non abbiamo nulla.
Lei citava giustamente il riferimento alla scorsa primavera
inoltrata, se vogliamo alla nascita della legge n. 5, lei ha detto:
"i tempi sono cambiati, oggi un minimo di progettazione c'è". Mi
perdoni, ma la legge n. 5 - l'abbiamo detto in più occasioni -
nasce a fronte di un'iniziativa presa dalla II Commissione in un
momento in cui il Governo più che mutilato dell'epoca, o quello che
ne rimaneva, in evidente difficoltà con la pandemia e anche proprio
con l'organizzazione dei lavori, perché alcuni Assessori mancavano
e quindi c'era una situazione emergenziale che si univa a una
situazione di pesante incertezza... era venuta un po' meno
l'iniziativa di quel Governo
pro-tempore
e quindi la
Commissione aveva giustamente, in una situazione di inizio
emergenza, perché quella che viviamo oggi è un'emergenza inoltrata,
non è un'emergenza che nasceva come in quel momento, soprattutto
l'emergenza economica. Sono contento di sapere soprattutto da parte
sua che oggi un minimo di progettazione ci sia, però ritengo che ci
sia un ulteriore fattore di emergenza, ovvero il fatto che siamo di
fronte a una totale incertezza come allora, abbiamo sì un Governo
che sta facendo dei ragionamenti, ma abbiamo sicuramente il fatto
che gli effetti delle misure di contenimento e le misure di
chiusura anche delle regioni, le misure di tutta una serie di
blocchi che ha la nostra economia e hanno certe categorie sociali,
che sono in difficoltà già magari escluse dall'ambito lavorativo
durante l'estate, mi fanno essere molto più preoccupato rispetto
alla primavera scorsa, lo dico chiaramente e l'ho detto anche nella
relazione, poi magari informalmente il passaggio lo ridiscuteremo
perché io volevo evidenziare soprattutto quella problematica.
Sicuramente quindi il nostro nemico lo stiamo guardando negli
occhi ma è un nemico bello grande, non è sicuramente da
sottovalutare. Proprio in quest'ottica - lo abbiamo detto e lo
ripetiamo - abbiamo fatto tutta una scelta, una serie di proposte e
di suggerimenti, che sicuramente riteniamo potrebbero essere, e lo
vedremo poi nel proseguo, presi all'attenzione di un Governo che
sta progettando e soprattutto che non ha ancora definito
puntualmente un DEFR e una programmazione considerato che questo
bilancio nasce in termini tecnici.
Sul muoversi in parallelo e arrivare il prima possibile
all'assestamento, le sue parole sono sicuramente incoraggianti
riguardo alle tempistiche, poi sappiamo che tra il dire e il fare
c'è sempre di mezzo la macchina burocratica, quindi sappiamo che la
primavera inoltrata spesso ha una temperatura estiva. La mia vera
preoccupazione quindi è che "il DEFR lo mandiamo avanti, non
prevediamo una variazione, stiamo programmando, faremo il prima
possibile l'assestamento"... io temo di non essere così tanto
ottimista sulle tempistiche dell'assestamento, secondo me, andremo
molto in avanti.
Spero anche vivamente che non ci si debba poi rendere conto
cammin facendo che invece una manovra deve essere fatta, perché
temo che il punto di partenza di oggi riguardo alle emergenze non
sarà lo stesso che vivremo a febbraio o a marzo, quindi io temo
che, in realtà, qualche ragionamento poi verrà fatto e soprattutto
richiamo, come giustamente lei ha fatto, le audizioni in
Commissione. Mi sembra che tutte le associazioni di categoria che
hanno partecipato abbiano chiesto a gran voce la possibilità di
avere delle misure messe in campo il prima possibile, sicuramente è
un
desiderata
di tutti, ma io credo che ci sia anche la
necessità di dare una risposta a chi sta aspettando e a chi di
fronte ha totale incertezza.
Sulle motivazioni politiche della nascita della legge n. 5, di
quella scelta, sì, può darsi, è anche vero, però io ci vedo
principalmente delle ragioni amministrative e delle ragioni di
necessità di quel momento, stessa cosa la vedo in questa fase e
soprattutto le dico perché: perché, rispetto alla volta scorsa,
come ho scritto proprio nella relazione, non possiamo beneficiare
comunque di una stagione precedente andata, tutto sommato, bene.
Noi abbiamo alle nostre spalle una stagione estiva che ha coperto
delle perdite, delle difficoltà che si sono accumulate per effetto
appunto del primo
lockdown
e un inizio di stagione invernale
totalmente mutilata. Io quindi temo che se l'orizzonte è quello di
maggio o di giugno, sia troppo tardi.
Mi auguro - e lo dico anche per i colleghi che ci hanno lavorato
- che sui prossimi ordini del giorno ci sia un'attenzione maggiore
e al contrario non uso
captatio benevolentiae
, lei sa che
sono molto pragmatico e soprattutto non le avrei detto che usava
captatio benevolentiae
perché ormai ci conosciamo e so che
lei è sempre molto
polite
nelle sue argomentazioni. Io mi
auguro che ci sia un'attenzione maggiore sui prossimi ordini del
giorno rispetto a quella prestata a quest'ordine del giorno.
Presidente -
Vi sono altre richieste di intervento?
Passerei alla votazione dell'ordine del giorno n. 1 della Lega. La
votazione è aperta. La votazione è chiusa.
Presenti: 33
Votanti: 14
Favorevoli: 14
Astenuti: 19 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marquis, Marzi, Minelli, Padovani, Restano,
Rosaire, Sapinet, Testolin)
Il Consiglio non approva.
Possiamo passare all'ordine del giorno n. 2 della Lega: "MES e
Recovery Plan". Per l'illustrazione, ha chiesto la parola il
collega Aggravi, ne ha facoltà.
Aggravi (LEGA VDA) -
Quest'ordine del giorno prende
spunto da un passaggio inserito nel programma di legislatura del
vostro Governo che vado testé a ricordare: voi specificate che,
nell'ambito dei rapporti economici con lo Stato, andrà posta
particolare attenzione anche per il prossimo reperimento di risorse
straordinarie nell'ambito del MES e del
Recovery Fund
da
utilizzare nell'ambito dell'emergenza. A fronte di questa dicitura
e giustamente del tentativo che ogni Governo fa di andare a
reperire delle risorse di natura extra gestionale rispetto a quelle
che sono tipicamente le fonti da cui il bilancio della Regione
genera delle risorse... citate queste due tematiche, questi due
strumenti, che sono stati molto
à la une
nell'ultimo
periodo, non mi concentro assolutamente sul MES: primo, per evitare
degli argomenti molto più grandi di quest'aula e forse anche delle
stesse aule romane, perché se ne è davvero sentite di tutti i
colori e il Trattato sul MES non l'ha letto praticamente nessuno,
soprattutto quelli che ne pontificano... per quanto riguarda invece
il Recovery Fund, sappiamo che il Governo nazionale, il Governo
centrale, ha discusso ampiamente riguardo a una bozza di piano
nazionale di ripresa e resilienza.
Questo piano, che in parte è circolato in bozze, ha due
particolarità: la prima ci riguarda direttamente, ovvero della
montagna c'è pochissimo e soprattutto anche di indicazione e di
coinvolgimento delle Regioni io, per quello che ho potuto vedere,
sinceramente non ho visto assolutamente niente e quindi la volontà
centralizzatrice del Governo Conte bis è molto forte. Dall'altro
lato sappiamo che però le Regioni hanno contribuito a formulare
delle proposte e, anche a fronte di un accesso agli atti che ho
inviato alla Struttura degli Affari europei, ho preso visione delle
proposte fatte da questo Governo.
Nell'impegnativa, a beneficio ovviamente di tutta l'Aula,
proprio con l'obiettivo di andare a capire quali potrebbero essere
le risorse in più di cui si potrebbe andare a beneficiare, tenuto
conto - e questo invece ci tengo a dirlo - che dei famosi 193
miliardi che dovrebbero essere destinati all'Italia - dico:
"dovrebbero" perché a casa mia, finché non si vede la moneta,
oggettivamente non ce n'è certezza - sappiamo che 65 miliardi e
mezzo sono delle sovvenzioni, sono il famoso fondo perso di cui
tanto si parla, mentre circa 128 milioni non sono altro che
prestiti, e sappiamo benissimo che i soldi del MES non sono
one-shot,
non arrivano tutti insieme, ma vengono diluiti dal
2021 al 2026 e soprattutto nei primi tre anni di riferimento la
cifra tra la parte di sovvenzione e la parte di debito è
sostanzialmente uguale. Negli ultimi tre anni invece i prestiti
sono effettivi, cioè questi sono degli investimenti che graveranno
sulle spalle in parte nostra e sicuramente anche sui nostri
figli.
Chiediamo quindi al Presidente o all'Assessore competente con
l'approvazione di quest'ordine del giorno di poter informare il
Consiglio regionale in merito alle proposte trasmesse al Governo
centrale, ovviamente in sintesi, che potrebbero beneficiare del
finanziamento di cui al Recovery Fund, nonché relativamente alle
interlocuzioni avute con il Governo centrale circa le modalità e le
relative possibilità di finanziamento delle proposte formulate.
A tal riguardo vorrei precisare due aspetti, oppure porre
l'attenzione su due aspetti: il primo nella documentazione che ho
potuto visionare ho visto e sono abbastanza contento di aver visto
che c'è un'attenzione particolare sulle politiche ambientali o
comunque di investimento sul futuro e anche sulla gestione del
ciclo delle acque, siete stati sostanzialmente in linea con il
benchmark
e con il
trend
nazionale ma sulla sanità mi
aspettavo di vedere qualcosa di più. È anche vero che, ripeto, a
livello nazionale qualcuno forse, facendosi due calcoli, preferisce
prendere dei soldi da un fondo di diritto lussemburghese gestito da
una realtà privata - e lo dice qualcuno che per un breve periodo di
tempo ha avuto l'occasione di lavorare per la principale società di
consulenza di queste istituzioni -, perché il MES è un organo di
diritto privato, non è un organo pubblico, non è un fondo messo a
disposizione degli Stati, forse si è deciso di concentrare lì la
spesa sanitaria, un investimento sanitario. Io sinceramente mi
sarei aspettato di vedere qualcosa di più sul Recovery Fund e
soprattutto mi sarei aspettato di vedere qualcosa di più riguardo a
quello che veniva chiesto a livello regionale.
Sono stupito - e questo lo voglio dire - riguardo a due voci che
ho trovato sulle schede: la prima riguarda il finanziamento
dell'Aosta/Pré-Saint-Didier, che mi ha stupito per il fatto che
forse varrebbe la pena fare un approfondimento nella competente
Commissione per capire quali possono essere le prospettive di
quella tratta, considerato anche che, se non erro, nell'attuale
maggioranza ci sono soggetti che all'epoca avevano sostenuto la
chiusura della tratta: lo dico proprio per capire in termini
programmatori quello che si intende fare anche a fronte della gara
con Trenitalia. Dall'altro lato trovo anche la richiesta di
finanziare l'elettrificazione fino ad Aosta. Se non erro, su quel
punto lì i soldi dello Stato centrale erano già stati stanziati,
quello che mi chiedo è: quei soldi stanziati dallo Stato non ci
sono più oppure è un finanziamento aggiuntivo? Anche su questo
aspetto io penso che sia importante e interessante avere delle
informazioni qualora vogliate approvare l'ordine del giorno.
Presidente -
Per il Governo, ha chiesto la parola
l'assessore Caveri, ne ha facoltà.
Caveri (VdA Unie) -
Non mi metterò a discutere sul MES,
lo abbiamo fatto anche su
Twitter
, quindi oramai c'è la
possibilità di fare queste discussioni sui
social
, mi sembra
peraltro che almeno in questa fase il Governo nazionale non abbia
sul tema del MES grandi idee. Esiste anche una certa nebbia sul
Recovery Fund
, ho letto il piano nazionale in bozza, come
immagino abbia fatto lei, c'è scritto grosso sopra: "bozza" e non è
un granché, è sicuramente una visione un po' centralistica che
tutte le Regioni italiane, di qualunque colore esse siano, stanno
cercando di contestare.
Io sono contento che lei abbia letto le schede perché immagino
che anche per lei sia stato un lavoro difficile o comunque lungo,
perché abbiamo presentato molte cose per circa un miliardo, che
probabilmente è molto al di sopra delle cifre che noi potremmo
ottenere ed è vero che ci sono anche delle progettualità, come
quelle della ferrovia, che in realtà hanno già una copertura
finanziaria ma nella discussione che abbiamo fatto fra di noi
abbiamo anche deciso di mettere degli elementi che in qualche
maniera siano di stimolo nel rapporto con il Governo nazionale.
La sanità, come lei sa, nel
Next Generation
o Recovery
Fund è abbastanza minoritaria rispetto alle cifre complessive, va
anche detto che questo lavoro di invio è stato un lavoro molto
difficile perché abbiamo avuto circa 48 ore per poterlo spedire a
causa dei gravi ritardi che si sono verificati perché all'inizio
addirittura le progettualità regionali erano state di fatto
scartate. Come dicevo prima, c'è stata una ribellione di tutte le
Regioni e a questo punto noi abbiamo potuto inviare questa
documentazione.
Non abbiamo difficoltà come Governo regionale ad accettare
quest'ordine del giorno, l'unica cosa che le chiederei per
politesse
è quella di togliere: "senza il coinvolgimento del
Consiglio regionale e/o delle Commissioni consiliari", perché posso
assicurarle che da parte di chi come me ha inviato i progetti a
Roma non c'è stato un tempo fisico, mi auguro però di poter, come
nell'impegnativa, fornire alla Commissione, per cui io chiederei al
posto di "ad informare il Consiglio regionale" di mettere: "ad
informare nelle Commissioni competenti", perché credo sia un lavoro
più fino di quello che possiamo svolgere nell'aula, immaginando che
attualmente l'interlocuzione è un'interlocuzione piuttosto bloccata
fin quando il Governo nazionale, come lei ben sa seguendo immagino
anche i titoli dei giornali, che credo anche oggi riprendano la
questione del Recovery Fund... per cui vi sono queste uniche due
richieste di emendamento: togliere "senza il coinvolgimento del
Consiglio regionale e/o delle Commissioni consiliari" e mettere "ad
informare le Commissioni competenti " al posto di "ad informare il
Consiglio regionale". Io toglierei per una questione di stile anche
tra parentesi: "a seguito dell'approvazione del presente ordine del
giorno", perché mi sembra che sia
ça va sans dire
, non c'è
da parte della maggioranza e del Governo regionale obiezione ad
approvare quest'ordine del giorno.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Mi permetta una battuta, Assessore:
io spero che non porti male il fatto di utilizzare la ferrovia per
stimolare il Governo nazionale, perché se lo stimolo è lo stesso
che abbiamo ricevuto fino ad oggi sulla ferrovia, siamo messi
davvero male.
Per quanto riguarda le sue proposte di rettifica, mi vanno
benissimo, nel senso che ovviamente il non coinvolgimento del
Consiglio e delle Commissioni era una giusta provocazione, quello
che io le chiederei, come chiederei a ogni Assessore al di là del
Governo che ricopre quegli scranni, è che di fronte a delle
contribuzioni di tale importanza... forse per
politesse
le
Commissioni sarebbero state comunque giustamente da informare ma
non è un problema, ci siamo trovati. Da parte mia, se i Presidenti
delle Commissioni competenti sono d'accordo, va benissimo e quindi
io mi auguro che si possa anche dibattere, al di là del futuro del
Recovery Fund, su una serie di progettualità inserite che sono
molto importanti.
Presidente -
Con le modifiche proposte dall'assessore
Caveri, possiamo passare alla votazione dell'ordine del giorno n. 2
della Lega. La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Passiamo all'ordine del giorno n. 3 sempre della Lega: "Consorzi
di miglioramento fondiario". Per l'illustrazione, cedo la parola
alla consigliera Foudraz.
Foudraz (LEGA VDA) -
Con quest'ordine del giorno volevamo
sottoporre al Governo regionale un'impegnativa per quanto riguarda
i consorzi di miglioramento fondiario. In Valle d'Aosta esistono
circa 176 consorzi di miglioramento fondiario e irriguo, questi
consorzi sono enti comunque di diritto privato senza scopo di
lucro, la maggior parte dei quali possiede una discreta autonomia
finanziaria ma solamente per la realizzazione di opere di ordinaria
manutenzione e di modico valore. L'attività dei consorzi di
miglioramento fondiario si concreta nell'esecuzione, nella
manutenzione ed esercizio di opere di miglioramento fondiario quali
la costruzione di impianti irrigui, di ricerca, provvista e
utilizzazione delle acque a scopo agricolo, la costruzione e il
riattamento di strade interpoderali e le teleferiche che possono
sostituirle, la realizzazione di monorotaie e la costruzione e
riattamento di fabbricati rurali, nonché il miglioramento dei prati
e dei pascoli montani eseguibili a vantaggio di più fondi.
Alla luce di quanto appena ho esposto, risulta quindi
fondamentale l'attività svolta da detti consorzi, un'attività che
riveste un'importanza fondamentale sotto l'aspetto agricolo ma che
riguarda anche il settore del turismo essendo la Valle d'Aosta una
regione a vocazione turistica, oltre che agricola, ed è importante
il mantenimento del territorio appunto anche da un punto di vista
visivo.
Dall'anno 2013 l'Amministrazione regionale non ha più stanziato
fondi atti al finanziamento per opere di investimento, gli unici
stanziamenti hanno riguardato la contribuzione per le spese di
gestione, che ammontano all'incirca a un 60 percento della spesa
sostenuta esclusivamente per le spese di gestione dei consorzi e
somme per manutenzioni straordinarie urgenti, quali, ad esempio,
danni alle prese di acqua di derivazione a seguito di eventi
alluvionali.
Ogni anno l'Amministrazione regionale predispone sì dei bandi ma
sono bandi che riguardano solo le piccole manutenzioni, che si
aggirano intorno ai 30-40 mila euro e non sono pertanto sufficienti
alle esigenze che hanno attualmente i consorzi di miglioramento
fondiario valdostani. Va sottolineato inoltre il fatto che i
consorzi non possono percepire soldi dall'Unione europea poiché le
concessioni delle acque sono scadute nel 2016, pertanto quella
strada di accesso a eventuali fondi è preclusa. La maggior parte
dei consorzi esistenti sul territorio valdostano ha impianti
realizzati da oltre 40 anni e anche le strade poderali che sono
disseminate lungo tutta la regione necessitano di numerosi lavori
di manutenzione.
Per tutte queste motivazioni è assolutamente indispensabile
prevedere degli stanziamenti nel presente bilancio per opere di
investimento per i consorzi di miglioramento fondiario irrigui
della Regione Valle d'Aosta anche per non vanificare l'impegno di
tutte quelle persone che lavorano nel settore dell'agricoltura, che
è un lavoro duro, è un lavoro fatto di tantissimi sacrifici e di
rinunce e che nella nostra regione, per via della tipologia del
territorio e della metratura che hanno gli appezzamenti, può essere
definito veramente un lavoro eroico.
Per questo si chiede nell'impegnativa al Governo di prevedere
nella prossima variazione di bilancio adeguati stanziamenti per
opere di investimento.
Presidente -
Per il Governo, ha chiesto la parola
l'assessore Sapinet, ne ha facoltà.
Sapinet (UV) -
Grazie collega Foudraz per quest'ordine
del giorno. Il supporto ai consorzi era una frase che era presente
nel nostro programma elettorale e anche in quello di altre forze
politiche, quindi adesso si tratta di passare dalle parole ai
fatti, un supporto che deve essere portato avanti sicuramente con i
numeri, con delle risorse ma anche con azioni concrete. Bene, è da
lì che si parte: si parte innanzitutto con una ristrutturazione
dell'ufficio, in seguito a qualche pensionamento sarà necessario
adeguare le giuste risorse umane a tutta una serie di lavori da
portare avanti e poi la prossima ricomposizione di un gruppo di
lavoro che già era esistente in passato e che intendiamo
ricomporre, gruppo di lavoro formato principalmente da referenti
del territorio, quindi referenti dei vari consorzi di miglioramento
fondiario ma anche rappresentanti delle categorie.
Come lei ha ricordato, da anni viene portato avanti un discorso
di manutenzioni straordinarie, per quest'anno saranno all'incirca
stanziati 800 mila euro per appunto manutenzioni straordinarie su
opere che, come giustamente ha ricordato, hanno, ahimè, anche più
di 40 anni e quindi necessitano di interventi precisi e regolari,
800 mila euro che serviranno per coprire circa il 90 percento dei
vari interventi. A questo vanno sommate le risorse di circa 1
milione e 200 mila euro per il contributo di finanziamento
ordinario ai vari consorzi, che è del 65 percento. Fin qui quindi
manutenzioni straordinarie, poi abbiamo avuto questa bella
opportunità, questa grande opportunità del piano nazionale ripresa
e resilienza, più noto come
Recovery Fund
, e da qui un
ringraziamento al collega Caveri, che in pochi giorni è riuscito ad
attivarsi e mettersi a disposizione di tutti questi Assessorati.
Ebbene, l'Assessorato dell'agricoltura e risorse naturali ha
proposto 4 schede, di queste 4 schede 2 sono relative proprio a
degli interventi in questo campo, quindi relativi a opere che
servono ai nostri consorzi. In particolare in una scheda sono stati
inseriti 24 progetti per un totale di 42.298.860 euro, quindi 24
progetti, bene o male, sparsi in tutta la regione, da un progetto
minimo di 350 mila euro a un altro più importante di circa 4
milioni di euro; mentre in una seconda scheda altri 3 progetti per
la realizzazione di invasi al fine di ottimizzare la risorsa
idrica. Nello specifico, per entrare nel dettaglio, un progetto da
25 milioni di euro per la messa in opera di tre bacini proposto dal
Consorzio miglioramento fondiario di Saint-Pierre-Villeneuve, un
altro invaso da 250.000 metri cubi proposto dal Consorzio di
miglioramento fondiario Chavacourt, quindi a servizio dei territori
di Verrayes e Saint-Denis per un totale di 12 milioni e un terzo
progetto per la realizzazione di un accumulo nella conca di Thuraz
per 7 milioni di euro proposto dal Consorzio di miglioramento
fondiario di Ville-Sur-Sarre, Ru Bréan, Conclonaz e Lalaz, qui
parliamo di 44 milioni di euro. È nella nostra intenzione quindi di
lanciare queste grandi opere, ovviamente sperando in questi
fondi.
Riguardo al discorso delle strade interpoderali, l'attenzione è
alta, qui occorrerà intervenire anche in ambito legislativo con una
revisione della legge n. 17/1985 anche per andare incontro a
sollevare un po' i Presidenti dei consorzi da una serie di
responsabilità.
Alla luce di quanto sopra, visto che il Governo sta intervenendo
in questa direzione, noi proponiamo il ritiro dell'ordine del
giorno, altrimenti ci asterremo.
Presidente -
La consigliera Foudraz ha chiesto la parola,
ne ha facoltà.
Foudraz (LEGA VDA) -
Grazie assessore Sapinet, sentirle
dire queste parole mi fa piacere, però quello che mi lascia un po'
perplessa è il fatto che nelle schede di programma di quello che
lei ha citato essere il
Recovery Fund
io non ho visto nessun
accenno a eventuali somme da destinare ai consorzi di miglioramento
fondiario per investimenti. Teniamo poi presente una cosa: di che
tempistica stiamo parlando? Come lei ben saprà, Assessore, il
lavoro in agricoltura - l'ho già detto prima - è un lavoro
veramente duro data la particolarità del territorio e veramente mi
dispiaccio comunque che il Governo regionale non voglia impegnarsi
su questo fronte ed è per questo che quest'ordine del giorno non
verrà ritirato.
Presidente -
Altri intendono intervenire? Non vedo altre
richieste, passiamo alla votazione dell'ordine del giorno n. 3
della Lega. La votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Possiamo passare all'ordine del giorno n. 4 della Lega: "Reti e
sentieristica". Per l'illustrazione, ha chiesto la parola al
consigliere Brunod.
Brunod (LEGA VDA) -
Quest'ordine del giorno riguarda il
settore reti e sentieristica nel suo complesso, una risorsa
estremamente importante a livello turistico per la nostra Regione.
Considerato che la scorsa estate, nonostante gli effetti legati
alla pandemia, è stata una stagione molto positiva per quanto
riguarda la scelta delle mete di montagna e che molto probabilmente
anche nelle prossime stagioni estive la Valle d'Aosta si troverà
nella condizione di dover gestire al meglio questa potenzialità;
ricordato che le attività sportive individuali svolte in ambienti
aperti sono molto meno esposte ai rischi del contagio in quanto
garantiscono le misure di distanziamento sociale; evidenziato che
all'interno del nostro territorio sono presenti numerosi sentieri e
percorsi internazionali molto prestigiosi anche dal punto di vista
storico-culturale, tra i quali ne voglio citarne alcuni: la Via
Francigena, la Via delle Gallie, la Via Alpina, La Route des Vins,
l'Alta Via n. 1 e n. 2, l'Alta Via n. 3 e n. 4, il percorso Balteo,
percorsi intervallivi, numerosi
tour
:
du Cervin, Mont
Rose, Fallère e tanti altri, più tutta la rete sentieristica
presente all'interno dei nostri comuni; riscontrato che alcuni
itinerari prestigiosi avrebbero tutte le caratteristiche per
ampliare i raggi di promozione verso le località limitrofe offrendo
quindi maggiore opportunità ai potenziali fruitori della nostra
regione e al tempo stesso una maggiore valorizzazione anche delle
medie e piccole realtà; constatato che ci sono parti di sentieri
che vengono maggiormente valorizzate e altre invece che, purtroppo,
nonostante le grandi potenzialità, sono meno curati e valorizzati,
inoltre a volte ci si trova di fronte a una segnaletica poco chiara
e non comprensibile per i potenziali turisti che scelgono le nostre
mete; ritenuto quindi opportuno e di fondamentale importanza, per
far fronte alla grande concorrenza di altre località dell'arco
alpino e in campo internazionale, prestare la massima cura e
impegno per quanto riguarda gli aspetti legati alla manutenzione,
alla segnaletica, al
marketing
, alla promozione e alla
valorizzazione dell'intero sistema della rete sentieristica
presente sul nostro territorio nel suo complesso in quanto
solamente realizzando dei progetti che hanno una visione più ampia
si riuscirà a portare in alto l'immagine della nostra Regione,
rendendola quindi maggiormente competitiva sotto l'aspetto
dell'offerta turistica, con quest'ordine del giorno noi vogliamo
impegnare il Governo regionale nella definizione della prossima
variazione di bilancio a prevedere maggiori stanziamenti e un piano
strategico coordinato di promozione, valorizzazione e manutenzione
di tutta la vasta e prestigiosa rete sentieristica presente sul
nostro territorio.
Presidente -
Per il Governo, ha chiesto la parola
l'assessore Sapinet, ne ha facoltà.
Sapinet (UV) -
Eravamo soliti trovarci su quei sentieri
per le nostre gare e i nostri allenamenti, fa piacere ritrovarsi
anche qui a parlare di questo importante aspetto della vita
turistica del territorio della nostra Regione.
Direi che il rilancio dei cantieri forestali di questi ultimi
anni è già un segnale che già la precedente maggioranza, il
precedente Governo ha dato e questo Governo intende proseguire su
questa strada, su questa linea che è stata tracciata.
Per snocciolare alcuni dati, ricordo che quest'anno nella rete
sentieristica sono state impegnate 12 squadre, quindi un qualcosa
come più di 80 operai forestali, operai forestali che hanno
raggiunto ormai una professionalità rilevante, è stato dato un
segnale, lo è stato dato da parte dell'Assessorato agli Enti locali
andando a intervenire puntualmente con interventi di manutenzione
straordinaria, messa in sicurezza, ma il segnale lo si è dato anche
a questi operai.
Come dicevo, si vuole continuare su questa strada andando a
incentivare, lei giustamente ci chiede maggiori stanziamenti e
maggiori stanziamenti ovviamente saranno. Ottanta operai impiegati
per circa una media di 140 giornate, una media di giornate che è
nostra intenzione aumentare. C'è da dire che non solo queste
squadre sono state impiegate sulla rete sentieristica ma spesso
anche altre squadre fanno degli interventi che comunque hanno una
ricaduta diretta per quello che riguarda i nostri sentieri: ad
esempio, interventi sui boschi o altre sistemazioni.
A livello di risorse - anche qui per dare qualche dato - quindi
siamo passati da un 2018 con 9.340.850 euro a un aumento di
1.500.000 euro per il 2019, per arrivare a 11.948.000 nel 2020, che
saliranno a 12.050.100 euro per quanto riguarda il 2021. A queste
risorse, che sono impiegate per il 20 percento per quanto riguarda
la rete sentieristica, va comunque aggiunta anche la parte del PSR
gestita da GAL VdA per precise forme di investimento su
quest'argomento, inoltre 50.000 euro che saranno reinvestiti per
quanto riguarda il servizio del geonavigatore VdA. Una manutenzione
straordinaria a carico dell'Amministrazione regionale quindi ma
un'amministrazione ordinaria che anche diversi Enti locali stanno
portando avanti. A questo si aggiunge un intervento promozionale,
quindi tutto quello che è promozione... un esempio concreto è il
progetto "Bassa Via" più noto ormai come "Cammino Balteo" dove dai
400.000 euro del 2020 avremo 350.000 anche per il 2021 e altri
progetti per 500.000 euro. Una promozione che continuerà in accordo
e in collaborazione con l'Assessorato del turismo, una promozione
che deve abbracciare anche il discorso della bicicletta, con
l'avvento delle
e-bike
abbiamo avuto un'impennata, come
giustamente ricordava lei, di frequentatori del nostro territorio
in questa estate appena trascorsa.
Proprio per queste motivazioni e per questi dati che fanno ben
capire la volontà dell'Amministrazione di andare in questa
direzione, io proporrei di ritirare l'ordine del giorno, in
alternativa ci asterremo.
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Grazie Assessore per la sua risposta,
mi ha fatto molto piacere il cenno che ha fatto all'inizio del suo
intervento che condividiamo le stesse passioni e purtroppo mi
dispiace un po' che lei non ha fatto cenno alle criticità che io ho
fatto presente all'interno dell'ordine del giorno, in quanto anche
lei penso nei suoi allenamenti, nelle sue competizioni avrebbe
potuto constatare con i suoi occhi, per esempio, il grande problema
che c'è sulla segnaletica che ribadivo prima. Molti tratti sono
ambigui, non sempre molto interpretabili, quindi questa è una
grossa carenza perché la sentieristica della nostra regione
meriterebbe un obiettivo a livello qualitativo molto importante
perché i sentieri di questa regione sono strategici a livello della
promozione turistica, quindi un grosso impegno ci va in quel
settore.
Altra cosa il discorso che mi ha citato sulla Bassa Via,
ovviamente anch'io ritengo che questo è uno degli itinerari
importanti della nostra regione, però non bisogna commettere
l'errore di fossilizzarsi nel promuovere e valorizzare
singolarmente un itinerario, anche se molto importante,
tralasciando tutti gli altri. Andrebbe fatta una promozione nel suo
complesso a 360 gradi di tutta la rete sentieristica, perché
solamente in quel modo noi riusciamo ad alzare l'asticella, a
portare più in alto la nostra regione promuovendola da Courmayeur a
Gressoney perché di sentieri ce ne sono ovunque.
Non abbiamo quindi intenzione di ritirare quest'ordine del
giorno, siamo convinti che su questo settore ci sia molto da
lavorare e soprattutto che ci si debba lavorare fin da subito,
dalla prima variazione di bilancio, anche perché i mesi passeranno
in fretta, l'estate è alle porte e non possiamo perderci questa
opportunità.
Presidente -
Altri vogliono prendere la parola? Non vedo
altre richieste. Passo alla votazione dell'ordine del giorno n. 4
della Lega. La votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Possiamo passare all'ordine del giorno n. 5 sempre della Lega:
"Sostegno al commercio ambulante". Per l'illustrazione, ha chiesto
la parola il consigliere Ganis, ne ha facoltà.
Ganis (LEGA VDA) -
Quest'ordine del giorno prevede un
sostegno al commercio ambulante. Come commerciante, mi sento
particolarmente coinvolto dalle ricadute che questa emergenza sta
avendo sul settore economico valdostano. Personalmente posso capire
a fondo le difficoltà che ogni titolare di un'attività commerciale
incontra. In questa situazione che sta colpendo tutti i comparti,
tra i più danneggiati risulta anche quello del commercio ambulante
che opera tipicamente all'aperto e a contatto diretto con la
clientela. Questo tipo di attività è tenuta al pagamento di un
plateatico, cioè un tributo comunale per l'occupazione del posto
assegnato al mercato, una cifra che i commercianti dovranno
corrispondere per intero, anche se negli ultimi mesi i loro ricavi
sono crollati. La situazione è particolarmente critica per chi
opera sulla Piazza di Aosta, che ha il triste primato di avere uno
dei plateatici più cari: sono 1.500 euro annui per il mercato del
martedì, mentre i plateatici dei mercati di Biella e di Pinerolo,
per fare un esempio, si aggirano sui 400 euro annui: ecco perché
ritengo che sia necessario fornire una forma di sostegno a questi
lavoratori che ogni giorno dell'anno riempiono le piazze dei nostri
comuni con le loro bancarelle, portando i loro prodotti il più
vicino possibile alle persone.
Il mercato, ricordo, non riveste solo un'importanza economica ma
anche un ruolo sociale che va tutelato, perché soprattutto per chi
come molti Valdostani vive in piccoli comuni è sempre stato un
appuntamento atteso e un momento di aggregazione e
socializzazione.
Inoltre durante la stagione estiva il mercato diventa un punto
di incontro per molti villeggianti che risiedono nella nostra
Valle. Ricordo che tutti i lavoratori del settore hanno cercato di
tenere aperte le loro attività e mantenere questa funzione anche
nell'epoca del distanziamento sociale, mettendo in sicurezza le
loro bancarelle con grandi sforzi, investimenti e spesso lavorando
in perdita.
Sono numerose le famiglie valdostane che vivono grazie al
commercio ambulante e credo che la sospensione o, meglio, una
proroga della tassa per l'occupazione del suolo pubblico possa
rappresentare un piccolo ma importante aiuto a questa categoria
troppo spesso dimenticata.
Chiediamo pertanto, nella definizione della prossima variazione
di bilancio, di valutare l'ipotesi di predisporre una misura che
riconosca a ogni Comune che disponga o abbia già disposto
l'esenzione totale o parziale del plateatico l'importo del mancato
incasso con un riferimento a un periodo di almeno sei mesi per
l'anno a venire: il 2021.
Presidente -
Per il Governo, ha chiesto la parola
l'assessore Jean-Pierre Guichardaz, ne ha facoltà.
Guichardaz J. (PCP) -
La situazione del commercio
ambulante mi è nota anche per i miei pregressi professionali e mi
sono note anche le difficoltà aggiuntive che questo tipo di
commercio su sede non fissa implica: difficoltà legate al disagio,
tra l'altro, degli spostamenti, di temperature, di collocazioni,
quindi non posso che condividere con lei tutta la sua
preoccupazione per un settore che è stato toccato, forse in maniera
ancora più devastante, da questa crisi e dall'epidemia.
La questione del plateatico che lei ha giustamente evidenziato
nel suo ordine del giorno si pone in modo analogo al tema anche
delle locazioni, degli affitti in genere, perché poi, di fatto, è
una sorta di tassa di occupazione, ma è una sorta di locazione
proprio del luogo fisico in cui gli operatori effettuano la loro
attività e a livello statale, così come a livello regionale, il
tema del sostegno dell'affitto o di altre forme è stato in qualche
modo affrontato anche se a livello statale, come lei saprà bene,
attraverso forme di crediti di imposta, che sono stati anche dalle
categorie e dalle associazioni contestati, perché ovviamente
implicano, comunque, che vi siano degli utili, vi siano dei
fatturati che presuppongono poi la possibilità di scontare questi
crediti.
Anche la legge n. 5 che è stata fatta con una grossa, credo,
partecipazione e concertazione da parte di tante persone
all'interno di questo Consiglio regionale, poi ha previsto degli
indennizzi a fondo perduto di carattere diciamo più generale,
quindi dei
bonus
per il riavvio delle aziende e altri bonus,
o comunque altri ristori legati, più nello specifico al settore del
commercio ambulante, al settore delle imprese, del commercio, nella
logica di non categorizzare delle singole realtà, per non rischiare
poi di dover affrontare in modo troppo specifico il tema dei
ristori. Credo che questa sia la logica che sta dietro, sia
all'elaborazione dei vari decreti che si sono succeduti, sia delle
leggi regionali, la n. 5 e la n. 8, che a diverso titolo, ma sempre
con riferimento al sostegno delle imprese, è stata fatta. È una
richiesta legittima ma che, a nostro parere, deve essere
strutturata proprio per i motivi che le dicevo prima, per non
entrare troppo in un groviglio di distinguo, deve essere affrontata
io credo in un'ottica più generale.
Tra l'altro, la formulazione che voi fate nell'ordine del giorno
è una formulazione che riguarda forse più la materia della finanza
locale, avendo voi indicato la compensazione a favore dei Comuni e
degli Enti locali, più che la specifica materia del sostegno alle
locazioni o comunque del sostegno allo specifico tributo. Anche
questa formulazione in qualche modo quindi va valutata con chi
rappresenta gli Enti locali e va strutturata in una maniera tale
che difficilmente può essere in qualche modo compresa in una legge
generale di sostegno alle imprese, anche se per via indiretta,
comunque, questo sostegno avviene.
Quello che possiamo garantire è che questo tema sarà oggetto di
attenzione, anche il tema specifico che lei ha trattato, è un tema
sul quale io personalmente, prima di questa sua sollecitazione...
ma mi conferma, essendo lei comunque un operatore del settore, che
l'attenzionare questo tipo di problematica è necessario e richiede
comunque un ragionamento. Le chiederei il ritiro di quest'ordine
del giorno per le motivazioni che ho detto, con però la garanzia
che questo settore e in particolare queste sue richieste verranno
analizzate in un più ampio ragionamento con le prossime misure e i
prossimi ragionamenti, così com'è già stato fatto per le leggi n. 5
e n. 8, quindi per le misure di sostegno, e verranno, credo,
concertati e discussi tutti insieme.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA) -
Questo era un piccolo aiuto per chi
ogni giorno cerca comunque di sopravvivere tra grandi difficoltà.
Il tributo comunque è di competenza del Comune e per questo noi
abbiamo dato un ristoro al Comune che va a beneficio appunto del
commerciante.
Noi non ritiriamo l'ordine del giorno e vogliamo degli impegni
più concreti.
Presidente -
Altri intendono intervenire? Non vedo altre
prenotazioni, passo dunque alla votazione dell'ordine del giorno n.
5 della Lega. La votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Passiamo all'ordine del giorno n. 6 della Lega: "Potenziamento
strumenti didattica a distanza". Per l'illustrazione, ha chiesto la
parola il consigliere Lavy, ne ha facoltà.
Lavy (LEGA VDA) -
Quest'ordine del giorno è un pochino la
prosecuzione o comunque la fase 2, chiamiamola così, di
un'interpellanza che avevo presentato un mese fa in cui chiedevo se
ci fossero dei dati sulla dotazione tecnologica in capo le famiglie
per quanto riguarda proprio la didattica a distanza. L'Assessore
allora mi aveva risposto che proprio quel genere di indagini era in
corso, adesso quindi spero che, bene o male, i dati ci siano e ho
presentato quest'ordine del giorno proprio perché ho comunque
ricevuto diverse segnalazioni di carenze dal punto di vista di
dotazioni tecnologiche in capo alle famiglie. Giustamente mi si
potrebbe dire: "c'è comunque una misura a livello nazionale che
serve proprio ad aiutare, a contribuire con un
voucher
che
arriva anche a 500 euro per garantire delle dotazioni tecnologiche,
PC,
tablet
con connessione annessa alle famiglie", il
problema è che, pur avendo determinati soggetti i requisiti per
partecipare a questa misura, sono stato contattato e so di diverse
persone che non hanno potuto accedere a questa misura. Ecco perché,
anche se era stata prevista una misura del genere sulla legge n. 8
- poi l'Assessore l'altra volta mi aveva risposto dicendo che quei
fondi non erano comunque stati utilizzati per la dotazione
tecnologica in capo alle famiglie -, presento quest'ordine del
giorno: proprio per chiedere in un futuro abbastanza prossimo di
creare una misura
ad hoc
che possa garantire questo
contributo, questo voucher alle famiglie, proprio in ottica di
avere una dotazione tecnologica e una dotazione di connessione
minima per quanto riguarda la didattica a distanza.
Presidente -
Ha chiesto la parola l'assessore Caveri, ne
ha facoltà.
Caveri (VdA Unie) -
Come lei ha ricostruito, oggi esiste
questa misura nazionale che dovrebbe supplire soprattutto a coloro
che hanno un reddito basso e devo dire che l'intervento dello Stato
in realtà è stato anticipato dalla Regione sin dai mesi scorsi con
la possibilità di acquisto, come raccontavo la scorsa volta, da
parte delle istituzioni scolastiche, molte delle quali si sono
opportunamente dotate di regolamenti che consentono di non
disperdere questi
tablet
o questi computer ma di tenere
conto proprio delle persone che hanno bisogno, da una parte, di
avere una connettività e, dall'altra, di avere le strumentazioni
per la didattica a distanza.
Ora, al di là del fatto che, per fortuna, speriamo che dal mese
di gennaio, esattamente dal 7 di gennaio, questo fenomeno
dell'utilizzo della didattica a distanza possa in qualche maniera
ridimensionarsi, anche se la scelta di consentire l'accesso in aula
esclusivamente al 75 percento degli studenti e la riduzione nei
trasporti dei pullman è fissata al 50 percento dei posti
disponibili sui bus, sappiamo che una certa didattica a distanza
continuerà a esserci anche quando ricomincerà per l'intera scuola
valdostana l'ordinaria attività in aula.
La ragione per la quale la invito al ritiro di quest'ordine del
giorno è perché noi, come Regione, come in parte annunciato, ci
stiamo spingendo più in là; avremmo già voluto allocare una cifra
molto cospicua in occasione della manovra finanziaria attuale.
Tutta una serie di ragioni tecniche soprattutto legate al rapporto
tra INVA e Amministrazione regionale ci hanno indotto ad attendere
l'inizio dell'anno prossimo per poter fare un'operazione molto più
vasta di quella dei non abbienti, cioè scegliere almeno tre classi
di coscritti - possiamo usare un termine molto valdostano - che
potrebbero essere, ad esempio: quinta elementare, prima e seconda
media, per dotare tutti i bambini di una certa età di un computer o
di un tablet. A questo si accompagnerà anche un interessante
emendamento approvato definitivamente nei giorni scorsi su proposta
del senatore Albert Lanièce del Gruppo delle Autonomie del Senato,
che stanzierà una somma cospicua di denaro dello Stato, che
investiremo invece prevalentemente sulle persone bisognose.
Abbiamo ricevuto un'interessante sollecitazione
dall'organizzazione, dall'associazione che si occupa del Quartiere
Cogne, quindi di un quartiere dove esistono delle situazioni di
marginalità particolari. Ci hanno segnalato proprio questa
necessità per i meno abbienti o anche per ragazzi in difficoltà,
come possono essere i ragazzi di famiglie di migranti che sono
arrivati in Valle e che ovviamente sono in grandissima difficoltà
umana e personale.
In più c'è stata segnalata, ma non abbiamo ancora stipulato
nessun tipo di accordo, da parte di un'associazione meritoria che
si occupa di
service
nei confronti della popolazione meno
abbiente una possibile anch'essa cospicua donazione.
Nel chiederle quindi di ritirare l'ordine del giorno le posso
assicurare che, per volontà politica e per scelta unanime anche
della Giunta - perché una parte delle questioni, in particolare la
connettività, sono più di pertinenza dell'assessore Marzi -, noi
nei prossimi giorni, anzi, nella riunione della Giunta regionale di
lunedì presenteremo un'importante iniziativa per la connettività
nelle scuole, la voglio rassicurare, e quindi ci spingeremo ancora
un po' più in là rispetto alle proposte da lei opportunamente
presentate in quest'aula.
Presidente -
Ha chiesto la parola il consigliere Lavy, ne
ha facoltà.
Lavy (LEGA VDA) -
Sono comunque convinto che ciò che si
richiede in quest'ordine del giorno non sia assolutamente in
antitesi con le misure che la Giunta intende portare avanti, anche
perché i campi di azione sono leggermente diversi. Qui si parla di
una misura, che comunque deve andare a coprire un'emergenza che è
presente ora e che probabilmente si protrarrà nei prossimi
mesi.
Sono stato anch'io contattato proprio dall'associazione del
Quartiere Cogne, che mi ha fatto un po' il quadro della situazione:
un quadro abbastanza inquietante in cui mi è stato detto che 37
famiglie non hanno accesso o avuto accesso ai fondi di livello
nazionale, non hanno quindi nessuno tipo di dotazione tecnologica e
neanche un genere di connessione. Ecco perché io non ritiro
l'ordine del giorno ma, anzi, sono comunque contento che ci sia un
impegno da parte della Giunta proprio per garantire, anzi, ampliare
questo genere di misura ma, come ho detto prima, non va
assolutamente in contrasto con le misure che possono essere
previste da quest'ordine del giorno.
Presidente -
Altri? Non vedo altre richieste, passiamo
alla votazione dell'ordine del giorno n. 6 della Lega. La votazione
è aperta. La votazione è chiusa.
Presenti: 33
Votanti: 13
Favorevoli: 13
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Passiamo all'ordine del giorno n. 7 della Lega: "Buoni
alimentari". Ha chiesto la parola il consigliere Manfrin, ne ha
facoltà.
Manfrin (LEGA VDA) -
Come recita il testo stesso di
quest'ordine del giorno, parliamo di quello che, in quella che fu
la prima fase, fu uno dei primi interventi che questo Consiglio con
un intervento corale andò a disciplinare, ovvero fra gli altri la
questione dei buoni alimentari. Buoni alimentari che appunto in
quella prima fase di incertezza nella quale non si sapeva per
quanto sarebbe durata la crisi, cosa avrebbe comportato, quale
esborso economico avrebbe richiesto alle famiglie si erano resi
necessari perché - e lo avevamo detto fin dal primo minuto - la
nostra attenzione era andata a tutti i settori della nostra
Regione, compresi i settori sociali, che ovviamente versavano nelle
difficoltà maggiori, ovvero le persone che già versano in
difficoltà prima del Covid, che si sono viste travolgere nel
momento in cui la crisi ha impedito loro di uscire di casa. Sullo
spirito di questa necessità quindi è nata poi la misura che è stata
inserita nella legge n. 6: quella che è andata a prevedere una
serie di stanziamenti che potessero permettere ai Comuni di fare
dei buoni alimentari per le famiglie.
Abbiamo visto che molti Comuni hanno applicato questi buoni
elementari, a volte anche con difficoltà in realtà sui parametri di
accesso, ma questo chiaramente poi deve essere un qualcosa che
viene disciplinato anche a livello comunale: ci sono Comuni che lo
hanno dato senza un vero e proprio regolamento, Comuni che invece
si sono adoperati per poterlo erogare stabilendo dei criteri, che
poi però era difficile andare a determinare. Quello che però ci ha
lasciato un po' con l'amaro in bocca è stato che alcuni Comuni
hanno previsto di applicare questi buoni non erogando appunto dei
buoni di per sé ma permettendo alle persone di telefonare a un
centralino, che raccoglieva le richieste e che poi, a suo
insindacabile giudizio, faceva la spesa dicendo che alcuni beni
alimentari non si potevano acquistare, se ne potevano acquistare
altri, non si poteva prendere una determinata marca, se ne poteva
prendere soltanto una, la spesa in un caso è stata fatta in un
mercato della grande distribuzione, e non è stata invece magari
data la possibilità a tutti coloro che ne avevano la necessità di
poter andare anche negli esercizi di vicinato, nei negozi, nei
piccoli alimentari, che sono il tessuto connettivo anche del nostro
territorio.
Quello che non vogliamo è che, per esempio, i soldi di questi
buoni arrivino a essere percepiti da qualche intermediario, che ha
tutto l'interesse nel fornire un servizio, magari inutile, perché
se io do un buono del valore di 50-100-200-500 euro a una famiglia,
poi sarà questa famiglia che farà la spesa in maniera autonoma. Se
io invece do a una persona, a un ente terzo l'incarico di occuparsi
di andare ad acquistare dei beni, questo ente terzo ovviamente non
lo farà mosso per compassione ma lo farà chiaramente con le
necessità di rimborsare i costi sostenuti e quindi evidentemente si
andrà a detrarre da quella somma che è stata stanziata per questo
specifico intervento la somma che viene data agli intermediari.
Ecco perché, rilevando che con questa crisi che arriva in un
momento in cui si pensava, si sperava, ovviamente non adesso ma
rispetto alla prima fase, di ripartire, di ricominciare, di
ricostruire, e invece entra a gamba tesa sulle aspettative delle
famiglie e sulle aspettative anche di chi stava cercando di
riprendersi dalla prima ondata... è evidente che un sostegno in
questo tipo si rivela assolutamente necessario ed è con
quest'ordine del giorno che chiediamo di reiterarlo. Chiediamo però
di reiterarlo mettendo un vincolo però: vincolando le erogazioni di
questi fondi in maniera che si facciano buoni spendibili
direttamente dai soggetti interessati senza intermediazione e che
si possano fare anche nell'attività commerciale del territorio per
prendere due piccioni con una fava: per andare a sostenere le
nostre famiglie e al contempo sostenere il tessuto economico e
commerciale del nostro territorio.
Presidente -
Ha chiesto la parola il presidente Lavevaz,
ne ha facoltà.
Lavevaz (UV) -
Ringrazio il collega Manfrin per
l'illustrazione di quest'ordine del giorno, che condivido in buona
parte nel suo contenuto, sia nelle richieste di indirizzo che nelle
prospettive. Condivido anche la necessità eventualmente di rivedere
questa norma, questa misura anche nelle prossime iniziative che
saranno oggetto poi di valutazione ovviamente della Giunta, delle
Commissioni e di questo Consiglio per quanto riguarda le prossime
misure da mettere in atto.
Quello che invece non condividiamo è il fatto di imporre dei
vincoli sul tipo di iniziativa che i Comuni possono decidere,
perché credo che si debba riconoscere ai Comuni l'autonomia di cui
godono e di cui dobbiamo dare fiducia ma soprattutto perché i
Comuni oggettivamente sono quelli che meglio conoscono le realtà e
le necessità dei territori. Se quindi per quanto riguarda magari la
realtà cittadina di Aosta o i Comuni più strutturati, ci sono delle
necessità di un certo tipo, sui Comuni più piccoli queste necessità
magari sono un pochettino diverse. È corretto quindi che rimanga in
capo ai Comuni l'organizzazione della distribuzione di questi
aiuti, che, ripeto, vanno e andranno sicuramente reiterati nelle
prossime misure, perché, ahimè, la situazione dal punto di vista
dell'emergenza economica non è certo migliorata e nuove forme di
povertà sono oggettivamente davanti agli occhi di tutti.
Su quest'ordine del giorno quindi ci asterremo per queste
motivazioni.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Non posso che condividere le sue
valutazioni iniziali, ovvero la condivisione della necessità di
reiterare questo tipo di misura, però sono felice anche che lei
prenda un certo tipo di posizione in maniera che così anche
l'opinione pubblica sappia bene quando il Consiglio va a erogare e
a disporre di alcuni fondi, se una volta può essere un errore, la
seconda volta evidentemente non lo può essere, soprattutto se
qualcuno cerca di mettervi in guardia da quello che può succedere o
che è già successo.
Lei, Presidente, ci ha detto: "io non condivido di mettere dei
vincoli a dei Comuni". Guardi, Presidente, io non è che con questa
impegnativa chiedo di mettere dei vincoli a dei Comuni, come magari
qualcuno ha fatto in quest'aula sulla legge n. 8, su altri tipi di
vincoli e quant'altro, le chiedo semplicemente - credo che sia
un'iniziativa che va a favore anche dei Comuni ma soprattutto dei
cittadini - che se io erogo 100 euro di buoni, 100 euro vadano in
buoni alimentari, non che 100 euro io do ai Comuni e i Comuni ne
danno 70 al cittadino, perché 30 li prende la cooperativa rossa per
distribuire le derrate alimentari nelle case, magari con il sistema
sovietico della ricezione della telefonata per dire: "eh no,
guarda, quel prodotto non lo puoi comprare, ti dico io cosa puoi
comprare, c'è una lista, puoi scegliere da questo", perché
ovviamente ereditiamo il sistema sovietico nel quale è lo Stato, la
Pubblica Amministrazione nella sua illuminata genialità che ti dice
cosa puoi comprare e cosa no.
Io comprendo, Presidente, che lei debba contemperare le
posizioni di tutti, e quindi anche la composizione della sua
Giunta, che evidentemente magari intravede anche un'opportunità in
questa possibilità di mancato vincolo, però è anche bene che, a
fronte delle sue parole, almeno al di fuori questa voce arrivi e
così anche i cittadini al di fuori di quest'Assise possano sapere
che se in futuro verranno erogati dei soldi da questo Consiglio,
magari qualche Comune, magari tra quelli più grande di questa
regione, potrà dire: "Sai che c'è? Caro cittadino, siccome tu non
sei capace di farti la spesa ma c'è una cooperativa che è molto più
brava di te a farla, io pago una parte di questi soldi che
andrebbero in buoni per te e per la tua famiglia e pago la
cooperativa che ti fa la spesa, un servizio che tu non sei capace a
fare perché non sei capace a fare la spesa e ti insegnerà lei che
cosa devi comprare e ovviamente per questo disturbo prenderà un
piccolo sovrapprezzo".
Mi spiace, Presidente, noi ovviamente voteremo convintamente
quest'ordine del giorno e metteremo di fronte alla popolazione la
posizione di questa sua maggioranza, soprattutto di quella parte
della maggioranza che la vincola a questo tipo di posizioni, perché
sono sicuro che, se lei avesse la possibilità di decidere,
certamente non sceglierebbe questo.
Presidente -
Altri? Non vedo altre richieste di
intervento. Passiamo alla votazione dell'ordine del giorno n. 7
della Lega. La votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Ordine del giorno n. 8 della Lega: "Legge casa". Per
l'illustrazione, ha chiesto la parola il consigliere segretario
Distort, ne ha facoltà.
Distort (LEGA VDA) -
Quest'ordine del giorno, come ha
descritto il collega Consigliere Segretario, ha come titolo: "Legge
casa". Parliamo infatti della legge regionale, di due modifiche
puntuali che si propongono con quest'ordine del giorno alla legge
regionale 4 agosto 2009 n. 24, la cosiddetta "legge casa". Con
quella legge la Regione Valle d'Aosta ha recepito l'iniziativa
diffusa su tutto il territorio nazionale, con legge propria, con
capacità propria ha definito le modalità di attuazione di questa
linea di recupero del patrimonio edilizio esistente e
valorizzazione di questo patrimonio attraverso l'incentivazione del
bonus
di incremento volumetrico. Una legge che ha permesso
sicuramente al settore dell'edilizia di accrescere la propria
attività attraverso un sistema virtuoso volto al miglioramento
delle condizioni delle prestazioni energetiche degli edifici, una
legge che aveva nella sua finalità, nella sua filosofia di base
anche la riqualificazione dal punto di vista architettonico,
situazione non propriamente sempre messa in atto. Legge regionale
del 2009, che, a distanza di più di undici anni, avrebbe
sicuramente bisogno di una revisione e questa revisione, letta e
condotta con un certo criterio, potrebbe sicuramente indirizzare il
campo dell'edilizia a un vero ulteriore passaggio verso la
riqualificazione del patrimonio edilizio esistente e quindi degli
agglomerati e quindi degli spazi urbani.
Allora la proposta di questa modifica di legge si colloca nella
situazione di crisi che registrano tutti i settori del comparto
produttivo a seguito della prima e seconda ondata Covid, con tutte
le limitazioni proposte e con la forte sofferenza del tessuto
imprenditoriale che sostiene fondamentalmente le spese di questa
situazione di crisi, di emergenza sanitaria e degli effetti di
secondo ordine nell'ambito economico.
Ricordo oltretutto quanto il nostro tessuto economico sia
permeato dal settore dell'edilizia, quindi il pensare di attuare
una modifica in campo edilizio urbanistico ha un effetto immediato
su una fetta estremamente importante del nostro settore
economico.
Con queste premesse io vorrei entrare nello specifico dei punti
di modifica proposti. In realtà i punti e le finalità sono
orientate verso due orizzonti: il primo è di creare, favorire
l'attività edilizia per le destinazioni di tipo produttivo, quindi
modificare la legge casa, che attualmente prevede all'articolo 2
una possibilità di incremento del 20 percento del volume originario
e all'articolo 3 il 35 percento in caso di demolizione e
ricostruzione. La proposta che pongo all'attenzione del Governo e
di quest'Aula è individuare la possibilità di concedere un
ulteriore ampliamento del 5 percento, quindi passare dal 20
percento al 25 percento e dal 35 percento al 40 percento
esclusivamente nei casi in cui la destinazione finale dell'immobile
sottoposto a questo beneficio volumetrico sia una destinazione
produttiva. Facciamo un esempio: attività di affittacamere,
attività commerciali, diciamo tutti quei casi che sono previsti
dalla legge, ovviamente previsti dagli strumenti urbanistici dei
Comuni, le destinazioni ammesse nelle rispettive zone. Questo è un
messaggio immediato e chiaro nei confronti dell'attività del mondo
dell'imprenditoria, che vede l'attenzione del Governo regionale nei
propri confronti laddove il suo impegno e il suo investimento a
livello immobiliare è indirizzato verso un'attività commerciale,
un'attività imprenditoriale, un'attività che genera fonte di
lavoro, spazio, opportunità di lavoro, non solo nella fase edilizia
di progettazione e di realizzazione dell'opera ma anche nella
fruizione del bene. Questo è il primo indirizzo, questo extra bonus
volumetrico.
Il secondo indirizzo è relativo alla data che riporta la legge:
la data del 31 dicembre 2008, vale a dire l'edilizia prevista di
piano casa, quindi di incentivazione del volume, è applicabile sul
patrimonio edilizio che abbia avuto titolo abilitativo rilasciato
entro il 31 dicembre 2008. Ora, la legge è nata il 24 agosto del
2009, quindi all'epoca il concetto di riferirsi a una data
cronologica per evitare che qualunque attività edilizia in corso,
presente e futura potesse impostare una sorta di azione premeditata
della possibilità di incremento volumetrico... la legge ha voluto
stabilire un termine: più o meno nel semestre precedente, otto mesi
prima, il 31 dicembre 2008, proprio per evitare sicuramente dei
fenomeni speculativi. Ora, rispetto al 31 dicembre 2008, sono
passati quasi 12 anni. Allora il mio obiettivo e l'attenzione di
quest'ordine giorno è proprio sull'opportunità di questa data.
Anziché fissare una data assoluta, la proposta è fissare un periodo
di dieci anni che si attua sempre i dieci anni e un giorno
precedenti l'avvio di un'iniziativa edilizia, di un'iniziativa
progettuale, quindi deposito di una SCIA o di una richiesta di
permesso di costruire. Questo cosa vuol dire? Vuol dire che già
tutti sappiamo che quello che costruiamo oggi tra dieci anni e un
giorno potrà essere oggetto di piano casa. Benissimo, esatto,
perché in dieci anni il patrimonio edilizio, con tutta
l'impiantistica e con tutte le caratteristiche di involucro
edilizio, diventa vetusto, quindi diventa già energivoro rispetto
alla tecnologia vigente. Il pensare che ogni dieci anni si attui un
intervento di applicazione del piano casa, ovviamente una volta
sola nella storia dell'edificio, quindi sostituire questo termine
cronologico assoluto in un periodo assoluto che è il periodo di
dieci anni permetterebbe una soluzione virtuosa per la gestione del
nostro patrimonio edilizio, virtuosa dal punto vista sicuramente
ambientale. Questo si può attuare anche con un approfondimento
della verifica di sostenibilità che i tecnici conoscono molto bene
associata alla formulazione della documentazione necessaria al
piano casa.
Questa è la proposta, aspetto la risposta del Governo.
Presidente -
Per il Governo, ha chiesto la parola
l'assessore Marzi, ne ha facoltà.
Marzi (AV-SA) -
Grazie collega Distort per l'ottima
spiegazione. In sinergia con il processo di revisione della legge
regionale sull'urbanistica, sarà opportuno pensare alla revisione
anche di leggi a essa collegate, quale, ad esempio, la n. 24/2009 e
naturalmente una serie di discipline richiamate anche dal suo
susseguente ordine del giorno. Infatti è tutto l'impianto normativo
e pianificatorio, penso, ad esempio, al PTP, che si rivela per
molti aspetti ormai superato sia dal mutare delle condizioni
territoriali e socio-economiche, sia dalle evoluzioni delle norme e
della giurisprudenza intervenuta soprattutto a partire dall'ultimo
decennio. L'adeguamento dei piani regolatori comunali al PTP è
ormai un fatto che può essere considerato concluso e che ci ha
permesso di avere un solido impianto normativo e di tutela del
patrimonio naturale e culturale del nostro territorio, che ci
consente ora di andare oltre rispondendo alle sfide del presente e
dei prossimi anni e di porci in una posizione dialogante con le
Regioni vicine, oltre che con i livelli statali ed europeo. È
intenzione infatti dell'Amministrazione attivare pertanto al più
presto un tavolo tecnico-giuridico con lo scopo di riformare il
corpo legislativo richiamato in maniera armonizzata con la legge
dell'urbanistica.
Dopo quanto detto e venendo all'ordine del giorno n. 8, nel
quale si chiede di intervenire pesantemente sulla legge casa, è
evidente che una legge di tale peso, che permette, in deroga agli
strumenti urbanistici comunali, importanti incrementi volumetrici
anche nelle zone A, necessita di un'attenta valutazione sugli esiti
della sua applicazione con messa in evidenza di quanto è stato
portato avanti con successo e di quanto invece ha bisogno di essere
riformato, anche alla luce di un disegno strategico più generale e
condiviso che riformi le politiche territoriali e urbanistiche
della regione. Teniamo bene a mente che quanto si fa oggi per
l'edilizia rimane a lungo nel tempo al di là delle emergenze
contingenti, quindi le decisioni vanno ponderate anche per il
futuro, come, tra l'altro, da lei richiamato.
Condividiamo quindi la necessità di rivedere anche la legge casa
ma nei tempi e nei modi più adeguati e per questo motivo le chiedo
di ritirare l'attuale ordine del giorno e di astenerci.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Sicuramente sfonda con me una porta
aperta sul riformare il
corpus
legislativo che disciplina il
campo urbanistico, è una nobile azione che sicuramente va
intrapresa. Io comunque mi limitavo a un passo fondamentale, un
passo dopo l'altro si va avanti e qualunque percorso, per quanto
lungo sia, inizia sempre con il primo passo e questo era il primo
passo.
La proposta sua, per quanto lodevole sia, è quella proposta
migliorativa che rientra nell'ottica del "meglio che è nemico del
bene", perché qui la possibilità è di poter eseguire un intervento
localizzato su due punti: la disciplina relativa alle percentuali
degli articoli 2 e 3 e la datazione degli edifici che possono
essere sottoposti a questa procedura.
Il fatto che noi quasi a dodici anni di distanza dobbiamo
metterci a compiere le nostre valutazioni in merito a quali sono
effettivamente gli effetti... sicuramente è la fase critica
estremamente importante, la fase statistica immagino che sia un
lavoro che sia stato compiuto dagli uffici da subito, perché
altrimenti saremo in ritardo assoluto, però dobbiamo pensare che in
undici anni, quasi dodici, l'attività edilizia ha bisogno di una
regolamentazione, una disciplina che sia all'altezza dei tempi,
all'altezza delle sfide, soprattutto alla sfida della difficoltà
economica che stanno vivendo tutti i settori produttivi.
Io le confesso, Assessore, che, nel momento in cui redigevo
quest'ordine del giorno, pensavo: ma sarà strategico che io
Consigliere di opposizione regali su un piatto d'argento
all'Assessore competente questa opportunità di diventare piccolo
eroe del mondo dell'edilizia sostenibile, perché di questo si
tratta, e le dico che, malgrado una certa simpatia che mi lega a
lei personalmente, non fosse altro che per la stessa condivisione
delle passioni motociclistiche e dello stesso identico mezzo
motociclistico che io e lei abbiamo la fortuna di poter utilizzare,
ho comunque pensato che, per quanto poco strategica fosse nella
linea della dinamica tra opposizione e Governo, valesse la pena
perché la posta in gioco non è il lustro del consigliere Distort o
la bella figura dell'assessore Marzi, ma la posta in gioco è
l'edilizia sostenibile in un periodo in cui c'è estremo bisogno di
intervenire in questo settore.
Lei ha fatto la proposta di ritirare, io vorrei addirittura
rilanciare la proposta: assessore Marzi, vuole firmare con me
quest'ordine del giorno? Vuole che diventi condiviso tra me e lei?
Il termine di sessanta giorni che io ho ipotizzato è troppo poco?
Vogliamo aggiungerlo? Questa è la proposta che io le faccio. Ci
pensi, così come io sto pensando che non ritiro l'ordine del
giorno.
Presidente -
Altri intendono intervenire? Non vedo
richieste di intervento, passiamo dunque alla votazione dell'ordine
del giorno n. 8 della Lega. La votazione è aperta. La votazione è
chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Passiamo all'ordine del giorno n. 9 della Lega: "Tasse
universitarie". Preciso che alla fine della trattazione di questo
punto all'ordine del giorno interrompiamo dieci minuti per
arieggiare i locali. Ha chiesto la parola il consigliere Perron, ne
ha facoltà.
Perron (LEGA VDA) -
Dal 6 novembre scorso sono entrate in
vigore le nuove misure per il contrasto alla diffusione Covid-19,
come tutti ben sappiamo, e la Valle d'Aosta è stata classificata in
zona rossa con relativa applicazione delle limitazioni allo
svolgimento di attività sociali ed economiche. Gli effetti
negativi, così com'è avvenuto nel corso della prima ondata, stanno
colpendo duramente il tessuto economico della nostra Regione.
Durante la prima ondata il Consiglio ha potuto definire, con le
leggi regionali n. 5/2020 e n. 8/2020, una serie di interventi a
sostegno della nostra economia e delle categorie sociali
maggiormente colpite dalla crisi. Tra queste certamente potranno
annoverarsi i genitori di studenti universitari o universitari
stessi, che ricordo essere poco meno di 1984 quest'anno, i quali
lavorano per pagarsi gli studi e fanno parte del nostro Ateneo.
Durante l'estate la Giunta regionale ha approvato la proposta di
misure per il contenimento e il controllo della spesa per l'anno
2020 dell'UniVdA, proposta che prevede il trasferimento all'Ateneo,
a copertura del fabbisogno dell'Università per attività didattica,
amministrativa e di ricerca, nonché per l'esercizio delle funzioni
in materia di diritto allo studio, di 7.250.000 euro. Inoltre il
Governo ha deliberato che l'utile dell'Università, così come
accertato dal consuntivo relativo all'esercizio finanziario 2019,
che ammonta a oltre 1 milione di euro, possa essere utilizzato
dall'Ateneo non solo per spese di investimento ma anche per le
spese correnti inerenti all'emergenza sanitaria in atto legata alla
diffusione e al contrasto del virus.
Chiediamo quindi al Governo regionale di sollecitare presso
l'UniVdA ulteriori interventi a parziale sollievo degli oneri a
carico degli studenti universitari in difficoltà. Fra questi
pensiamo a una proroga temporale della finestra dei pagamenti e
all'esenzione del pagamento degli eventuali interessi di mora
maturati dagli studenti durante il presente anno accademico.
Piccoli interventi che, qualora messi in atto, potrebbero però
rappresentare un segnale importante per molti giovani.
Presidente -
Ha chiesto la parola l'assessore Caveri, ne
ha facoltà.
Caveri (VdA Unie) -
Credo anzitutto che si debba dare
atto di una grande capacità di reazione dell'Università della Valle
d'Aosta rispetto al Covid, e una parte cospicua di quanto
risparmiato dall'Università, lei lo cita nelle premesse, questo
milione inattivo, è stato speso proprio per rendere sicura
l'Università e anche consentire agli studenti di poter frequentare
una DAD valida con nemmeno un'ora di docenza persa e nessun esame e
nessuna tesi rinviata. Posso dire che questo va a merito
dell'Università pensando invece a che cos'è successo in molte
università italiane dove il sistema si è davvero ingolfato.
Assieme al Presidente, anzi, sotto la presidenza del Presidente,
noi avremo il 21 dicembre, quindi la settimana prossima, un
Consiglio dell'Università che è il primo Consiglio a cui
partecipiamo e devo dire che siamo d'accordo sul fatto che si
rifletta sulle tasse universitarie. Già l'anno scorso c'è stato un
intervento massiccio che ha portato a un minor gettito di circa
175.000 euro e devo dire che, per fortuna - almeno queste sono le
notizie che ho assunto
brevi manu
in risposta a questa sua
proposta di ordine del giorno -, l'Università della Valle d'Aosta
ha un rapporto estremamente personale con gli studenti, consentito
appunto dal numero estremamente ridotto e al momento attuale, cioè
al momento del pagamento della prima rata che è scaduta il 20 di
novembre, proprio per questa vicinanza nei confronti degli studenti
- che non sono delle mere matricole ma sono dei volti e delle
personalità con cui avere un rapporto umano -, sono già stati fatti
degli interventi in casi di necessità.
Con il Presidente, ma nel rispetto dell'autonomia universitaria
- perché voi sapete che l'autonomia universitaria, anche se noi
paghiamo quest'Università, è un principio addirittura
costituzionale - noi faremo presente queste problematiche proprio
in occasione del Consiglio dell'Università per le ragioni che lei
ha poc'anzi sottolineato. È quindi un impegno che noi prendiamo,
riteniamo che l'ordine del giorno debba essere ritirato ma ne
accogliamo la sostanza proprio perché nell'interlocuzione che
abbiamo avuto con l'Università in vista della preparazione del
Consiglio, essendo io nella Giunta dell'Università... queste
problematiche proprio nella giornata di due giorni fa sono già
state manifestate, ne daremo conto, qualora lei lo ritenesse utile,
anche in un'audizione in Commissione. La collega presidente di
Commissione Erika Guichardaz mi aveva già chiesto giorni fa di
svolgere un'audizione se esisteva - e naturalmente esiste - una
disponibilità di svolgere un'audizione in Commissione, per fare il
punto non solo sulla scuola ma anche sull'Università e questa
questione che lei ha sollevato è certamente meritevole di
attenzione.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Ovviamente mi fa piacere sapere che
un impegno che può essere preso verso i nostri giovani, che sono
poi quelli che, tra l'altro, sono colpiti sotto molti aspetti dalla
crisi che stiamo vivendo, in particolare gli studenti... molti
studenti, come dicevo prima, possono fare la doppia attività, cioè
si mantengono agli studi e quindi poi hanno delle grosse difficoltà
in questo periodo a dover pagare le rette, perché giustamente i
piccoli lavori a cui spesso tocca ricorrere per pagarsi gli studi
non possono essere fatti in quanto le attività economiche sono
bloccate.
Proprio per questo motivo quindi rimaniamo dell'idea che sia da
votare il nostro ordine del giorno per far sì che questo impegno
venga correttamente declinato.
Presidente -
Non vedo altre richieste di intervento,
passiamo alla votazione dell'ordine del giorno n. 9 della Lega. La
votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Come detto in precedenza, sospendiamo dieci minuti per
arieggiare i locali.
La seduta è sospesa dalle ore 17:04 alle ore 17:22.
Bertin (Presidente) -
Possiamo riprendere i lavori. Siamo
all'ordine del giorno n. 10 della Lega: "Valorizzazione acquisto
prodotti valdostani". Ha chiesto la parola il consigliere Planaz
per l'illustrazione, ne ha facoltà.
Planaz (LEGA VDA) -
Ho presentato quest'ordine del giorno
perché mai come oggi le piccole realtà di montagna come la nostra
necessitano di misure urgenti a sostegno delle piccole aziende
affinché esse possano continuare a produrre, lavorare e
commercializzare i loro prodotti di qualità che, come abbiamo già
detto più volte, portano la Valle d'Aosta in tutto il mondo.
L'11 dicembre, pochi giorni fa, si è celebrata la Giornata
mondiale della montagna, bellissima iniziativa ma non è sufficiente
ricordare la montagna solo un giorno, un giorno all'anno per poi i
restanti 364 giorni ignorarla e abbandonarla alle regole insensate
create da chi la montagna non la vive quotidianamente.
Le nostre piccole aziende sono insediate in montagna ma fino a
quando potranno ancora tenere duro? Fino a quando sceglieranno di
rimanere sul nostro territorio? Io penso che queste aziende siano
uno dei tasselli fondamentali della tutela del territorio e la loro
presenza sia fondamentale per contrastare lo spopolamento della
montagna. Queste piccole aziende vanno aiutate perché oggi il
continuo proliferare della pandemia ci chiama a intervenire con
misure urgenti ed efficaci che creino subito un nuovo tessuto
commerciale, nuove opportunità per chi produce e chi vende, che
diano anche una certa immagine al nostro territorio perché sia,
stagione dopo stagione, scelto come meta di visitatori. Per questo
chiedo al Governo di attivare
in primis
misure come la legge
n. 8, articolo 58, misure che prevedono l'erogazione di un
contributo economico alle aziende che dimostrano di acquistare
prodotti valdostani. Proporrei inoltre che questo
voucher
si
estendesse anche a prodotti provenienti dall'artigianato valdostano
per permettere a più aziende di ottenere un aiuto concreto a chi è
stato duramente colpito da questa crisi in questo periodo e
permettere una vera valorizzazione del lavoro svolto dai nostri
capaci produttori ma anche dai nostri abilissimi artigiani.
Presidente -
Ha chiesto la parola l'assessore Sapinet per
il Governo, ne ha facoltà.
Sapinet (UV) -
La montagna personalmente la vivo
quotidianamente perché la abito, pur avendo l'opportunità di vivere
ad Aosta, ho scelto di sviluppare la mia famiglia a 1200 metri e i
miei figli frequentano una piccola scuola di montagna e anche da
Sindaco, insieme ai colleghi del Celva, ho sempre cercato di
difendere il territorio di montagna.
L'azione che lei oggi ci propone è già nella volontà di questo
Governo, un'azione che va nella direzione di favorire la promozione
e il consumo di prodotti a chilometro zero, non a caso anche in un
anno difficile condizionato da questa pandemia abbiamo voluto
proporre l'evento "Modon d'Or", più che altro per dare un segnale
di speranza alle aziende e al nostro territorio, un segnale che è
stato bene accolto in quanto ben 70 aziende valdostane hanno
raccolto l'invito dell'Assessorato. La misura che lei cita prevista
ha funzionato bene nonostante l'incertezza della stagione
invernale, un'incertezza che, di fatto, ha generato un po' di
doverosa preoccupazione da parte degli operatori del comparto
turistico, che quindi non hanno potuto provvedere alle scorte
solite dei mesi di ottobre-novembre. Nonostante questo, circa
1.900.000 euro è la cifra che è andata a coprire la richiesta,
quindi un buon successo nonostante la situazione appunto che le ho
presentato.
La nostra intenzione, la nostra volontà è sicuramente quella di
riproporre questa misura, una misura che potrebbe essere proposta
all'interno di un insieme di misure Covid. Bisognerà forse
intervenire al fine di rendere probabilmente un po' più semplici
gli aspetti di rendicontazione e velocizzare la situazione dei
pagamenti e, sempre in proporzione anche alle risorse disponibili,
valutare anche un aumento della percentuale di sconto, che oggi si
attesta intorno al 30 percento, quindi questo è quanto.
Per quanto riguarda l'estensione ai prodotti dell'artigianato,
questo andrà analizzato a fondo ricordandosi di un'attenzione
particolare anche alle risorse che saranno disponibili. Proprio
perché l'azione e la volontà del Governo va nella direzione da lei
auspicata, la proposta che faccio è quella del ritiro dell'ordine
giorno, in alternativa la maggioranza si asterrà.
Presidente -
Ha chiesto la parola il consigliere Planaz,
ne ha facoltà.
Planaz (LEGA VDA) -
Assessore, la ringrazio per la
richiesta del ritiro di quest'ordine del giorno ma, vede,
considerato il momento - siamo entrati in questa pandemia
all'inizio dell'anno ma si è prolungata e continua a prolungarsi -,
io ritengo che sia opportuno che certe misure vadano ad aiutare
delle categorie che sono state più penalizzate oggi da questa
pandemia: ci sono aziende che producono e che non riescono a
vendere i propri prodotti; ci sono altre aziende che
commercializzano, che mettono i nostri prodotti sul mercato, che
non hanno la possibilità di esporre e di vendere i prodotti per le
chiusure che ci sono state e per le ripercussioni che ci sono nel
mondo turistico nostro valdostano. È per questo motivo che avrei il
piacere che si portassero avanti certi misure per dare delle
risposte veloci, immediate a tutte queste aziende, che, oggi come
oggi, non possono continuare le proprie attività, non riescono a
vendere i propri prodotti, perché sennò è inutile che facciamo
tanti proclami di sponsorizzare i nostri prodotti e poi non abbiamo
la possibilità di venderli, e perlopiù non cerchiamo di aiutare e
tamponare queste difficoltà dovute alla pandemia, non è dovuto
sicuramente a lei, Assessore, che si è appena insediato, però era
un segnale forte da dare a queste categorie.
Presidente -
Altri che intendono intervenire? Non vedo
altre richieste, passiamo alla votazione dell'ordine del giorno n.
10 della Lega. La votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Ordine del giorno n. 11 della Lega: "Project Financing su beni
culturali". Per l'illustrazione, ha chiesto la parola la
consigliera Spelgatti a cui cedo la parola.
Spelgatti (LEGA VDA) -
Ho osservato con molta attenzione
quello che ha fatto il Comune di Novara, che ha portato avanti con
risultati estremamente positivi uno dei primi progetti di
valorizzazione del patrimonio artistico e culturale - ed è uno dei
primi progetti realizzati in Italia con lo strumento del
project
financing
-: la ristrutturazione della cupola della Basilica di
San Gaudenzio interamente con capitali privati.
Per leggere esattamente quello che è accaduto, ho preso un
articolo di una testata locale che riporta: "La cupola della
Basilica di San Gaudenzio è da sempre un bene comune: fu solo
grazie a una sottoscrizione pubblica dei cittadini e ai proventi
dell'imposta sull'acquisto della carne che nel 1840 la Fabbrica
Lapidea raggiunse la somma necessaria per l'ambizioso progetto di
una cupola che svetta fino a quasi cento metri. Oggi lo spirito
civico di allora, che consentì ad Alessandro Antonelli di costruire
l'opera, rivive con un'iniziativa in cui il Comune di Novara,
proprietario della cupola (mentre la Basilica è un bene
ecclesiastico) ha deciso di riaprire al pubblico il capolavoro
simbolo della città piemontese. E ha scelto di farlo - tra i primi
casi in Italia - attraverso lo strumento del
project
financing
, inedito nella valorizzazione del patrimonio
artistico. La proposta è arrivata dall'impresa Kalatà, che con un
investimento tra i 150 e i 200 mila euro metterà in sicurezza i
camminamenti e curerà l'allestimento. Il vantaggio è che il Comune
di Novara, che nel suo ruolo di governo e strategico ha valutato il
pubblico interesse dell'opera, non spenderà nemmeno un euro e
"vedrà scongiurato il rischio di una cattedrale nel deserto essendo
noi che abbiamo investito gli stessi soggetti che dovranno
rientrare dell'investimento. L'aspettativa è tra i 15 e i 20 mila
ingressi all'anno per sei anni" spiega Nicola Facciotto, fondatore
dell'impresa cuneese nel cui capitale sociale è entrata Fondazione
Social Venture Giordano dell'Amore (braccio operativo di Fondazione
Cariplo per l'
impact investing
)
e
SocialFare
.
A partire dalla primavera 2021, Covid permettendo, si potrà
scoprire la grandiosa cupola attraverso i percorsi, in gran parte
mai aperti al pubblico, che conducono alla sommità. I visitatori
potranno godere di un percorso che unisce i contenuti
storico-artistici alla dimensione esperienziale, secondo un
processo sperimentato da Kalatà al Santuario di Vicoforte (Cuneo),
che sinora vanta quasi centomila accessi, e la Basilica di Santa
Maria delle Vigne (Genova). "L'esperienza di Novara è significativa
anche perché il nostro project financing potrà essere preso a
modello da quelle numerose realtà che hanno significativi beni
culturali da valorizzare
-
aggiunge Facciotto - inoltre
questi processi possono generare economie molto trasversali con
effetti positivi in termini di occupazione, indotto,
marketing
territoriale".
Considerata la portata del nostro patrimonio artistico culturale
in termini sia qualitativi che quantitativi e la necessità di
investimenti per la relativa, a seconda dei casi, messa in
sicurezza, ristrutturazione, valorizzazione, apertura al pubblico e
adeguata pubblicizzazione, considerato altresì che non è più
possibile intervenire sempre e solo con capitali pubblici, noi
chiediamo di impegnare il Governo regionale a predisporre un elenco
di tutti i beni del nostro patrimonio artistico culturale che
potrebbero essere valorizzati attraverso lo strumento del project
financing attivando tutte le relative procedure al fine della sua
concretizzazione.
Qual è il discorso? Ormai dobbiamo cambiare completamente
mentalità e dobbiamo pensare a come attirare capitali in Valle
d'Aosta. In generale sono due le vie attraverso le quali noi
potremmo portare capitale in Valle d'Aosta: una, il reperimento di
soggetti privati che abbiano voglia di investire sul nostro
territorio; due, lo strumento dei fondi europei, che è
fondamentale, infatti noi avevamo dato anche nel programma di
governo un'impronta molto chiara su quello che avremmo voluto fare
della ristrutturazione della macchina amministrativa per far sì che
i fondi europei vengano effettivamente cercati, trovati e vengano
poi distribuiti e ben investiti sul territorio valdostano, perché
troppo spesso noi non siamo in grado di andare a recuperare questi
fondi in Europa e soprattutto, quando anche prendiamo dei soldi,
poi dopo non siamo in grado neanche di spenderli e li perdiamo per
strada. Questo quindi è un capitolo.
L'altro capitolo chiaramente è quello dell'attrazione di
capitali privati. In questo caso Novara è riuscita, con soldi
interamente privati, a mettere in sicurezza l'opera, a
ristrutturarla, a valorizzarla e chiaramente, avendo poi dei
soggetti privati che si devono anche occupare del marketing e si
devono occupare del funzionamento di tutta la struttura e di
metterla sostanzialmente a reddito in maniera tale da rientrare
dell'investimento fatto, questo ha delle ricadute estremamente
positive anche per l'indotto e per tutto il territorio circostante.
Ritengo quindi che il modello di Novara debba essere copiato,
Novara ha avuto questa idea innovativa perché normalmente questi
progetti di project financing e altri modi di attirare il capitale
privato vengono spesi per altro, è uno dei primi progetti in Italia
invece in cui queste iniziative vengono fatte sul patrimonio
culturale.
Ci dovrà essere anche un cambio di visione dell'utilizzo del
nostro patrimonio, immaginiamo i nostri castelli e quant'altro,
adesso sto facendo delle ipotesi ma ci sono tantissimi luoghi,
nostri beni che hanno bisogno rigorosamente di ristrutturazione ma
soprattutto bisogna far sì che la gente arrivi, che vengano
pubblicizzati e questo spetterebbe sicuramente alla Regione, ai
Comuni e quant'altro. Dobbiamo ripensare veramente anche a tutto il
sistema pubblicitario, a far conoscere il nostro immenso patrimonio
perché non è abbastanza valorizzato come pubblicità esterna, ma
questo è tutto un discorso che riguarda la Valle d'Aosta, riguarda
tutti i nostri beni e quant'altro, però questo può essere un
piccolo tassello importante per partire almeno a cercare di
risolvere il problema non sempre e solo ed esclusivamente con
risorse pubbliche.
Il vero cambiamento avverrà quando si attireranno finalmente in
Valle d'Aosta degli imprenditori, vale per tutti gli ambiti che
riguardano la Valle d'Aosta ma vale anche assolutamente sotto
l'aspetto culturale. Ricordiamoci che la bellezza salverà il mondo
e che, di conseguenza, tutto ciò che è cultura e tutto ciò che è
appunto il nostro patrimonio culturale dovrà essere sempre più
spinto, perché è solo attraverso questo, attraverso la bellezza
delle nostre montagne, del nostro patrimonio ambientale e del
nostro patrimonio culturale, che noi potremo guardare al
futuro.
Presidente -
Ha chiesto la parola l'assessore Guichardaz,
ne ha facoltà.
Guichardaz J. (PCP) -
Collega Spelgatti, da subito la
vorrei rassicurare che lei non trova da questa parte una
pregiudiziale ideologica verso formule di partenariato
pubblico-privato, quindi lo metto già subito in chiaro. Nel mio
passato politico, tra l'altro, fui tra coloro che sollecitò con
maggiore insistenza l'elaborazione di un piano di valorizzazione
del patrimonio pubblico di proprietà regionale, proprio attraverso
formule che consentano agli operatori privati di proporre e
realizzare investimenti di interesse pubblico sostenendo il costo
al posto dell'Amministrazione, ottenendo in cambio la concessione
del bene per un tempo sufficiente a garantirne la sostenibilità
economica finanziaria e - perché no? - anche una qualche forma di
lucro, come diceva lei giustamente prima. Non escludevo, quindi,
già allora la possibilità che tali forme di partenariato
pubblico-privato potessero riguardare, tra l'altro, anche il
settore dei beni culturali.
In questo breve, ma intenso periodo da Assessore, le confesso
che non ho avuto modo di approfondire lo specifico tema del
finanziamento di progetto nel settore dei beni culturali e devo
dire che il suo ordine del giorno mi ha sollecitato a ragionare in
questo senso, cioè a non escludere nel perseguimento della
valorizzazione, tutela e conservazione del patrimonio culturale
proprio l'intervento del privato, quindi, non solo nella fase
gestionale, manutentiva ed edilizia, che, com'è noto, presuppone un
accordo di prestazione, un appalto, comunque una modalità di
concessione, ma proprio nella fase di investimento e nella
conseguente gestione del bene.
Certo lo scrupolo che mi faccio - e credo sia anche il suo e
quello di tutti i presenti - è che gli strumenti "alternativi",
eventualmente immaginati e impiegati, continuino a permettere una
fruibilità collettiva del nostro patrimonio culturale, quindi
rispettosa del bene interessato, della sua dignità e della sua
vocazione storica e artistica e che non pregiudichi - questo lo
voglio dire - uno sfruttamento democratico, mi perdoni se uso in
modo improprio il termine, che sembra quasi un ossimoro, forse
sarebbe meglio usare il termine "godimento", quindi, non
pregiudichi un godimento da parte di tutti i cittadini, con
particolare attenzione per i giovani e per le categorie che...
sappiamo essere i meno provveduti di risorse economiche
finanziarie, ma sicuramente dotati di sensibilità e anche di una
proiezione positiva verso una valorizzazione anche del nostro
patrimonio.
Non siamo quindi assolutamente contrari alle formule di questo
genere, io personalmente non sono contrario alle sponsorizzazioni,
ma sempre nel rispetto - e ci tengo a ribadirlo - della dignità del
bene, della sua estetica, della sua vocazione, del suo significato
simbolico e storico, come dicevo prima. Non mi viene quindi da
pensare, collega, a un uso troppo commerciale del nostro
patrimonio, i nostri monumenti non devono diventare sostanzialmente
- non so se lei è d'accordo con me - dei soppalchi per immensi
teloni pubblicitari, tanto per dire, che nulla hanno a che spartire
con la storia del monumento. Al contrario siamo dell'idea - e mi
sembra di coglierlo nel suo intervento di prima - che
l'investimento privato nel nostro patrimonio edilizio culturale
pubblico sia una positiva modalità utile proprio per la
conservazione e la tutela, ma anche per la valorizzazione e la
messa in esposizione in pubblico del bene. Le segnalo solo che la
nostra Soprintendenza da sempre, praticamente, aiuta la
conservazione dei beni privati di interesse artistico e culturale
con consulenze qualificate delle nostre strutture e con contributi
a fondo perduto, mutui agevolati per gli interventi di restauro e
ristrutturazione. È un'evoluzione al contrario quella che propone
lei, mi scusi un po' il paradosso, di una modalità, che però si
propone proprio lo stesso obiettivo, cioè la conservazione e la
tutela del bene, ma allo scopo di renderlo fruibile, di
valorizzarlo in senso esteso.
Io, per esempio, sono - e lo sono sempre stato - per il
pagamento di un biglietto, per esempio, per la fruizione dei nostri
beni, un biglietto che sia accessibile a tutti, anche per dare
valore al bene, sempre con l'esclusione di categorie di studenti,
giovani, eccetera che, come sappiamo, sono meno attrezzati di altri
dal punto di vista economico, prevedendo, anche, che lo stesso
possa diventare, come giustamente dice questo signor Facciotto,
occasione di lavoro e di occupazione per le maestranze, per
l'indotto, per il territorio e che abbia anche un traino e un ruolo
di traino proprio culturale. Anche questo, tra l'altro, è un nostro
obiettivo, che è di valorizzare il nostro patrimonio, renderlo
fruibile con tutti i risvolti positivi della messa in comune, della
sua narrazione in qualche modo, della sua esposizione, non mi viene
un altro termine in questo momento, facendolo diventare al tempo
stesso un propulsore proprio di un'economia positiva.
Noi quindi saremmo per votare quest'ordine del giorno, però, con
una piccola modifica all'impegnativa - mi sono confrontato anche
con i tecnici della Soprintendenza - che le leggerei: "si impegna
il Governo a predisporre una procedura per la valorizzazione dei
beni attraverso il
project financing
- io userei anche più
estesamente: "formule di partenariato pubblico-privato" perché non
esiste solo quella... - in coerenza - e questo ci terrei che fosse
messo - con le disposizioni di tutela e conservazione del Codice
dei beni culturali, individuando un elenco di possibili beni da
sottoporre a tale strategia".
Indicativamente dice le stesse cose che dice lei, ma con una
particolare attenzione all'aspetto proprio della tutela e della
conservazione.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Assessore, la ringrazio molto e
accetto a occhi chiusi la modifica dell'impegnativa, che va a
specificare qualche cosa che all'interno della mozione era
sottointeso, perché io come esempio di primo progetto, forse uno
dei primi progetti di
project financing
che ho citato qui è
proprio quello del recupero della cupola con fruizione al pubblico
ed è scontato che rigorosamente l'ottica dovrà sempre essere quella
appunto della valorizzazione del bene ma, siccome le regole del
gioco le dettiamo noi, siamo noi a dire chiaramente che questo non
deve diventare una becera commercializzazione che svilisce il
nostro patrimonio culturale, al contrario.
Il problema è che, come giustamente lei mi ha detto prima, la
Soprintendenza va anche a finanziare il privato, ormai è finito il
tempo in cui il pubblico fa tutto. Noi dobbiamo trovare il modo di
rilanciare la nostra economia ma tenendo sempre come faro portante
tutto ciò che è la bellezza, quindi la bellezza naturale, la
bellezza culturale e quant'altro, perché sono gli unici valori che
noi abbiamo e che nessuno ci può portare via e li dobbiamo
difendere con le unghie e con i denti.
Noi quindi dettiamo le regole al privato, però dobbiamo far sì
che il privato possa intervenire e chiaramente, siccome il pubblico
non arriva dappertutto non solo economicamente parlando ma
soprattutto dal punto di vista anche del
marketing
e del
rilancio economico di tutto quanto,
il privato per forza di cose ci deve arrivare con le regole che
però detta la Regione. Il privato deve rientrare degli investimenti
e ha tutto l'interesse di fare tutta la pubblicità possibile e
immaginabile per quel bene per rientrare del suo investimento e
questo comunque ha tutto un ritorno enorme, perché ha un ritorno
enorme dal punto di vista della valorizzazione del bene,
dell'attrazione di tutte le maestranze, di tutte le persone che poi
lavorano all'interno del bene, ma non solo, ma anche dal punto di
vista di tutto il tessuto economico intorno, perché chiaramente più
su un territorio arriva il pubblico che va a visitare determinati
beni più questo chiaramente poi spende e comunque conosce i nostri
meravigliosi comuni che abbiamo e tutto il patrimonio culturale che
è sparso ovunque sul nostro territorio. La Regione però non può
arrivare dappertutto e non arriva dappertutto, mentre ci sono una
marea di chicche che non stiamo riuscendo a utilizzare al massimo
per quello che abbiamo. Il privato magari invece potrebbe arrivare
ad avere interesse a farlo e questo potrà creare un volano enorme
per l'economia ma un'economia sana, ecologista e che vada nella
direzione corretta appunto della valorizzazione di tutte le forme,
di tutto quello che noi abbiamo da poter valorizzare.
La ringrazio quindi e accetto la modifica dell'impegnativa.
Presidente -
Possiamo passare alla votazione dell'ordine
del giorno n. 11 della Lega. Aspettiamo soltanto che l'emendamento
venga sottoscritto. La votazione è aperta. La votazione è
chiusa.
Presenti, votanti e favorevoli: 33
Il Consiglio approva all'unanimità.
Passiamo all'ordine del giorno n. 12 della Lega: "IRAP zero
2021". Ha chiesto la parola il consigliere Aggravi, ne ha
facoltà.
Aggravi (LEGA VDA) -
Sicuramente il titolo di
quest'ordine del giorno è un auspicio per chi ha una visione un po'
più diversa e liberale della tassazione rispetto ad altre
situazioni e ad altre ideologie.
Quest'ordine del giorno vuole fare tesoro di una parte delle
proposte e delle sollecitazioni che le varie associazioni di
categoria hanno fatto con riferimento alle audizioni in II
Commissione.
L'IRAP sappiamo che nacque proprio come imposta di destinazione
prettamente regionale, che metteva un riordino generale a tutta una
serie di imposte per finanziare, ovviamente al di fuori delle
realtà a Statuto speciale che hanno una gestione del gettito a
tutto tondo, nelle altre per finanziare proprio la spesa sanitaria,
almeno nella sua origine.
Quest'ordine del giorno mira, anche un po', se vogliamo
provocatoriamente - ma io già ci provai in qualche Consiglio
precedente con l'assessore Marzi - a cercare di trovare una sponda
riguardo a una comunione di intenti su quello che poteva essere
l'alleggerimento del carico fiscale sulle imprese valdostane in
questo caso.
L'impegnativa impegna il Governo a destinare una quota delle
future risorse disponibili a una misura che porti a zero o che
riduca almeno del 50 percento, ovviamente sappiamo che il gettito
IRAP di amministrazione pubblica si aggira tra i 23 e 30 milioni,
dipende se guardiamo il previsionale o il riscosso, con riferimento
alla liquidazione che deve avvenire. Questa volontà ha una duplice
finalità: quella di liberare della liquidità a cui le aziende
dovranno far fronte, dall'altra parte fa riferimento a un
principio, che in realtà prima forse quando il collega Ganis aveva
parlato della proposta sul plateatico... nella risposta il Governo
giustamente diceva: "bisogna anche stare attenti a fare delle
scelte di un settore piuttosto che un altro". Ecco, l'abbassamento
delle tasse ha il notevole pregio di andare, laddove si considera
l'imposta a tutto tondo, a favore di tutta la tipologia dei
contribuenti senza creare delle distorsioni sugli obbligati ad
assolvere al tributo.
È ovvio in una logica di trattativa si può anche trovare un
giusto mezzo tra quello provocatorio zero, come però comunque
qualche associazione ha giustamente chiesto, e il 50 percento,
l'importante è che passi il principio di valorizzare anche in
qualche modo le nostre imprese e soprattutto liberare, ripeto,
quella liquidità che oggi è necessaria ma che domani sarà ancora
più necessaria alla stessa sopravvivenza delle imprese. Qui
giustamente non andiamo a identificare nessun tipo di tipologia di
impresa o di settore proprio perché la volontà è quella di fornire
in senso lato al contribuente un beneficio in termini del tributo
che deve essere pagato.
Presidente -
Passo la parola all'assessore Marzi.
Marzi (AV-SA) -
Dante citava spesso il contrappasso e non
è che sempre avesse tutti i torti, per cui prendendo con spirito
positivo quanto da lei proposto, ci troviamo a fare, come al
solito, il poliziotto cattivo e, nel fare il poliziotto cattivo,
parto dal presupposto che, siccome lei conosce perfettamente come
funziona l'IRAP e ne ha anche dato assolutamente prova, ovviamente
le attività economiche con ricavi o compensi non superiori a
250.000 euro sono state esentate dal versamento del saldo IRAP per
l'anno d'imposta 2019 e dalla prima rata d'acconto per l'anno
d'imposta 2020. In relazione sempre al 2020, tutte le imprese
soggette a IRAP che hanno realizzato valore della produzione
dovrebbero aver già provveduto al versamento della seconda rata di
acconto relativa all'anno di imposta 2020 entro il 30 novembre
dell'anno in corso.
Se l'intenzione espressa fosse quella di azzerare il primo
acconto relativo all'anno 2021, si dovrebbe tenere conto che
l'acconto relativo a detto periodo di imposta sarebbe calcolato
sulla base dell'IRAP dichiarata nell'anno precedente, lei sa meglio
di me con il cosiddetto "metodo storico", che è versato in due rate
corrispondente al 40 percento e al 60 percento, sempre se non si
sta parlando di soggetti ISA, che invece a livello forfettario
ragionano sempre sul 50 percento o sulla base del metodo
previsionale utilizzato perlopiù se il contribuente prevede di
realizzare redditi inferiori rispetto a quello dell'anno
precedente. In molti casi, essendo di fatto decrementato il valore
della produzione per l'anno d'imposta 2020 per la maggior parte dei
piccoli operatori economici di fatto, si avvantaggerebbero, con
l'iniziativa che stiamo valutando, gli operatori economici con
ricavi comunque elevati e con un costo rilevante in termini di
minor entrate, quindi anche per la Regione. Occorre tener conto
inoltre che, per i soggetti che hanno subito decrementi di valore
della produzione significativi nel 2020, il saldo da versare nel
2021 sarà notevolmente ridotto se non addirittura in alcuni casi
azzerato.
Ora, in termini di principio - e non sto scherzando rispetto al
contrappasso dantesco perché abbiamo fatto anche una valutazione
per un intervento di questo tipo sulla fine dell'anno - e per tutta
una serie di motivi legati alle risposte che le ho dato, abbiamo
soprasseduto.
Una delle valutazioni da fare è sicuramente legata a tutte
quante o a molte istanze che sono state portate in sede di II
Commissione consiliare da parte di tanti
stakeholder
o
portatori di interessi e risulta sicuramente essere un intervento
sull'IRAP, come già, tra l'altro, avvenuto a livello statale, un
intervento sicuramente massivo ma anche veloce, tanto per essere
chiari, e sicuramente drena immediatamente liquidità.
Il motivo per il quale le chiedo di ritirare questa iniziativa,
noi ci asterremo, è legato in questo momento non tanto a livelli
filosofici, perché le ho detto che questo tipo iniziativa, anche
quando abbiamo fatto una valutazione "sul semestre bianco", come da
lei richiamato, era in corso di valutazione, è legata soprattutto a
un aspetto che lei ha chiaramente citato, cioè i volumi di cui
stiamo parlando. Sarebbe un intervento massivo che, di fatto,
oscilla tra i 23 e i 24 milioni di euro, con un avanzo presunto, e
di cui abbiamo già ampiamente parlato, che attualmente si attesta
sui 120 milioni di euro, questo tipo di iniziativa da solo andrebbe
praticamente a mangiarsi un sesto delle risorse disponibili, e
questo è un dato di fatto oggettivo.
Quello che le posso assolutamente assicurare è che, una volta
fatte tutte le valutazioni del caso, e quindi anche raccolti tutti
quanti gli impegni soprattutto di matrice politica, e poi quindi
anche di natura amministrativa, ci saranno le possibilità per fare
tutte le valutazioni del caso. Sicuramente andare oggi
immediatamente a drenare, prendendo impegni da 25 milioni di euro,
risorse di questo tipo, è una valutazione da fare ma non prendersi
un impegno oggettivo e immediato oggi, anche perché, come lei ha
richiamato ieri, ci saranno sicuramente dei problemi sulle entrate
in futuro, già ci sono oggi, tra l'altro, durante la Commissione
lei ha fatto anche una domanda molto più puntuale rispetto a quanto
dichiarato nella sua - se posso permettermi - ottima relazione
ieri: ha proprio chiesto espressamente che cosa succederebbe
qualora le previsioni di entrate, perché lei ha notato che si sono
fatte delle valutazioni di rimodulazione rispetto a una espressione
previsionale che in una valutazione per cassa è completamente
diversa e che in fase di rendiconto invece verrebbe valutata
rispetto alle reali minori entrate. Nella sua domanda puntuale che
ha fatto agli uffici e che io richiamo semplicemente perché è
assolutamente opportuna e ovvia le è stato naturalmente risposto
che in sede di assestamento, nel momento in cui le entrate reali
dovessero essere ancora minori, naturalmente anche le spese di
riferimento dovrebbero essere rimodulate.
Tenendo conto di questo e tenendo anche conto del fatto che,
come abbiamo già richiamato e come ho voluto puntualizzare affinché
restasse agli atti, i famosi 192 milioni di euro eterei che vengono
esplicitati come avanzo presunto a pagina 45 del DL n. 3 bisogna
scorporarli dai quasi 72 che andiamo a utilizzare per andare a
coprire lo squilibrio di cui abbiamo parlato... oggettivamente
parlando... come dire?
il faut faire attention
.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Vede, Assessore, il principio del
fatto che ci sono già delle realtà che beneficiano - semplifico -
degli sconti non impone il fatto che ci siano delle altre realtà
che invece pagano e sinceramente, quando si parla di tasse, non ho
mai trovato pienamente corretto, soprattutto su un'imposta come
quella definita dell'IRAP... che, per mia sfortuna, mi ha occupato
la tesi del triennio sul principio di capacità contributiva
dell'IRAP, che non è proprio un gran principio di capacità
contributiva già dalla sua nascita, perché i costi non sono
ovviamente sinonimo di ricchezza, lo vado a semplificare... impone
che comunque ci siano delle realtà, seppur grandi, seppur con
ricavi maggiori, ma che occupano necessariamente molti soggetti e
danno posti di lavoro che, per chi ha concepito l'IRAP, è una
ricchezza, cosa che, in realtà, per chi invece deve far quadrare i
conti, è un costo.
Detto questo, il principio che io citavo, e mi spiace che anche
sul
quantum
... perché giustamente le cifre, come già citavo,
sono cifre importanti e devono a loro volta quadrare con il minor
gettito e con le prospettive di avanzo che già per suo rapporto a
quest'aula si sta piano piano diminuendo rispetto alle attese che
avevamo... il principio che si voleva far passare era quello di
comunque cercare prima o poi... perché già si era provato con
l'ordine del giorno sul bianco fiscale, anche lì con un titolo
provocatorio, ma comunque l'obiettivo era appunto quello di
riuscire a riconoscere in una misura che portasse a un minor
gettito, per carità, ma che allo stesso momento liberasse liquidità
e soprattutto fosse una
combine
, positiva in questo caso,
tra zero burocrazia, come si dice, laddove si vanno a tagliare
delle imposte e soprattutto un'immediata messa a terra, come spesso
ci piace dire, l'avremmo apprezzato, soprattutto saremmo stati
disponibili a rivedere le due variabili dello zero e del 50
percento.
Io mi auguro che le valutazioni che lei continua a dirmi che
state facendo su determinate misure, e in particolare su quello del
taglio delle imposte sulle imprese, come già è avvenuto l'altra
volta, prima o poi arrivino a un qualcosa. Certo è, e mi perdoni la
battuta sempre in senso più politico... perché quest'ordine del
giorno era più di natura politica che tecnica, visto che io vengo
spesso accusato di essere troppo tecnico e poco politico, come mi
si disse nella scorsa legislatura, questa volta lei è stato più
tecnico di me e io più politico, si sono invertiti i ruoli, ogni
tanto capita anche nell'inferno dantesco, così anche nel nostro. A
me spiace perché comunque si poteva almeno emendare o trovare un
principio comune, che non c'è stato, ma io mi auguro che nella
prossima definizione - lo metto in senso generale - di un
intervento, si possa anche trovare spazio per delle misure che
finalmente possano tagliare ovviamente delle tasse, che comunque
gravano sulla liquidità e la sopravvivenza di imprese che
garantiscono a questa Regione notevole occupazione.
Presidente -
Non vedo altre richieste di intervento,
possiamo passare alla votazione dell'ordine del giorno n. 12 della
Lega. La votazione è aperta. La votazione è chiusa.
Presenti: 31
Votanti: 13
Favorevoli: 13
Astenuti: 18 (Bertin, Bertschy, Chatrian, Cretier, Grosjacques,
Erika Guichardaz, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Marzi, Minelli, Padovani,
Rosaire, Sapinet, Testolin)
Il Consiglio non approva.
Possiamo passare all'ordine del giorno n. 13 sempre della Lega:
"Promozione dello sci alpinismo". Per l'illustrazione, ha chiesto
la parola il consigliere Brunod, ne ha facoltà.
Brunod (LEGA VDA) -
Ho presentato quest'ordine del giorno
inerente al settore dello sci alpinismo, un'attività che mai come
in questo periodo, soprattutto da qui in futuro, avrà sempre più
importanza strategica all'interno del nostro territorio.
Considerato che al momento, in base alle varie limitazioni
dovute alle misure di contenimento da contagio da Covid-19 definite
dai vari DPCM, non sono ancora state prese decisioni definitive in
merito alla possibile data di riapertura degli impianti sciistici e
che al momento della ripartenza sicuramente gli accessi alle
stazioni sciistiche saranno contingentati e quindi non potranno
esprimere il massimo delle loro potenzialità - ricordiamo che lo
sci alpinismo è una di quelle attività all'aria aperta che
garantisce quelle misure di distanziamento sociali che sono molto
importanti -; evidenziato che l'intero territorio della nostra
regione si presta perfettamente a tutta una serie di attività
outdoor
invernali e che numerose località dell'arco alpino
hanno già iniziato a promuovere fortemente tali attività e
iniziative attraverso campagne promozionali dedicate; riscontrato
che lo sci alpinismo è una delle attività che a partire da questo
periodo e soprattutto guardando al futuro sicuramente avrà un
incremento dei numeri di frequentatori e che molti di essi
probabilmente saranno alle prime esperienze necessitando quindi di
percorsi di varia difficoltà e che garantiscano allo stesso tempo
sicurezza nella pratica di questa disciplina; constatato che, come
indicato nell'articolo 15, comma 4, della legge quadro sulle piste
da sci, la risalita della pista con gli sci ai piedi è normalmente
vietata e che al momento attuale solamente la Monterosa S.p.A sta
proponendo in via prototipale un'iniziativa partita dalla stagione
2015/2016 volta alla gestione di tracciati regolamentati di
risalita sicuri e idonei e la successiva discesa sulle piste
adiacenti, con quest'ordine del giorno vogliamo impegnare il
Governo regionale a prevedere stanziamenti e iniziative di
promozione, valorizzazione della pratica dello sci alpinismo perché
questa possa essere svolta, promossa e valorizzata all'interno di
tutti i comprensori sciistici della Valle d'Aosta come servizio
accessorio e in ottica di maggiore offerta turistica.
Presidente -
Per il Governo, ha chiesto la parola
l'assessore Bertschy, ne ha facoltà.
Bertschy (AV-SA) -
Intanto è corretto sottolineare che
siamo tutti per lo sci alpinismo libero, salvo poi quando bisogna
rispettare in un momento particolare come questo condizioni
particolari di gestione che ci permettono di garantire tutti gli
aspetti della regolazione della nostra vita di comunità in Valle
d'Aosta.
Ci asterremo - quindi non faccio la solita frase di rito con la
quale vi chiedo di ritirare l'ordine del giorno -, è un'iniziativa
che però è accolta nel suo interesse immediato e futuro, perché
vediamo nella proposta un interesse in particolare per costruire un
prodotto che oggi in Valle d'Aosta non c'è e, come giustamente
sottolinea lei nell'ultima parte della premessa, solo una società
si è attivata, c'è un'altra località, Crévacol, che ha portato
avanti un interessante progetto Interreg al riguardo e anche nel
ricordare l'audizione dell'altra mattina in IV Commissione, anche
rispetto a questo tema, potremo lavorare nell'idea che le nostre
piccole località potranno essere punto di osservazione privilegiato
per anche nuove pratiche legate allo sci e quindi in questa idea di
finanziare in maniera differente l'attività dei nostri comprensori
lo sci alpinismo sicuramente troverà un suo spazio. Nell'immediato
però, prima di lanciare definitivamente per questa stagione sui
comprensori la pratica dello sci alpinismo, abbiamo bisogno di
alcune, speriamo, certezze da parte del Governo nazionale in
generale sullo sci per evitare di creare una doppia informazione e
soprattutto una proposta che ci metta in difficoltà nella sua
gestione.
Lei ha ricordato la legge del testo unico del 2003, la legge
regionale n. 9/1992 permette già la classificazione di piste da
Ski-Alp
, quindi di piste di risalita, che possono essere
classificate dalle nostre strutture.
C'è tutto il tema dell'utilizzo delle servitù, che fa parte in
generale della gestione delle piste, che va verificato e, rispetto
a questo, l'idea era comunque di andare a normare in Valle d'Aosta
l'utilizzo dello sci alpinismo sui comprensori, perché è ovviamente
da regolamentare per evitare le difficoltà che oggi ci sono.
La proposta quindi è accolta, in termini politici anche nei
prossimi giorni ci lavoreremo ma abbiamo bisogno, prima di lavorare
ad una campagna così importante, di avere tutte le valutazioni
riguardo della gestione dei comprensori sciistici, perché in alcuni
comprensori è possibile regolamentarlo, in altri comprensori non è
possibile essendoci 11 impianti di discesa e di risalita.
Da parte nostra quindi c'è la volontà di lavorare in questa
direzione, ne abbiamo parlato anche nelle riunioni con le società
di impianti a fune e, una volta che si avrà una condizione
definitiva di partenza della stagione invernale, si valorizzerà
anche questo aspetto.
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Grazie Assessore per la risposta,
purtroppo sono un po' dispiaciuto nel sentire che, nonostante la
condivisione sulla tematica su tutte le iniziative proposte in
quest'ordine del giorno e anche l'attenzione che lei anche nei
giorni passati ha manifestato al riguardo dello sci alpinismo, non
è condivisibile. Mi lascia dispiaciuto soprattutto perché, anche se
non ci sono delle tempistiche, come ha detto, sarebbe opportuno
ovviamente già metterle in pratica da questa stagione invernale,
però andrebbe anche benissimo che voi condividiate quest'ordine del
giorno impegnandovi da oggi anche nel prossimo futuro per portare
avanti questa iniziativa.
Volevo fare alcuni passaggi in merito all'importanza strategica
di quest'ordine del giorno in quanto avrebbe potuto collegarsi
molto bene ai progetti portati avanti in questi periodi passati e
riferiti ai progetti "
Children
", "FuturAsiva", "
Under
23", quindi anche collegare un discorso dello
skipass
giovani per l'attività dello sci di fondo e lo sci di discesa con
quest'apertura dello sci alpinismo nei comprensori sciistici.
Qui voglio aprire una parentesi: quando si dice: "all'interno
dei comprensori sciistici", voglio dare un dettaglio: lei ha citato
discorso della Vallata del Gran San Bernardo, un'ottima iniziativa
sullo sci alpinismo, ma lì stiamo parlando piuttosto di uno sci
alpinismo fuori pista all'aperto, io qua mi riferivo al praticare
lo sci alpinismo all'interno delle stazioni di sci, quindi con dei
percorsi che partano dalla partenza degli impianti sciistici. Anche
in questo caso volevo magari dare un suggerimento: se è possibile
che questi percorsi partano proprio dalla partenza dell'impianto -
e non come adesso sperimentalmente è stato fatto dalla Monterosa
Ski dopo il punto di arrivo della prima stazione di partenza -, in
modo tale da non dover vincolare lo sci alpinista a prendere
l'impianto - soprattutto in questi periodi dove magari è meglio
fare sport all'aria aperta che non salire su un impianto sciistico
-, che, in caso di condizioni meteo avverse, non funzionerebbe e
lui, purtroppo, non potrebbe andare a fare la sua gita di sci
alpinismo. Questo è un altro suggerimento.
Infine concludo dicendo che va bene fare dei bellissimi
spot
pubblicitari della nostra regione - e questo ben venga,
l'ho sempre sollecitato anch'io -, ma allo stesso tempo ritengo che
dovremmo portare avanti delle azioni e progetti per mettere in
risalto concretamente le nostre migliori peculiarità e tra queste
vi è lo sci alpinismo.
Presidente -
Non vedo altre richieste di intervento,
passerei alla votazione dell'ordine del giorno n. 13 della Lega. La
votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Passiamo all'ordine del giorno n. 14 della Lega: "Strutture
ricettive". Ha chiesto la parola il consigliere Distort, ne ha
facoltà.
Distort (LEGA VDA) -
Con quest'ordine del giorno sulle
strutture ricettive vogliamo puntare l'attenzione al
corpus
legislativo, normativo e disciplinatorio relativo alle attività
turistiche ricettive in genere, quindi comprendiamo tutte le
categorie del settore del turismo.
Chiaramente non è necessario evidenziare quanto la situazione di
crisi prodotta dall'emergenza Covid abbia generato particolare
sofferenza per il settore alberghiero, che risulta del tutto
evidente che, insieme al settore legato alla ristorazione, sia
quello che ha patito più di tutti gli effetti delle restrizioni da
Covid, con meccanismi di secondo ordine che diventano veri e propri
generatori di crisi di un settore su cui, tra l'altro, il tessuto
economico della Valle d'Aosta pone fortemente le sue basi.
Ci sono studi che sono già emersi, studi che procedono da anni,
che individuavano per le strutture ricettive la necessità di dover
provvedere a degli adeguamenti normativi in funzione delle mutate
esigenze. Anche questa non è una novità, noi osserviamo come i
cambiamenti avvengono a livello delle preferenze degli utenti in
maniera estremamente repentina e noi dobbiamo essere al passo con i
tempi, dobbiamo essere al passo con un prodotto che ha una forte
incidenza e parte con una forza insita legata alla tipicità del
territorio, al valore identitario, che non è sostituibile, non è
commercializzabile, non è replicabile a livello di commercio ma è
espressione della nostra identità. Questi sono principi che ci
mettono in condizioni di avere maggiore predisposizione a un
utilizzo... a un'attività turistica di eccellenza ma è estremamente
importante che tutto il corpus disciplinatorio sia adeguato alla
possibilità di effettuare dei cambiamenti, degli adattamenti anche
dal punto di vista urbanistico.
Ci sono dei rapporti, ad esempio, dell'Ufficio studi Gabetti in
collaborazione con Federalberghi, il patrocinio di ENIT, Asso
Immobiliare, Fondazione Università Ca' Foscari, come altri studi
avviati dalla Cassa Depositi e Prestiti, EY, Luiss Business School
e tanti altri, che hanno già dato radiografie di scenari in
cambiamento radicale. L'albergo del futuro dovrà tendere a essere
uno spazio liquido, poliedrico, capace di trasformarsi rinnovando
contenuti e funzionalità per generare nuovo valore sociale ed
economico. L'hotel non sarà più utilizzato solo per pernottare o
per un
meeting
, ma anche come luogo in grado di offrire
servizi innovativi e qualificati come spazi e servizi per lo
smart working
, spazi sociali ideali per rilassarsi e
incontrare altre persone, zone per il
relax
psicofisico,
spazi polifunzionali trasformabili per eventi, bar e ristoranti con
un'offerta variegata su 24 ore, servizi per il tempo libero e per
lo sport. Di conseguenza, le tipologie legate al nostro sistema di
definizione delle categorie... assume diverse tendenze, ci sarà un
aumento del divario tra le categorie, concentrazione dell'offerta
sui macro-segmenti estremi, hotel di lusso, da un lato, e hotel
economici dall'altro, l'evoluzione del segmento centrale, hotel 3
stelle e 4 stelle, sempre più orientato a ridefinire la propria
offerta in relazione alla
location
, alla dimensione, al
target
di clientela. Sarà necessario un ripensamento del
modello con cui offrire ospitalità e valutare formule di
ricettività caratterizzate da un'offerta di soggiorno in un
appartamento abbinata all'offerta di servizi alberghieri. Questa
formula cerca di unire in una sola struttura prestazioni che nella
stragrande maggioranza dei casi fanno capo a due soggetti aziendali
distinti, oppure alle organizzazioni in rete. Insomma, è tutto un
settore che ha una grandissima potenzialità nel nostro territorio,
una collocazione in posizione assolutamente prioritaria per quanto
riguarda le scelte e gli indirizzi dell'economia e deve
assolutamente essere preso in considerazione perché i tempi sono
mutati e stanno mutando in maniera estremamente veloce e dobbiamo
essere pronti come classe politica, come classe amministrativa,
dobbiamo assolutamente essere pronti a gestire l'attività
imprenditoriale di questo settore.
Concludo quindi con la lettura dell'impegnativa del presente
ordine del giorno: "Il Consiglio regionale impegna i Presidenti
della III e IV Commissione - in questo caso io non mi rivolgo
direttamente al Governo ma mi rendo conto che il lavoro è tanto ed
è estremamente importante che avvenga nell'approfondimento che è
tipico dello spirito del lavoro di Commissione, un lavoro serio, un
lavoro di rapporto con l'esterno, con i portatori di interesse per
andare a individuare e raccogliere tutti i dati possibili, questa è
la serietà con cui noi dimostreremmo la nostra attività di
Consiglieri regionali -, ciascuno per la relativa competenza, ad
avviare tempestivamente un lavoro di approfondimento e di audizioni
finalizzato alla revisione del corpus legislativo regionale del
settore alberghiero secondo l'obiettivo di consentire una
disciplina urbanistica e normativa compatibile con la realizzazione
di trasformazioni, ampliamenti, gestione delle articolazioni e
delle destinazioni d'uso degli spazi nel principio della
flessibilità di adattamento al mutare delle tendenze del mercato
turistico".
Presidente -
Per il Governo, ha chiesto la parola
l'assessore Marzi, ne ha facoltà.
Marzi (AV-SA) -
Collega Distort,
magno cum gaudio
sono nuovamente a recepire in maniera assolutamente positiva quanto
lei propone ma questo pomeriggio hanno scelto che io facessi il
poliziotto attivo per cui comincio con il dirle che ci asterremo
sulla proposta di riferimento, in tal senso però mi muovo anche nel
solco di quanto esplicitato sull'ordine del giorno n. 8, partendo
però da un presupposto: lei sia la volta precedente che questa mi
pone delle succulenti esche come se io fossi una trotona ma, più
che una trotona, tendo a essere un panda e, di conseguenza,
costretto a non abboccare in quanto animale in difficoltà e a serio
rischio di estinzione per il ruolo che ricopro. Mi sento quindi di
dover dire che la legge regionale n. 11/1998 è direttamente
interessata al tema del turismo, rispondo anche per il collega
Guichardaz in parte, per quanto riguarda la tematica degli
incentivi volumetrici alle strutture ricettive, tant'è che gli
articoli 90 bis e seguenti trattano appunto questa materia. Si
concorda quindi sulle necessità, come richiamato già in
un'occasione della risposta all'8, di esaminare i testi normativi
vigenti allo scopo di avere un
corpus
più organico e chiaro,
ma anche in questo caso vi è necessità di coordinarsi tra strutture
ed enti interessati e di delineare un disegno strategico
analogamente a quanto detto per la legge casa e quindi appunto
sull'ordine del giorno n. 8. Si tratta infatti di due norme
premianti che dovrebbero essere maggiormente coordinate ed
equilibrate in relazione agli incentivi stessi.
Come poi avremo occasione di andare a verificare quando ci
muoveremo sul DL n. 4, e quindi sugli emendamenti collegati al
collegato - scusi il gioco di parole -, proveremo a fare una
valutazione rispetto non tanto alla necessità di intervenire sulla
legge n. 11, e quindi sul corpo legislativo collegato, ma quanto
all'assoluta necessità di partire da un percorso condiviso con
tutti quanti i portatori di interessi, sicuramente - e su questo
premio la sua proposta ancor più di quanto non l'abbia scritta -
questo partirà e passerà per le Commissioni consiliari di
riferimento.
Adesso però, a parte tutto, siamo qui da 55 giorni, è vero che
stiamo discutendo un bilancio, è assolutamente anche vero che buona
parte del collegato è tarato sulla riforma della legge n. 11/1998,
però lei vuol farmi passare per
aspera ad astra
e invece qui
sono assolutamente costretto - anche perché più rifacente a un
ordine, a una categoria bancaria - a ragionare in termini di
festina lente
. Di conseguenza, devo affrettarmi ma
lentamente perché la categoria di riferimento richiama assoluta
tranquillità nel muoversi su un terreno che... sicuramente
festina lente
era il motto dei Medici e la famiglia dei
Medici era bancaria per cui si occupava di
piccioli
[traduzione letterale dal dialetto siciliano: soldi], siccome
stiamo parlando di piccioli, è assolutamente necessario il fatto di
muoversi con parsimonia e prudenza. Perché è necessario farlo?
Perché, come giustamente richiamato e come da lei richiamato più
volte anche durante la discussione del collegato, e quindi degli
interventi della legge n. 11, è assolutamente necessario il fatto
di partire anche dal presupposto che su un corpo legislativo e su
questo tipo di riforme sicuramente ci sarà un motivo per il
quale... come dire? siamo arrivati, essendo una normativa del 1998
e un'altra del 2009, quindi sono passati in un caso 22 anni,
nell'altro 11, a mettere assieme tutta una serie di valutazioni che
fino ad oggi sicuramente sono state sollecitate ma che non hanno
ancora avuto tutta una serie di riforme.
Io credo che, visto tutti quanti gli emendamenti che ci sono sul
DL n. 4 e, tra l'altro, per fortuna, domani daremo anche delle
risposte positive in tal senso, magari non tutte quelle che vi
aspettate, ma sicuramente anche positive: non tutte perché, sempre
per il discorso di cui sopra, tendiamo ad avere il braccino corto,
comunque a fare delle valutazioni. In secondo luogo anche
semplicemente i primi interventi che sono stati fatti, anche con
alcune sollecitazioni che vengono da parte sua e da parte degli
ordini portati in II Commissione sul collegato, secondo me, si è
arrivati a fare delle valutazioni, anche se partendo da un
dispositivo legislativo come il decreto semplificazioni, per
arrivare a dare una prima risposta. Per arrivare a dare quelle
susseguenti, anche uno come me, che si ritrova appunto da 55 giorni
a fare valutazioni su questo tipo di tematiche... mi sono accorto
che non è questa legge e non è questo corpo legislativo che può per
sua struttura incardinare questo tipo di novità, ma per forza di
cose dobbiamo partire, sedendoci attorno ad un tavolo tutti quanti,
da un corpo legislativo assolutamente diverso, che però non può
porre dei vincoli aprioristici ai quali poi dopo il dibattito deve
trarsi ma deve partire da sollecitazioni che vengono da tutti i
fronti per poi mediarle e trovare una soluzione.
Il fatto di continuare in maniera
random
- è corretto,
perché questo fa parte del gioco della politica - a chiedere una
serie di sollecitazioni... ripeto: è politicamente corretto ma, da
un punto di vista amministrativo, porrebbe dei vincoli ai quali poi
dopo dovremmo riportarci, invece, secondo me, conviene fare una
serie di valutazioni tutti quanti assieme per poi dopo arrivare a
cercare la soluzione migliore possibile.
Le lascio la parola prima di essere nuovamente giustamente
sollecitato per il mio essere mediceamente tirchio.
Presidente
- Consigliere Distort a lei la parola.
Distort (LEGA VDA) -
Vede, questa sintesi medicea può
aver senso entro un certo spirito, però noi qua stiamo parlando di
una situazione dove c'è di mezzo il presente, il futuro prossimo e
il futuro a medio termine della categoria degli operatori del
settore del turismo, quindi assolutamente dobbiamo metterci nella
linea del termine "
festina
", quindi in questa urgenza da
mettere in atto le viene incontro, Assessore, il fatto che la mia
impegnativa non impegna il Governo: impegna le Commissioni, impegna
un lavoro di Commissione. Tra l'altro, vorrei sollecitare, proprio
per dare il giusto peso ai Presidenti di Commissione, il loro
intervento, che esprimano il loro parere. Io li ho chiamati in
causa per un rapporto di riconoscimento del ruolo e quindi è
proprio per questo che è importante, a mio parere, che ci sia una
risposta da parte loro e questo dovrebbe tranquillizzare il
Governo, perché in questo caso lei si è definito una sorta di pesce
di grandi dimensioni che cerca di non abboccare all'amo che io
metto, che io lancio. Il problema non è il fatto che lei resista
alla tentazione di abboccare al mio amo, il problema è che lei ha
ceduto alla tentazione di abboccare ad altri ami... evidentemente
una "posizione" all'interno o del Governo, o comunque della
maggioranza nella quale le hanno detto: "caro assessore Marzi,
parli lei a Distort".
Oltretutto la sua competenza, che io rispetto, relativa
all'ambito urbanistico... sì, l'ambito urbanistico è il grande
ambito in cui si muove tutta l'attività relativa agli interventi
strutturali sia a livello urbanistico, sia a livello dei singoli
edifici, ma io parlo anche dell'articolazione interna, non parlo
necessariamente dell'ampliamento volumetrico. Sono perfettamente a
conoscenza dei contenuti del disegno di legge n. 4, sono a
conoscenza degli emendamenti che abbiamo proposto noi e quelli che
avete proposto voi e che hanno proposto altre forze politiche, ma
qui il discorso non si esaurisce minimamente. Qua si tratta di
andare a rimettere mano alla legge n. 8/2002 sui campeggi, sulle
strutture all'aperto; alla legge n. 11/1996, che disciplina
l'extralberghiero; alla legge n. 33/1984 sulla classificazione
degli alberghi e RTA. Sì quindi anche alla legge n. 11/1998 ma
anche addirittura il Regio decreto n. 3267 del 1923 sugli ambiti
idrogeologici, perché ricordiamoci che, ad esempio, le strutture di
campeggio sono per lo più collocate in zone a rischio. E cosa
vogliamo fare? Sono licenze date e licenze che devono permanere con
tutta una serie di azioni di tutela per la mitigazione del rischio,
che potrebbero essere la realizzazione - faccio un'ipotesi, la
faccio da architetto - di strutture fisse, strutture resistenti in
rapporto alle varie situazioni di rischio.
È tutto un discorso quindi da mettere in moto ed è proprio per
questo che io dico: è competenza delle Commissioni di riferimento
cominciare ad avviare un intervento di questo tipo. Io ho voluto
dare onore alle Commissioni, ai Presidenti di Commissione di poter
chiedere in questa sede, di fronte ai Valdostani che ci seguono, la
possibilità di avviare sotto la paternità delle rispettive
Commissioni questo discorso di approfondimento, che è estremamente
necessario e urgente.
Presidente -
Non vedo altre richieste di intervento,
possiamo passare alla votazione dell'ordine del giorno n. 14 della
Lega. Dichiaro aperta la votazione. Dichiaro chiusa la
votazione.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Passiamo all'ordine del giorno n. 15 della Lega: "Sostegno ai
lavoratori esclusi dagli ammortizzatori sociali". Per
l'illustrazione, consigliere Ganis a lei la parola.
Ganis (LEGA VDA) -
Vorrei fare una piccola premessa: dopo
tutte queste proposte costruttive da parte della minoranza e
bocciate dalla maggioranza, mi sento un po' non come un panda ma
come un Don Chisciotte che combatte contro i mulini a vento.
Detto questo, l'ordine del giorno prevede un sostegno ai
lavoratori esclusi dagli ammortizzatori sociali. Cercando un
rimedio alle conseguenze dell'emergenza sanitaria sulle attività
economiche, ci si è dimenticati di una serie di lavoratori che
gravitano attorno a tutte le attività commerciali alberghiere e
turistiche. Sono rimaste escluse dagli ammortizzatori sociali
categorie come i stagionali, a tempo determinato, in particolare
quelli legati al turismo, i lavoratori dello spettacolo, i
lavoratori autonomi occasionali o a chiamata, i collaboratori
domestici e gli apprendisti. La crisi economica che deriva dagli
effetti della pandemia impatta pesantemente sulle condizioni di
vita di gran parte della popolazione valdostana con conseguenze
spesso drammatiche su queste categorie di lavoratori, che sono già
di per sé caratterizzati da fenomeni di instabilità e incertezza
occupazionale e che spesso non godono di alcun ammortizzatore
sociale. Queste figure però, in una regione come la nostra a
vocazione turistica, rappresentano non solo numericamente una parte
fondamentale della nostra popolazione, esse rappresentano una forza
lavoro indispensabile per tutto l'indotto economico valdostano,
persone che vivono di turismo ma che allo stesso tempo consentono
al turismo di sopravvivere. "La montagna per noi è vita" e qui
volutamente cito un
hashtag
che da qualche settimana è
presente sui
social network
, che sono lo specchio dei tempi
moderni ma anche delle reali esigenze delle persone, un progetto
multimediale che si fa portavoce di passioni e preoccupazioni
legate alla montagna, che poi non sono altro che le nostre: ecco
perché ritengo di non dover lasciare indietro proprio le categorie
che rappresentano il nostro tessuto sociale tradizionale.
Chiediamo di lavorare insieme su un piano di aiuti e
ammortizzatori sociali a livello regionale. Interventi tagliati
sulla caratteristica della nostra regione, dove il 30 percento
degli abitanti lavora nel comparto turistico ma non è certo
sufficiente, servono misure anticrisi rapide e agili, meno
soffocate dalla burocrazia, immediate: ecco perché riteniamo
importante agire con un sostegno economico ai lavoratori stagionali
dei settori della ristorazione, del commercio,
dell'
hôtellerie
e degli impianti a fune, sono questi ultimi
oltre seicento persone, che in questo momento più che mai si
sentono letteralmente abbandonate.
Presidente -
Per il Governo, cedo la parola all'assessore
Bertschy.
Bertschy (AV-SA) -
Vista la serietà della questione che
pone, io eviterò di fare battute, anche perché stiamo parlando di
una cosa estremamente seria. La ringrazio e ringrazio anche per il
lavoro serio che si sta facendo.
La crisi che viviamo ormai da qualche mese, in questi giorni più
analisi lo determinano in maniera chiara, ha creato nella comunità,
nella popolazione in generale, nelle popolazioni in generale un
sintomo di fortissima paura: paura per quello che sta succedendo e
paura per quello che succederà. È una frattura sociale sempre più
ampia tra chi è garantito e chi di garanzie non ne ha. Su questo
tema quindi, oltre agli ordini del giorno - e noi lo accetteremo
con una piccola proposta di emendamento - che sono necessari per
creare una discussione politica, è necessario anche avere una
visione che non sia quella semplicemente dell'immediato e del
ristoro ma una valutazione molto più ampia che ci permetta di
costruire un percorso che ci metta in condizione di lavorare
affinché queste diseguaglianze sociali così forti e crescenti
possono essere oggetto di intervento politico e di grande
attenzione politica.
Ancora in questi giorni a livello nazionale si sta legiferando
emendando la finanziaria, i vari DPCM. Noi abbiamo sollecitato,
come maggioranza e come Governo, i nostri rappresentanti in
Parlamento, quanto meno chi ha voglia di ascoltarci, a fare in modo
che soprattutto questa crisi invernale sia oggetto di grande
attenzione da parte del Governo perché questa crisi fa molto più
male di quella del passato, dove arrivavamo a conclusione di una
stagione che aveva permesso a tutti, anche agli stagionali ma non
solo agli stagionali, di svolgere la loro attività e di recuperare
un reddito per sostenersi. Oggi invece non riusciamo neanche a
partire. In questo senso quindi si sta lavorando per emendare la
finanziaria, si sta lavorando per sostenere un percorso politico
che ci permetta comunque di avviare l'attività invernale.
Noi accettiamo questo impegno, l'emendamento che proponiamo è
semplicemente nell'impegno: "impegna il Governo regionale nella
definizione..." e poi salteremmo "della prossima variazione di
bilancio" e ci scriveremmo: "dei prossimi provvedimenti legislativi
a predisporre una misura di sostegno al reddito...", perché abbiamo
visto anche nella discussione dei provvedimenti della scorsa estate
che bisogna avere un quadro preciso di quello che verrà proposto ed
emendato, per capire se saranno emendamenti sostitutivi o
emendamenti che andranno ad aggiungere delle risorse a quelle che
verranno impegnate. Gli ammortizzatori sociali sono di più fasce in
più fasce, ci sono gli ammortizzatori sociali diretti, tanti
lavoratori avranno la possibilità di utilizzare la Naspi, la Naspi
la si può utilizzare se uno la matura e soprattutto per i giorni di
lavoro, quindi dovremo verificare insieme quale misura è più utile
per settori di lavoro e per categorie di lavoratori e a volte anche
a persona. Abbiamo visto nei provvedimenti di quest'estate che
anche poche unità in certi settori sono rimaste dimenticate e poi
con l'attenzione che è stata data dal Consiglio regionale degli
interventi sono stati fatti.
Da parte nostra quindi c'è l'impegno, come Dipartimento delle
politiche del lavoro siamo già in fase di analisi di tutta una
serie di provvedimenti, anche della situazione che si sta
verificando e anche nei prossimi giorni si continuerà a lavorare in
questa direzione per offrire alla Commissione e al Consiglio tutti
gli elementi necessari per fare l'intervento richiesto e anche
ulteriori interventi.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA) -
Mi riservo di valutare la proposta,
insieme valuteremo.
Presidente -
Ha chiesto la parola l'assessore Bertschy,
ne ha facoltà.
Bertschy (AV-SA) -
Nell'impegno c'è scritto: "impegna il
Governo regionale nella definizione della prossima variazione di
bilancio...", la nostra proposta è: "impegna il Governo regionale
nella definizione dei prossimi provvedimenti legislativi, a
predisporre...". È semplicemente perché l'odg n. 1 ha richiamato
tutti gli impegni successivi.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA) -
Va bene, Assessore, accettiamo.
Presidente -
Allora metto in votazione l'ordine del
giorno n. 15 della Lega con le modifiche proposte, che verranno
sottoscritte con un emendamento. Intanto possiamo passare alla
votazione. La votazione è aperta. La votazione è chiusa.
Presenti, votanti e favorevoli: 32
Il Consiglio approva all'unanimità.
Ordine del giorno n. 16 della Lega: "Offerta formativa
dell'Università della Valle d'Aosta". Per l'illustrazione, ha
chiesto la parola il consigliere Lavy, ne ha facoltà.
Lavy (LEGA VDA) -
Con quest'ordine del giorno parlo un
pochino con cognizione di causa proprio perché sono ancora
attualmente studente dell'Università della Valle d'Aosta e sono
totalmente d'accordo con le parole che ha detto prima l'assessore
Caveri nell'elogiare anche l'attività dell'Università della Valle
d'Aosta, la prontezza che ha avuto l'Università nell'affrontare
questo momento di crisi. Assolutamente quindi, da questo punto di
vista, l'Università si è mossa proprio in una maniera molto
corretta e molto pronta.
Quest'ordine del giorno ha come obiettivo quello di porre
l'attenzione proprio sul ruolo dell'Università della Valle d'Aosta
ma in generale dell'Università in Valle d'Aosta proprio perché
l'Università dovrebbe essere motore di ricerca, motore di idee,
motore di proposte, essere veramente una parte portante del tessuto
valdostano, del territorio valdostano e non solo.
Stiamo vedendo però, purtroppo, anche a livello di magari scelte
da parte degli studenti, il ruolo dell'Università come una sorta di
piano B, tanti studenti scelgono l'Università della Valle d'Aosta
perché sembra - e poi non è vero, non è assolutamente vero, i
professori spesso vengono da altre università molto importanti,
quindi il valore aumenta - che questa Università sia considerata
più facile e quindi c'è questa sorta di nomea per cui chi viene
all'Università della Valle d'Aosta ci viene perché ha delle
difficoltà da altre parti e non perché vede in essa una reale
opportunità. Ci sono dei corsi che hanno una grande importanza, dei
corsi che hanno anche un numero abbastanza elevato di iscritti,
altri corsi che, purtroppo, hanno più difficoltà ed è stata una
cosa che si è vista poco tempo fa con la soppressione di un corso
magistrale: ecco perché credo che si debba fare una riflessione sul
ruolo proprio dell'Università della Valle d'Aosta a livello
generale considerando anche il tessuto economico, sociale,
linguistico valdostano.
Credo anche che si debba portare avanti una questione di
separazione di temi per cui certi temi potremmo definirli più a
livello intellettuale, quindi magari gli studi sul federalismo,
studi sulla montagna, e un altro... che potrebbe magari riguardare
temi più prettamente legati al contesto pratico. Qui in Valle
d'Aosta abbiamo due scuole che portano avanti la crescita dei
giovani riguardante la filiera agricola:
l'Institut
agricole
, la filiera del legno con il Don Bosco, che potrebbero
avere maggiore sviluppo, maggiore formazione se ci fosse anche in
Valle d'Aosta una sorta di sbocco universitario riguardo a questi
due temi.
So benissimo che la scelta di aprire nuovi corsi porta a dei
costi grandi, so benissimo che non sia neanche così semplice
portare avanti un discorso di collaborazione fra Università a
livello nazionale e internazionale, però io credo che si possa
impegnare la Commissione, di concerto poi ovviamente con gli organi
universitari, a studiare delle possibilità, a studiare delle
proposte alternative al sistema attuale, proprio per valorizzare
ancora maggiormente il ruolo dell'Università della Valle d'Aosta e
il ruolo che essa ha nel contesto valdostano.
Presidente -
Per il Governo, passo la parola
all'assessore Caveri.
Caveri (VdA Unie) -
Una delle grandi fregature
dell'invecchiamento è che si diventa un po' aneddotici e talvolta
anche un po' vanagloriosi, per cui spero che prima o poi
l'Università della Valle d'Aosta mi dedichi una piccola auletta,
perché mi ricordo come fosse oggi quando presentai l'emendamento
per la nascita dell'Università della Valle d'Aosta congiuntamente
ai colleghi di Bolzano della Provincia del Sudtirolo che
presentarono la nascita della loro Università. È per questo che
credo che la sua sollecitazione sia una sollecitazione comunque
giusta, nel senso che ogni tanto si debba fare un
pit stop
e
controllare lo stato di salute della nostra Università, Università
che, come dice lei, ha dei lati positivi, dei lati luminosi e ha
anche però delle problematiche.
Accetto pertanto volentieri di accogliere quest'ordine del
giorno, come dicevo già prima, rispetto alla tematica proposta in
un ordine del giorno precedente, che riguardava invece gli aiuti da
fornire soprattutto a quelli che sono iscritti che hanno problemi
magari di denaro in questo periodo così travagliato. Come già
dicevo prima, avevo già accolto un garbato invito di Erika
Guichardaz a venire in Commissione a riferire della scuola e credo
che un
focus
sull'Università sia del tutto opportuno. In
quella sede avremo l'occasione di scavare un po' sulla storia e
sulle difficoltà che comunque abbiamo avuto in questi anni.
Io talvolta, non per riprendere l'aneddotica, mi domando se è
stata una scelta azzeccata, se avremmo potuto fare meglio, se le
facoltà che oggi abbiamo e i dipartimenti che abbiamo sono quelli
giusti, se bisogna in qualche maniera volare più alto attraverso
quelle tematiche che lei stesso segnalava: il federalismo, le
minoranze linguistiche, il mondo della montagna. Credo che, nel
pieno rispetto dell'autonomia universitaria cui facevo cenno
precedentemente, che è un valore di rango costituzionale... però è
ovvio che essendo questa un'Università regionale, ed è abbastanza
un'eccezione nel panorama degli atenei italiani... è bene che
talvolta si riprenda in mano il volante, non per turbare nessuno ma
per avere esattamente, come lei giustamente diceva, una coesione
rispetto agli interessi di una piccola Valle come la nostra e
speriamo che questo Ateneo possa brillare sempre di più nel cielo
delle università italiane.
Presidente -
Ha chiesto la parola il consigliere Lavy, ne
ha facoltà.
Lavy (LEGA VDA) -
Grazie mille Assessore, sono molto
contento comunque che quest'ordine del giorno venga accolto e sono
totalmente d'accordo con lei sul fatto che serva una sorta di
analisi, una sorta di
pit stop
, come lo ha chiamato lei, per
capire bene come deve evolvere l'Università della Valle d'Aosta in
relazione a come sta evolvendo la Valle d'Aosta. Ci si deve quindi
focalizzare sull'analisi di ciò che è ora l'Università ma anche
quello che potrebbe essere l'Università per essere sempre più
legata al territorio valdostano, ma avere anche veramente un grande
spirito aperto verso il contesto nazionale e soprattutto
internazionale.
Presidente -
Apro la votazione sull'ordine del giorno n.
16 della Lega. La votazione è chiusa.
Presenti, votanti e favorevoli: 34
Il Consiglio approva all'unanimità.
Ordine del giorno n. 17 della Lega: "Misura unica di sostegno al
reddito". Per l'illustrazione, ha chiesto la parola il consigliere
Manfrin, ne ha facoltà.
Manfrin (LEGA VDA) -
Con quest'ordine del giorno
affrontiamo una questione che abbiamo già avuto modo di affrontare
all'interno di quest'aula, una
vexata quaestio
, se così la
vogliamo definire, ovvero la questione della povertà. Abbiamo avuto
modo di affrontarla recentemente nel merito di un'interpellanza che
ha chiesto aggiornamenti rispetto agli studi specifici sulla
povertà nella nostra regione, studi che sono purtroppo datati,
l'ultimo studio specifico sulla povertà della nostra regione risale
al lontano 2009 ed evidentemente non ci può dare una fotografia
aggiornata. La fotografia del 2009 però fotografava appunto una
povertà che era pari al 5 percento della popolazione totale e
sempre ai tempi però il 45 percento delle famiglie dichiarava di
arrivare a fine mese con difficoltà. Da allora abbiamo attraversato
una crisi economica, stiamo attraversando una crisi pandemica ed
evidentemente la situazione non può che essere peggiorata.
Vedevo questa mattina i dati de "Il Sole 24Ore" per quanto
riguardava la povertà sul solo comune di Roma, che ha visto
triplicare le richieste di aiuto da parte della cittadinanza alla
Caritas e quindi è una situazione che non so in quale misura ma che
sicuramente si riflette anche sulla nostra regione e questo ci
spinge a fare delle riflessioni su questo tema. Queste riflessioni
quindi inevitabilmente coinvolgono il nostro sistema di
welfare
- che è una parola che io non apprezzo, preferisco
parlare di politiche sociali -, ma, al netto di come la si vuole
chiamare, evidentemente pone alla ribalta un tema che è sicuramente
delicato e merita attenzione: appunto quello della povertà. Povertà
che, come dicevamo, si è acuita con la crisi pandemica, che è
difficile da andare a intercettare a volte, a volte per quanto
riguarda magari la ritrosia di certe persone nel chiedere aiuto, e
questo credo che riguardi più specificamente quest'ordine del
giorno, la difficoltà anche che qualche persona ha nel capire quali
sono i propri diritti e quali i sostegni a cui può aspirare in un
momento di difficoltà.
Lo abbiamo detto in maniera anche diffusa questa mattina, mi
pare qualcuno abbia parlato di programmi, forse l'assessore Sapinet
ha parlato di programmi, di temi inseriti nei programmi elettorali,
ne abbiamo parlato diffusamente nel nostro programma elettorale
della riorganizzazione del nostro sistema di welfare e la necessità
di andare a ridisegnare, delineare un nuovo sistema di welfare che
possa adattarsi alle varie realtà, che possa adattarsi alle varie
necessità, sappiamo benissimo che ad oggi la povertà ha purtroppo
diverse sfaccettature. Sappiamo, per esempio, che un disabile al
100 percento non potrà essere inserito nel mondo del lavoro e
quindi avrà necessità di avere un supporto permanente, sappiamo che
un anziano che ovviamente è al di fuori dell'età lavorativa non
potrà sostentarsi con mezzi propri, avrà magari una pensione minima
che necessariamente però dovrà magari richiedere un'integrazione e
sappiamo invece che, per esempio, ci sono dei nuclei familiari,
magari giovani, che escono fuori dal mercato del lavoro, che non
hanno i mezzi ma che possono rientrare tramite la formazione, che
possono rientrare tramite il sostegno e questi richiedono, per
esempio, un diverso approccio. Questo quindi ci spinge a fare una
riflessione sul panorama delle politiche sociali della nostra
Regione e questo è un problema atavico, lo abbiamo affrontato anche
nella scorsa legislatura, vede purtroppo una situazione decisamente
frastagliata, una situazione che ha visto affastellarsi una serie
di interventi che si sono accumulati in maniera a volte caotica e
che purtroppo vanno a colpire diversi settori della nostra vita
pubblica ma che necessitano sicuramente di essere riorganizzati e
soprattutto convogliati in quella che, secondo noi, può essere la
soluzione migliore, cioè una proposta di misura unica, ovvero una
misura unica che ci permetta di dire alla persona che si trova in
una situazione di necessità: "mi rivolgo alle strutture pubbliche".
Viene intercettato il disagio e io so di porre un'iniziativa che
può sostenere questa persona nella sua povertà, sia essa la
mancanza di un lavoro, sia essa la mancanza di un'abitazione, sia
essa la necessità di un sostegno economico e quindi evidentemente
ci permette di affrontare in una maniera completa un problema
sicuramente complesso. Ecco perché arriviamo quindi a quest'ordine
del giorno, ordine del giorno che chiaramente riprende anche una
parte dei programmi passati anche di alcune maggioranze ma che
abbiamo condiviso e che appunto va a rilanciare con forza la
necessità di arrivare a una misura unica e quindi propone, tramite
appunto la votazione di quest'ordine del giorno, un impegno
politico a questa maggioranza di riorganizzare il sistema di
welfare regionale, quindi adottare un unico percorso di sostegno a
favore delle persone e delle famiglie in condizione di disagio
socio-economico che quindi possa andare a superare questa
frammentazione, possa permettere di dire, quando si intercetta il
disagio: "questa persona inizia questo percorso, avrà diritto a
questi aiuti" e io so esattamente a che cosa posso aspirare.
Presidente -
Per il Governo, ha chiesto la parola il
presidente Lavevaz.
Lavevaz (UV) -
Prendo io molto indegnamente la parola su
questo argomento non essendo presente l'assessore Barmasse, e colgo
l'occasione anche per augurargli una pronta guarigione.
Come abbiamo accennato nell'ambito già dell'ordine del giorno
sui beni alimentari che abbiamo discusso poc'anzi e come ha
ricordato molto puntualmente il collega Manfrin nella
rappresentazione di quest'ordine del giorno, indubbiamente il
problema della povertà e delle nuove povertà in Valle d'Aosta è
assolutamente presente oggi più che mai. Indubbiamente gli studi,
come ha detto il collega Manfrin, sono oggettivamente un po' datati
ma, ahimè, ci sono delle evidenze molto oggettive oggi che
manifestano tutta la drammaticità di questa problematica, basti
pensare alle richieste che arrivano al Banco alimentare o alla
Caritas.
L'iniziativa, in particolare l'indicazione che è contenuta
all'interno di quest'ordine del giorno, in particolare la questione
legata al tentativo di semplificare un po' questa frammentazione
che è presente per quanto riguarda gli aiuti in questa materia, ci
trova assolutamente in linea, tant'è che già anche il DEFR
2020-2022 ha una scheda, la scheda 91, che proprio nel titolo negli
obiettivi del Governo prevede esattamente un indirizzo di questo
tipo, quindi di andare verso una semplificazione molto puntuale
legata agli interventi nel campo delle povertà. Inoltre c'è anche
il piano regionale per la lotta alla povertà, che ormai è stato
approvato due anni fa che conteneva già tutta una serie di
iniziative che sono attualmente nelle iniziative che il Governo sta
continuando a cercare di mettere in atto sempre in questa logica,
in particolare iniziative volte molto semplicemente a una logica di
semplificazione e di coordinamento di tutti gli ambiti del sociale,
quindi del lavoro, della sanità, dell'istruzione, delle politiche
abitative, eccetera.
Gli altri punti che già il piano regionale per la lotta alla
povertà prevedeva sono, ad esempio: il potenziamento delle reti di
servizi territoriali, anche questo ovviamente con la particolare
attenzione rivolta ovviamente allo sviluppo dei servizi a bassa
soglia, cioè destinati proprio alle povertà estreme anche
attraverso i fondi ministeriali europei previsti appunto per la
lotta a questo tipo di processo di impoverimento, o più ancora in
generale potenziare le alleanze tra le strutture competenti in
materia di politiche del lavoro, della formazione, delle politiche
sociali, al fine di strutturare e diffondere un approccio culturale
basato sulla multidimensionalità, in generale razionalizzare
coordinando tutte queste misure in modo da renderle più razionali e
più immediate nella risposta.
Sostanzialmente quindi noi siamo d'accordo a sostenere
quest'ordine del giorno, l'unica cosa che chiederemmo è di inserire
all'interno delle premesse un richiamo alla scheda del DEFR, visto
che è assolutamente in linea, e magari sostituire l'impegnativa "a
riorganizzare" con "un impegno a dare corso a quanto previsto".
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
La ringrazio anche per l'analisi che
ha fatto del tema della povertà, lei ha citato anche il piano della
povertà, ha citato anche dei modi di intervento che questa Giunta
sta portando avanti appunto nella sua azione politica, io mi
permetto di segnalarle che purtroppo, nonostante ci siano anche
alcune azioni che fanno modo di intercettare alcune necessità,
continuano a resistere e a perdurare certe storture che a volte
sembrano assurde. Le dico una stortura su tutte così la mettiamo a
fattor comune: ad oggi i criteri, per esempio, per definire
l'emergenza abitativa sono sostanzialmente due e quindi una persona
che riceve uno sfratto esecutivo deve avere due caratteristiche:
avere in mano uno sfratto esecutivo, e quindi rientra, e una
perdita di reddito. Come si va a esemplificare questa perdita di
reddito? Se io ho reddito zero l'anno 1 e reddito zero l'anno 2, io
non ho perdita di reddito, quindi evidentemente l'emergenza
abitativa non si applica, eppure io ho reddito zero e ho uno
sfratto esecutivo in mano. È evidente quindi che questa è
un'inevitabile stortura del sistema così come, per esempio, ci sono
delle questioni legate all'ISEE che magari tengono conto di lasciti
testamentari, piuttosto che la presenza di abitazioni che magari
sono inutilizzabili e quant'altro e vengono conteggiate, oppure
sono oggetto di liti familiari e quant'altro, e vengono conteggiate
appunto sulle persone che si trovano a subire delle situazioni
senza nemmeno saperlo. Queste quindi sono storture - le ho fatto un
esempio su tutti - che hanno necessità sicuramente di essere
corrette e che richiedono un intervento.
Mi pare quindi di aver capito che condividiamo lo spirito,
accetto la riformulazione proposta dal Presidente e quindi sono
felice di poter approvare quest'ordine del giorno e fare in modo
che si arrivi finalmente alla definizione di una misura unica che
possa andare a incidere su tutti gli ambiti della povertà, compreso
quello che le ho appena citato.
Presidente -
Con le modifiche proposte dunque possiamo
mettere in votazione l'ordine del giorno n. 17 della Lega. La
votazione è aperta. La votazione è chiusa.
Presenti, votanti e favorevoli: 33
Il Consiglio approva all'unanimità.
Passiamo all'ordine del giorno successivo n. 18 della Lega:
"Stabilizzazione precariato docente". Ha chiesto la parola il
consigliere Perron, ne ha facoltà.
Perron (LEGA VDA) -
La questione dei precari della scuola
in questo caso è una questione che si legge in questi giorni ed è
ormai da mesi sui giornali, la questione dell'elevato ricorso a un
personale docente precario è una questione annosa direi e già a
livello italiano, citerò alcuni dati, porterò alcuni dati a
sostegno.
Prendendo in esame l'anno scolastico 2018-2019 su 844.000
docenti a livello italiano, compresi quelli di sostegno, i precari
erano circa 170.000, che significa un insegnante precario su
cinque. I numeri si sono ulteriormente aggravati nell'anno
successivo, nell'anno scolastico 2019/2020, quando i precari sono
stati 187.000, e poi il fenomeno è certamente esploso quest'anno, è
peggiorato con l'emergenza Covid, che ha dimostrato parecchie
inadeguatezze del sistema.
Al riguardo la scuola valdostana anch'essa fa un massiccio
ricorso ai docenti precari e in alcuni segmenti, che adesso
chiarirò quali sono, anche un ricorso maggiore rispetto alla media
nazionale. Analizzando i dati e prendendo a riferimento l'ultimo
quinquennio, dal 2014 al 2019, anche da noi i precari rappresentano
circa il 20 percento del totale insegnanti, quindi anche qui un
docente su cinque, ma tale valore nel settore della scuola
secondaria di primo e secondo grado - banalmente per chi ci
ascolta, sono le medie e le superiori - aumenta ulteriormente
arrivando a percentuali che superano il 30 percento. In questi
settori scolastici quindi abbiamo un docente precario su tre. È
chiaro che siamo di fronte a una grave anomalia.
Le motivazioni per porre rimedio a questa situazione sono quindi
molteplici: la prima riguarda la tutela di una categoria lavorativa
pubblica alla quale viene negata da anni la possibilità di accesso
al ruolo, possibilità che rappresenta un diritto sancito anche
dalla normativa e dalla giurisprudenza a livello europeo per quanto
riguarda il cosiddetto "precariato storico", cioè quei professori,
quegli insegnanti con più di tre anni di servizio in possesso di
titolo e abilitazione.
Le SSISS - per i non addetti ai lavori anche qui cercherò di
essere chiaro, perché giustamente la gente che ascolta da fuori che
non conosce nel dettaglio la questione può rimanere un po'
spiazzata dalle sigle -, che erano le Scuole di Specializzazione
all'Insegnamento Secondario, sono state chiuse ormai da dodici anni
e nel frattempo sono stati attivati soltanto due percorsi ordinari
finalizzati al conseguimento dell'abilitazione. Ogni corso a
livello italiano ha accolto circa 13.000 partecipanti, che è un
numero esiguo se si considera che ogni anno vanno in pensione circa
12.000 docenti. Sono quindi dieci annualità di
turnover
dimenticate dai corsi ordinari a livello nazionale.
A livello operativo invece, per quanto avviene sul campo nel
mondo della scuola, è ovviamente facile capire come gli insegnanti
titolari garantiscano una migliore programmazione per i dirigenti
che utilizzano così il personale nel modo migliore e nelle
tempistiche adeguate. Ricordo perfettamente anni scolastici nei
quali ho insegnato che vedevano il completamento delle cattedre
anche a scuola già iniziata, con un evidente disservizio per tutti,
e non è soltanto questo. La scuola è per sua natura un ambiente che
coinvolge una grandissima parte della nostra comunità, sono oggi
circa 2.500 gli insegnanti in scuole pubbliche e paritarie in Valle
d'Aosta di ogni ordine e grado e oltre 17.000 gli alunni con le
relative famiglie. Non stiamo quindi parlando di un segmento
piccolo di popolazione, ovviamente la scuola coinvolge una gran
parte della nostra comunità e qui riveste la sua importanza.
Uno dei maggiori problemi che le famiglie e i ragazzi lamentano
è la mancanza di continuità didattica, che rappresenta un grave
danno per gli alunni, spesso costretti a cambiare più volte docente
nel corso degli anni, proprio perché i posti precari restano
soggetti a un'elevata volatilità, quindi i ragazzi si trovano a
cambiare docente molte volte e questo va certamente a detrimento
anche della qualità della formazione scolastica.
Inoltre vi è il discorso - e qui la questione si approfondisce e
si complica - di natura politica. Se abbiamo evidenti situazioni di
squilibrio a livello nazionale per le quali i rimedi posti in
essere dall'attuale Governo si sono rivelati inadeguati, come
l'attuale concorso straordinario ora sospeso tra mille polemiche di
ogni genere, ricordo solo il suo svolgimento in piena pandemia, la
mancanza di prove suppletive, tra l'altro, anche qua in queste
ultime ore ci sono nuovi sviluppi, le prove suppletive pare si
dovranno fare... Questo concorso non garantisce una piena
risoluzione del problema perché soltanto una minima parte di
insegnanti verrebbe stabilizzata e riveste un dovere quindi per la
nostra autonomia trovare delle soluzioni che a livello nazionale
invece non vengono trovate. Anche i tempi tecnici del concorso
ordinario - questo è un concorso che dovrà partire, sempre indetto
a livello nazionale su cui sta lavorando il Ministero in queste ore
- difficilmente saranno compatibili con l'inizio dell'anno
scolastico 2021/2022, data che consideriamo come fondamentale per
una ripartenza in ordine della scuola dopo la tempesta pandemica di
questi mesi, che ha visto spesso la stessa scuola soffrire
enormemente. A livello normativo la questione è complessa ma deve
essere oggetto di una rapida e attenta valutazione. Si richiama qui
brevemente l'impostazione del DPR n. 861/1975 e un suo processo di
revisione per giungere a una chiara definizione della potestà
legislativa regionale in merito allo stato giuridico ed economico
del personale insegnante.
Chiediamo quindi al Governo regionale l'impegno a definire nel
corso del primo trimestre 2021 un percorso che consenta la
stabilizzazione del precariato docente al fine di potenziare
l'organico della scuola valdostana a partire dal cruciale anno
scolastico 2021/2022.
Presidente -
La parola al consigliere Carrel immagino per
mozione d'ordine.
Carrel (PA) -
Semplicemente per chiederle se fosse
possibile discutere anche il nostro ordine del giorno, che è simile
in modo che se poi magari viene accolto, comunque si può trovare un
punto di sintesi in modo da scriverne uno unico senza dover
discutere due volte dello stesso tema.
Presidente -
Se non ci sono obiezioni da parte di alcuno,
credo che si possa procedere in questo modo. Magari anche lei
illustra adesso il punto così li facciamo congiuntamente. Non vedo
obiezioni, pertanto, se vuole illustrare anche il suo ordine del
giorno, ne ha facoltà.
Carrel (PA) -
Come ormai chi ci segue sa, come gruppo di
Pour l'Autonomie, abbiamo svolto diverse attività consiliari in
merito a questo problema che riteniamo essere un problema veramente
importante soprattutto in un periodo così in cui appunto la scuola
è messa a dura prova anche dall'attuazione della didattica a
distanza, che, di fatto, va a complicare ancora di più il rapporto
tra studenti e insegnanti. Non entro troppo nel merito, sicuramente
ha già spiegato bene il collega Perron l'importanza di avere un
insegnante dall'inizio alla fine del percorso di studi, è
sicuramente fondamentale sia per lo studente sia per il rapporto
scuola-genitori e - perché no? - anche per gli insegnanti, che
talvolta, soprattutto in questo settore, si trovano a vivere nel
precariato per lunghissimi anni.
I problemi della scuola li abbiamo già ripercorsi in questo mese
e mezzo di Consiglio e crediamo sia fondamentale agire sin da oggi
con dei corsi abilitanti per permettere alle scuole paritetiche e
ai docenti delle scuole paritetiche di arrivare ad avere il
contratto a tempo indeterminato ma, come abbiamo detto, spesso e
volentieri abbiamo bisogno anche di concorsi che siano dei concorsi
regionali, perché abbiamo potuto, ahimè, testare con mano che il
concorso straordinario bandito a livello ministeriale è poi stato
interrotto causa Covid. Oggi ci sono dei ricorsi al TAR, quindi c'è
un'ordinanza del TAR del Lazio, che, di fatto, sostiene che sia
obbligatorio per il Ministero prevedere delle prove suppletive per
chi non ha potuto partecipare alla prima prova e chissà, ci saranno
molto probabilmente anche numerose altre iniziative che si
susseguiranno, che, di fatto, ci fanno pensare oggi che sarà
impossibile andare ad assumere il personale per l'anno scolastico
2021-2022. Per questo motivo abbiamo strutturato quest'ordine del
giorno proprio per cercare di utilizzare le nostre prerogative, le
facoltà che ci danno varie leggi regionali ma anche alcune leggi
nazionali, che riconoscono le specificità nel nostro settore
dell'istruzione, le abbiamo già citate: sono la legge regionale n.
57/1983, la n. 18/2005, la n. 8/2020, con cui, di fatto, siamo
andati a prorogare l'aggiornamento delle graduatorie e su questo
abbiamo già fatto un'interpellanza, se non erro, all'inizio, il 4 o
5 di novembre. Una serie quindi di leggi regionali che ci
permetterebbero in qualche modo, secondo noi, di andare ad agire in
autonomia in un momento in cui vi è una pandemia in corso e quindi
abbiamo la necessità di dare delle risposte, di trovare delle
soluzioni a dei problemi che ben conosciamo.
Non mi soffermerei sui dati, anche perché lo ha già fatto bene
il collega Perron, però credo che in un momento così delicato in
piena pandemia, dove di fatto è difficile anche ipotizzare quando
potremo riaprire dei concorsi, sia fondamentale cercare di dare una
risposta e dare una risposta adesso agli insegnanti, alle scuole,
agli studenti, in modo da poter rafforzare il rapporto diretto
scuola/docente, docente/studente e scuola/docente/genitori.
Crediamo quindi sia importante che il Governo regionale si
impegni e tutto il Consiglio regionale approvi questi ordini del
giorno proprio per riuscire a dare un segnale, stabilizzare gli
insegnanti per noi è un segnale che in questo momento molto
delicato può essere dato.
Chiediamo quindi appunto al Governo di impegnarsi in tal
senso.
Presidente -
Stiamo dunque analizzando l'ordine del
giorno n. 18 della Lega e il n. 2 del gruppo Pour l'Autonomie. Per
il Governo, ha chiesto la parola congiuntamente per i due ordini
del giorno l'assessore Caveri, ne ha facoltà.
Caveri (VdA Unie) -
Ringrazio molto i colleghi per avere
di nuovo posto questa questione all'ordine del giorno del nostro
Consiglio. Io credo che ci debba essere fra di noi un rapporto di
lealtà, per cui le cose che vi dirò porteranno poi il sottoscritto
a chiedere di ritirare questi ordini del giorno non perché non mi
voglia assumere delle responsabilità, ma perché credo che abbiamo
già avviato un percorso che deve andare esattamente in quella
direzione di celerità senza creare delle illusioni, perché
comunque, secondo la Costituzione italiana, bisogna fare dei
concorsi.
Qualunque tipo di scelta o di idea qualcuno magari si è fatto
nel tempo - perché io capisco perfettamente la situazione talvolta
di disperazione dei precari che da anni attendono una soluzione -
io la capisco perfettamente, che sia chiaro che nell'ordinamento
italiano per diventare insegnante non c'è alternativa, poi uno può
tirar fuori cose fatte altrove o cose di questo genere, io mi
rifaccio al nostro ordinamento com'è disegnato oggi; se altrove si
è fatto diversamente, è perché magari il livello di autonomia è più
elevato rispetto alla situazione attuale... a un autonomista
stringe il cuore ma la realtà è che il decreto Viglino del 1975 ha
mantenuto una situazione... intendiamoci grande figura Maria Ida
Viglino, che aveva avuto un'intuizione tantissimi anni fa sull'idea
di una scuola regionale, che era un elemento non così banale, sulla
base del nostro Statuto, ma ovviamente si è scontrata con tutte
quelle rigidità che fin da allora ci sono state e le opposizioni
che ci sono state. La larga parte dei sindacati scuola in Valle
d'Aosta è sempre stata contraria ad avere un ordinamento giuridico
originale degli insegnanti valdostani. Io ricordo sempre come
ancora di recente il Trentino abbia fatto una scelta di questo
genere, spaventatissimi in tanti, oggi sono contenti come delle
pasque anche gli insegnanti del Trentino ad avere uno
status
giuridico particolare rispetto a quello dello Stato.
Che cosa abbiamo fatto in queste settimane? E lo dico anche con
una vena di angoscia perché sono letteralmente martellato dai
precari o dalle precarie forse, che giustamente hanno un fuoco
dentro di ribellione nei confronti del fatto che noi abbiamo
un'autonomia e in questa materia stentiamo in qualche maniera a
poterla interpretare.
Lunedì scorso noi abbiamo dato vita alla costituzione di una
Commissione tecnico-giuridica per approfondire una volta per tutte
questa questione. Io ho riletto tutta la normativa regionale, la
norma di attuazione Viglino, però ha indicato una strada che io
credo essere forse la strada risolutiva: quella di avere una norma
di attuazione novellata in materia di scuola, che dovrà essere per
correttezza trattata con i sindacati, ma io dirò chiaramente che in
questa storia non si può tenere il piede in due scarpe, non si può,
da una parte, chiedere alla Regione di fare dei concorsi e di
regolarizzare la situazione di questa enorme massa di precariato e,
dall'altra, pensare che questo possa avvenire con una debolezza
giuridica come quella attuale, le due cose non si tengono assieme!
Se noi non facciamo le norme di attuazione allo Statuto, non
possiamo avere questa certezza di regolarizzare le persone.
Allora qualcuno ha scritto... e farà parte di questo gruppo di
lavoro dove ci saranno Sovrintendente agli studi, Dirigente della
struttura del personale scolastico, il Coordinatore del
Dipartimento legislativo e l'Avvocato Dirigente, ci sarà anche
questo Giovanni Boggero di cui voi sapete chi è, questo ricercatore
dell'Università di Torino che ha ritenuto che esistessero degli
spazi che noi non abbiamo mai utilizzato. Noi non abbiamo mai
utilizzato, cioè non è che io vengo qui, sono matto e dico che dal
1975 ad oggi noi non abbiamo mai fatto i concorsi regionali come
forse si poteva fare. Non si sono fatti, perché? Non lo so, l'unica
cosa che io ho immaginato è che a un certo punto ci fosse una
preoccupazione anzitutto dal punto di vista della costruzione di un
concorso, perché i concorsi devono avere delle prove, noi ci siamo
sempre appoggiati alle prove nazionali, e probabilmente è diventata
una consuetudine. C'era poi la preoccupazione che non ci fossero
dei concorsi qui, che fossero scissi da quelli nazionali, con la
preoccupazione che frotte di persone per diventare insegnanti
venissero da noi. Da noi erano concorsi con poche centinaia di
persone e il rischio era che ne arrivassero migliaia.
Io quindi penso all'assoluta buona fede degli Assessori alla
pubblica istruzione e dei Presidenti che si sono susseguiti, però è
vero che negli anni, come con la panna, si è montata una situazione
in cui il numero dei precari è diventato veramente impressionante,
non abbiamo mai avuto un numero di precari così e fatemi dire non
abbiamo mai avuto neanche un numero di persone che finiscono per
andare a fare gli insegnanti della scuola magari senza aver
vocazione, perché questo è anche il ruolo che veniva segnalato
dell'Università, però anche nell'Università noi dobbiamo consentire
di sfornare degli insegnanti se ne abbiamo bisogno, perché sennò
diventa una macchina che crea in qualche maniera precariato.
Io quindi credo che bisogna mettere ordine e la richiesta di
lealtà sta nel fatto che, per grazia di Dio, siamo distanti dalle
elezioni, almeno credo, e, essendo distanti delle elezioni, abbiamo
tutta la serenità di confrontarci entro febbraio, io riunirò questa
Commissione entro la fine di questo mese. Entro febbraio prometto
di venire in aula o prima in Commissione per dire: "guardate, si
può fare un concorso regionale senza modificare le norme di
attuazione, evviva. Dobbiamo modificare la norma di attuazione e
quindi bisogna passare attraverso la Commissione paritetica perché
non è che c'è storia, oppure ci può essere una soluzione mediana,
possiamo modificare la legge regionale". Per esempio, nella legge
del 1983 che voi citate, consigliere Carrel, c'è questo maledetto
"di norma", che non so come mai sia stato scritto ma quel "di
norma" lì, per esempio, è interpretato malamente da molti
funzionari: malamente nel senso non polemico del termine, malamente
perché si dice: "no, di norma è l'eccezionalità". Io il "di norma"
lo interpreto all'inverso, però questo è un impegno che io assumo
con quest'Aula,  perché io capisco - e lo dico per l'ultima
volta - l'assoluta situazione drammatica dei precari della scuola e
capisco anche quello che dice il consigliere Perron, lo vivono
tutti quelli che qui hanno dei figli o hanno dei nipoti, c'è questo
turnover
infinito per cui a un certo punto i bambini,
rispetto a come eravamo abituati noi da piccoli, che avevamo lo
stesso maestro, la stessa maestra o gli stessi professori, adesso
c'è questo
tourbillon
peggiorato ancora dalle vicende del
Covid-19.
Io quindi vi invito a ritirare gli ordini del giorno, ma non è
un invito stucchevole, è un invito perché io credo che, entro il
mese di febbraio, non dico che risolveremo la situazione, perché
non c'è un libro dei sogni, ma avremo a questo punto almeno dal
punto di vista giuridico e normativo una risoluzione definitiva su
quale possa essere la strada che noi possiamo intraprendere per
risolvere la situazione, perché mi rendo conto che la situazione è
una situazione ingestibile, che rischia di avere conseguenze gravi
sulla scuola e sulla formazione dei nostri figli.
Presidente -
Qualcuno vuole intervenire? Ha chiesto la
parola il consigliere Carrel, ne ha facoltà.
Carrel (PA) -
So di essere pedante su questo tema, non lo
faccio per le elezioni future ma lo faccio perché è un problema che
sento molto vicino, quindi ci tengo a risponderle.
Io capisco assolutamente la sua posizione e noi abbiamo gli
elementi, il parere del professor Boggero su cui abbiamo fatto
degli approfondimenti e abbiamo chiesto anche altre consulenze
proprio per verificare la fattibilità, lei ovviamente, essendo
Assessore, ha sicuramente la Sovrintendente e diversi altri
strumenti per far fronte a questo.
Visto che si impegna e si è impegnato a portare entro fine
febbraio il lavoro di questa nuova Commissione, invece di ritirare
il nostro ordine del giorno, le chiederei se fosse valutabile:
"impegnare il Governo a valutare le possibili procedure selettive
necessarie" in modo che inglobiamo questo percorso che ha già
avviato. Non ritiriamo questo atto, per noi è importante capire
come il Governo si atteggia su questo tema, pur capendo che a
febbraio avremo delle ipotesi di percorso da seguire, però
ovviamente sono delle ipotesi che ad oggi non ci bastano perché
l'anno scolastico 2021-2022, come sappiamo tutti, dobbiamo
programmarlo già ad aprile-maggio 2021 soprattutto se questa è la
situazione sanitaria.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Rispondo all'assessore Caveri,
giustamente le tematiche che l'Assessore ha ripercorso rispecchiano
la complessità della norma, ne siamo consapevoli, sono giorni che
anche all'interno del nostro gruppo ci confrontiamo e anche con
persone esterne competenti in materia per cercare un po' di trovare
il bandolo della matassa normativo e quali siano i margini. Un
appunto però voglio farglielo: a livello nazionale il concorso per
soli titoli, detto il doppio canale, a noi risulta sia possibile
perché risale alla legge n. 417/1989 voluta proprio da Sergio
Mattarella per sistemare l'anno scolastico 1989/1990, che aveva
visto notevoli criticità. Il fatto quindi che una parte di
insegnanti possa essere inserita all'interno di un ruolo senza un
vero e proprio concorso ma entrando grazie a delle graduatorie a
noi risulta che sia possibile e questo è anche ad esempio un
cavallo di battaglia della Lega a livello nazionale con l'onorevole
Pittoni. Questo è quanto risulta a noi e questo è quanto io le
ripropongo.
Per quel che riguarda il nostro ordine del giorno, visto che i
tempi sono decisamente stretti, febbraio è vicino, a questo punto
siamo disposti per il momento a ritirare l'ordine del giorno e
valuteremo attentamente però quanto da lei proposto per addivenire
a una soluzione, perché i tempi sono brevi, stringono e il tema è
assolutamente importante. Per ora quindi possiamo ritirare l'ordine
del giorno.
Il Consiglio prende atto del ritiro dell'ordine del
giorno.
Presidente -
Mentre l'ordine del giorno di Pour
l'Autonomie rimane con una richiesta di modifica, cedo la parola
all'assessore Caveri.
Caveri (VdA Unie) -
Mi permetto di insistere con il
consigliere Carrel perché, secondo me, anche la modifica... già il
termine "selezione" è un termine purtroppo assai ambiguo, quindi
nel caso in cui non venisse ritirato, chiedo alla maggioranza di
astenersi.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Allora a questo punto aspetteremo anche noi
il mese di febbraio per capire quali siano poi le possibili strade
da seguire, vigileremo e poi continueremo comunque la nostra
attività in Consiglio su questo tema.
Il Consiglio prende atto del ritiro dell'ordine del
giorno.
Presidente -
Passiamo all'ordine del giorno n. 19 della
Lega, che per la giornata di oggi sarà anche l'ultimo:
"Monticazione". Ha chiesto la parola il consigliere Planaz per
l'illustrazione, ne ha facoltà.
Planaz (LEGA VDA) -
Il presente ordine del giorno è stato
presentinserireato poiché nella definizione della prossima
variazione di bilancio è importante che venga assegnato un adeguato
livello di risorse alla legge in oggetto, utile a soddisfare le
domande pervenute.
Considerando che la pratica della monticazione avviene
principalmente tra maggio e giugno e necessita di una
riorganizzazione puntuale, è fondamentale comunicare con certezza
già da inizio anno l'esistenza delle risorse stanziate in modo da
permettere a ogni azienda agricola di pianificare il lavoro. Non è
possibile incrociare le pratiche tradizionali senza pianificare
l'impegno di risorse, in particolar modo trattandosi di un bilancio
tecnico. L'ammontare della spesa messa a bilancio deve essere
pensata tenendo conto delle reali esigenze delle aziende, deve
essere fatta dopo un'analisi della situazione reale attuale e
tenendo presente quante aziende potranno avanzare la richiesta. È
necessario oggi più che mai creare delle misure che abbiano
successo e diano un segnale di rilancio.
Presidente -
Per il Governo ha chiesto la parola
l'assessore Sapinet, ne ha facoltà.
Sapinet (UV) -
Grazie collega Planaz, torniamo a parlare
di monticazione dopo l'interpellanza del passato Consiglio. Una
misura - e non sarò certo io a spiegarlo a lei che la conosce molto
bene - giovane che è stata proposta per la prima volta per il 2020,
una misura arrivata dopo un parto, nove mesi quasi di lavoro,
portato avanti da un gruppo di lavoro dell'Assessorato in
collaborazione con AREV,
Institut agricole
e altri enti e
associazioni, una misura che aveva e ha degli obiettivi ben
specifici: il benessere animale, la valorizzazione della fontina di
alpeggio e il mantenimento del territorio. Una misura per la quale
per il 2020 erano stati previsti 3 milioni di euro ma che
probabilmente arriverà a una copertura totale con 2.500.000 euro.
Per il bilancio 2021 quindi si è già stanziato 1 milione di euro e
le successive risorse verranno stanziate nei prossimi mesi con una
successiva variazione e andando a pescare circa 500.000 euro
dall'avanzo. I pagamenti per l'anno in corso verranno espletati
nelle prossime settimane per circa 350 delle 700 aziende
beneficiarie, le altre 350 aziende verranno pagate nei primi mesi
del 2021 con forse qualche possibile slittamento di qualche caso
che va approfondito.
Nel testo dell'ordine del giorno si parla e si cita una
possibile insufficienza delle risorse impegnate. Ecco, questa è
un'affermazione che risulta errata in quanto le risorse sono
sufficienti ma più semplicemente, come già parlato nella passata
interpellanza, sono state presentate delle domande, che, ahimè, non
avevano i requisiti e pertanto non potranno essere liquidate.
Aziende che, pur non attuando la pratica della monticazione,
contribuiscono al raggiungimento degli obiettivi citati poco fa,
aziende che si dedicano al mantenimento del territorio di media
montagna, un territorio particolarmente ostico, aziende che salgono
in quello che in francoprovenzale chiamiamo
mayen
o
semplicemente aziende che non praticano la monticazione perché
risiedono in quota tutto l'anno. Le risorse per il 2021
relativamente a questa misura quindi ci saranno e saranno in
quantità sufficiente. Ecco che allora il lavoro dell'Assessorato,
che è già in atto ma che si svilupperà in modo deciso all'inizio
del 2021 dovrà essere portato avanti e dovrà essere finalizzato a
un'eventuale misura alternativa, una misura che vada appunto a
beneficio di queste aziende, che, ahimè, sono attualmente
penalizzate.
Pertanto alla luce di quanto sopra e di quanto detto, chiederei
il ritiro dell'ordine del giorno che così proposto non è per noi
votabile. In alternativa propongo l'astensione per la
maggioranza.
Presidente -
Ha chiesto la parola il consigliere Planaz,
ne ha facoltà.
Planaz (LEGA VDA) -
Assessore, non è stato molto
soddisfacente, si è tenuto molto largo nel darmi delle risposte.
Abbiamo parlato di misure necessarie per il 2020 e io lo so che per
il 2020 ci sono state le misure necessarie per liquidare gran parte
delle domande, lasciamo perdere quelle che si sono risolte in una
modalità tecnica che forse hanno bisogno di un approfondimento, ma
per l'anno 2021 le risorse sono necessarie... e non mi sembra di
aver chiesto in quest'ordine del giorno chissà che cosa, perché ho
chiesto al Governo regionale, nella definizione della prossima
variazione di bilancio, di assegnare un adeguato livello di risorse
alla legge in oggetto e di soddisfare le domande pervenute, non è
che ho chiesto chissà cosa: ho chiesto di dare una garanzia per le
aziende che ne avevano diritto di poter fare conto di questa
misura.
Se lei adesso mi viene a dire che non vuole, che vuole astenersi
dal votare quest'ordine del giorno, allora facciamo prima a dire
che non abbiamo la certezza che per il 2021 ci siano le risorse
necessarie per andare a dare copertura su questo capitolo, che
abbiamo appena iniziato quest'avventura, chiamiamola così di prova,
per dare un indirizzo a tutte le aziende valdostane a continuare
una determinata pratica tradizionale importantissima per la nostra
Regione e oggi qua siamo a discutere che non abbiamo la certezza
che per il 2021 ci sono le risorse necessarie.
In quanto alle domande liquidate, su 700 domande pervenute 350
liquidate dopo che tutte le aziende sono state chiamate a
presentare la domanda, mi sembra una risposta molto insoddisfacente
su una misura nuova che doveva dare delle risposte, perché se
facciamo delle misure nuove che soddisfano metà delle aziende
valdostane, mi scusi, Assessore, ma forse andiamo proprio nella
direzione sbagliata.
Presidente -
Ha chiesto la parola l'assessore Sapinet
come gruppo, ne ha facoltà.
Sapinet (UV) -
Mi scuso per il secondo intervento ma è
doverosa un'ulteriore spiegazione. Io ho detto che 700 sono le
aziende beneficiarie, ovvero quelle che percepiranno le risorse
della misura, che 350 di queste verranno liquidate a breve, quindi
nelle prossime settimane, altre nel mese di gennaio, si ipotizza
entro il mese di febbraio al massimo, perché ci sono alcuni casi
che sono in fase di verifica, verranno tutte e 700 coperte e pagate
per quel che è il 2020.
Per quel che è il 2021, è ovvio, com'è stato detto in
Commissione e com'è stato già assicurato, c'è una voce a bilancio
che è di un milione ma si garantisce che nel corso dell'anno
verranno messe su quella voce le risorse necessarie per coprire
l'intera misura, quindi le garanzie ci sono, le risorse anche.
Presidente -
Non vedo altre richieste, passiamo alla
votazione dell'ordine del giorno n. 19 della Lega. La votazione è
aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Considerata l'ora, come detto in precedenza, il Consiglio è
aggiornato a domani mattina. Buona serata.
---
La seduta termina alle ore 19:51.
