Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 921 del 21 ottobre 1999 - Resoconto
OGGETTO N. 921/XI Approvazione del piano di bacino di
traffico della Valle d'Aosta per il decennio 2000-2009, ai sensi
della l.r. 29/97. (Approvazione di ordine del giorno)
Presidente
Eravamo al punto 29 ed era stata chiusa la
discussione generale.
La parola all'Assessore al turismo, sport, commercio e
trasporti, Lavoyer per la replica.
Lavoyer (FA)
Ringrazio tutti i consiglieri che sono
intervenuti a questo dibattito contribuendo ad approfondire
l'argomento in discussione.
Prima di entrare nel dettaglio su alcuni quesiti che mi sono
stati posti, volevo fare alcune considerazioni di carattere
generale, innanzitutto sul fatto che qualcuno, come il Consigliere
Collé, abbia sottolineato le problematiche legate all'approvazione
di un documento in modo frettoloso e poco approfondito. A parte il
fatto che il documento oggi in discussione, oltre ad avere avuto un
lungo approfondimento all'interno della commissione consiliare
competente, durante tutto il 1999 è stato oggetto di discussione e
di confronto con gli enti locali, con le organizzazioni sindacali,
con le categorie interessate, con i gestori attuali delle
concessioni e questi incontri e questa richiesta di collaborazione,
di confronto e di concertazione è documentata dagli uffici e molti
di questi documenti sono stati distribuiti ai Consiglieri della
commissione competente, al di là di questo vi è poi un motivo
concreto.
Bastava che il Consigliere Collé leggesse il 2° comma della
delibera in discussione, dove viene ricordato che la legge ha
prorogato fino al 31 dicembre 1999 la validità del piano di bacino
di traffico, quindi noi entro la fine dell'anno dovevamo comunque
presentare un nuovo piano di bacino di traffico, a maggior ragione
l'approvazione di questo documento si rendeva indispensabile perché
il 31 dicembre 1999 scade anche l'attuale periodo di gestione delle
attuali concessioni del trasporto su gomma. Questo è pertanto uno
strumento indispensabile che deve essere approvato in tempo utile
affinché gli uffici possano predisporre la documentazione per le
nuove gare di concessione.
Per quanto attiene l'incertezza sulle modalità di assegnazione
delle concessioni stesse alle società concessionarie, penso di
avere almeno, per quanto attiene il Consigliere Collé, risposto in
modo esauriente all'audizione della commissione consiliare
competente.
La volontà della Giunta è quella di procedere in questa prima
fase, cioè fino al 31 dicembre 2001 con una procedura negoziata e
poi parallelamente predisporre tutta la documentazione necessaria
per un appalto europeo che partirà dal 2001 fino al 2009. Mi pare
che su quest'argomento siano informati tutti i soggetti
interessati, i sindacati, le società concessionarie, i consiglieri
regionali e in particolare coloro che facevano parte della
commissione competente.
Per quanto attiene tutta una serie di richieste più nel
dettaglio, in particolare le osservazioni fatte dal Consigliere
Borre, voglio sottolineare che questo è un piano regolatore. Qui
non andiamo a fare il progetto della villetta o a definire il
colore della recinzione del giardino, qui andiamo a fare un piano
regolatore, quindi andiamo ad individuare delle zone che possono
essere, come prevede il piano regolatore, edificabili, altre aree
verdi, però non andiamo a definire il progetto, il tipo di
costruzione, se faremo il condominio o se faremo la villetta.
Questo è un piano regolatore, prevalentemente va a definire la
suddivisione dei sub-bacini, va a predisporre le linee direttrici
della politica dei trasporti, quindi tutta una serie di richieste
che sono riferite in particolare alle audizioni che la commissione
ha fatto e che sono scaturite da richieste fatte prevalentemente
dalle organizzazioni sindacali e dagli enti locali premesso che di
tutte queste richieste ho un dossier preciso punto per punto e che
in 4 ore di audizione all'interno della commissione competente ho
dato risposta a ogni punto sollevato, anche i punti che non
interessavano direttamente il piano di bacino di traffico, ma molte
di queste richieste non hanno nulla a che vedere con quelli che
sono i compiti del piano di bacino di traffico che andiamo ad
approvare. Ne posso citare alcune, Consigliere Borre; chiaramente
il piano di bacino di traffico non può dare le risposte al Conseil
de la Plaine quando chiede gli interventi infrastrutturali
correlati al sistema di trasporto pubblico, esigenza di chiarire a
quale soggetto spetti l'onere dell'apprestamento delle fermate,
soprattutto quando queste vanno ad interessare linee intercomunali
e ricadono su strade non di proprietà dei singoli comuni.
Ho risposto comunque all'interno della commissione competente
che basta vedere l'articolo 37, comma 1, del Codice della strada
che recita:
"L'apposizione e la manutenzione della segnaletica
fanno carico agli enti proprietari delle strade fuori dai centri
abitati, ai comuni nei centri abitati, compresi i segnali d'inizio
e di fine dei centri abitati anche se collocati su strade non
comunali"
.
Però sono interventi che non hanno nulla a che vedere con il
piano di bacino di traffico e il 90 percento delle richieste fatte
dal Conseil nulla hanno a che vedere con il documento che andiamo
ad approvare oggi. Almeno le richieste di cui sono a conoscenza io
e sono quelle che sono state recepite all'interno delle audizioni
che sono state fatte in commissione.
Nulla vieta che su un argomento di tale importanza ognuno dica
tutto quello che vuole e possa portare ogni tipo di argomentazione,
ma da lì andare a dire che il piano di bacino di traffico è
incompleto, non è sufficientemente dettagliato, non definisce con
sufficienza alcune problematiche, questo è completamente fuori
dalle prescrizioni della legge n. 29 ed ho l'impressione che molti
non abbiano letto la legge n. 29.
Penso che le cose più importanti siano state comunque recepite,
prova ne è che alcuni emendamenti che sono stati illustrati oggi
dal presidente della commissione recepiscono una serie di
osservazioni che sono state fatte all'interno della commissione e
che potevano essere recepite e programmate all'interno di questo
documento.
Sempre per le considerazioni di carattere generale, riferendomi
all'intervento della Consigliera Squarzino, devo dire che dopo
quell'intervento mi sono sentito come uno scolaretto che aveva
sbagliato completamente il compito, sembrava la professoressa che
correggeva il compito dello studente, facendo riferimento allo
scolaro più bravo, che era il mio predecessore per cui tutto quanto
ha fatto il mio predecessore è perfetto, tutto quanto viene fatto
da quest'Assessore nel settore dei trasporti è totalmente
errato.
Io l'ho sottolineato anche nella mia premessa che il
provvedimento che è oggi in discussione in Consiglio regionale ha
una forte continuità con il documento precedente, prova ne è che
abbiamo scelto la società di consulenza per predisporre e fare
tutte le indagini sul territorio, tutte quelle consultazioni che
oggi abbiamo sentito non sono state fatte secondo qualcuno; è la
stessa società che ha supportato il mio predecessore, quindi quando
i tecnici lavorano per l'Assessore Riccarand sono dei bravi
tecnici, quando lavorano per l'Assessore Lavoyer sono dei tecnici
incapaci.
Queste sono le conclusioni che devo trarre dalla difesa fatta a
spada tratta da parte della Consigliera Squarzino di quanto ha
fatto il mio predecessore e della "diminutio" che ha dato su tutto
quanto oggi è in discussione.
Per quanto attiene l'argomento clou dell'intervento della
Consigliera Squarzino, che sono le ferrovie dello Stato, secondo la
Consigliera il mio predecessore aveva fatto un intervento molto
importante perché aveva predisposto per primo il provvedimento che
prevedeva il trasferimento di 5 miliardi circa all'anno alle
ferrovie dello Stato per mantenere il servizio che è sotto gli
occhi di tutti che è un servizio scadente, ma non è un servizio
scadente per l'azione dell'Assessore Lavoyer, è un servizio
scadente perché le ferrovie dello Stato sono nelle condizioni in
cui tutti sappiamo, quindi l'intervento dell'Assessore Riccarand è
stato quello di trasferire una massa di denaro molto importante per
avere in contropartita un servizio molto scadente e non ho visto
una differenziazione fra il servizio che viene offerto dal giugno
1998 dopo le elezioni da parte delle ferrovie dello Stato rispetto
a quello che veniva offerto precedentemente.
Per la verità prima si sognava molto, si parlava di collegamenti
da mondo delle fiabe fra Aosta e Pré-Saint-Didier, si parlava di
metropolitane che by-passavano la città di Aosta con costi
miliardari, forse non sarebbero bastati i due interi bilanci
dell'Amministrazione regionale, si parlava di materiale rotabile
nuovo fiammante, ma tutte cose che nella realtà non esistono,
allora o vogliamo fare della propaganda o vogliamo andare sulla
concretezza.
Sulla concretezza, tutta la tematica legata alle ferrovie dello
Stato, quindi alla qualità dei servizi, alla qualità del materiale
rotabile, al futuro dell'Aosta/Pré-Saint-Didier, al futuro del
collegamento Aosta-Torino con la bretella di Chivasso, saranno
argomenti che l'Amministrazione regionale, l'assessorato "in
primis" potrà affrontare con concretezza dopo che saranno definiti
i trasferimenti delle competenze e i trasferimenti delle competenze
non sono una definizione unilaterale, non dipende dalla Giunta
regionale o dall'Assessore accelerare o meno il trasferimento di
queste competenze e sulle risorse insieme alle competenze sono
delle ipotesi, qualcuno parlava di 30 miliardi, ma sono delle
ipotesi?
(interruzione dei Consiglieri Squarzino Secondina e Curtaz,
fuori microfono)
? sono delle ipotesi, non è una pubblicità assolutamente. Dopo
che avremo il trasferimento di queste competenze saremo in grado di
fare delle previsioni più precise su quello che sarà il futuro del
collegamento Aosta/Pré-Saint-Didier ed eventualmente prevedere il
collegamento fino a Courmayeur, saremo nella condizione di gestire
in modo corretto le fermate, saremo anche nella condizione di
essere responsabili "in primis" di quella che sarà la qualità dei
servizi.
Per la situazione attuale inviterei soprattutto le forze
politiche che attualmente fanno parte della maggioranza e del
Governo D'Alema - e mi pare che i Verdi abbiano dei rappresentanti
- di attivarsi affinché questi servizi vengano migliorati, affinché
le ferrovie dello Stato migliorino e rispettino perlomeno il
contratto dei servizi. Noi più che avere una funzione di controllo,
eventualmente comminare delle sanzioni, in questa fase siamo
piuttosto in grande difficoltà.
La realtà dei fatti è questa, tutto il resto è propaganda,
infatti abbiamo visto che nei fondi globali nei bilanci dal 1993 al
1998 c'erano sempre delle somme importantissime destinate a
progetti di miglioramento della tratta ferroviaria
Aosta/Pré-Saint-Didier, ma non è stato fatto assolutamente
nulla.
Questa premessa mi sembrava doverosa per riportare la
discussione sui termini della correttezza e dell'oggettività dei
fatti.
Per quanto attiene le problematiche più specifiche relative al
quesito sollevato dal Consigliere Collé su quando entrerà in vigore
la tariffazione integrata, posso dire che questo progetto? stiamo
procedendo, abbiamo già previsto il finanziamento di alcune società
concessionarie, ma la risposta sui tempi precisi entro cui questo
progetto sarà concretizzato è difficile, perché non dipende solo
dall'Amministrazione regionale che ha fatto tutto quanto era suo
dovere fare.
Adesso aspettiamo che siano i concessionari a dotarsi della
strumentazione necessaria, a far funzionare il consorzio che hanno
a suo tempo costituito.
Sul quesito specifico della Consigliera Squarzino, relativo alle
quote dei chilometri destinati ai comuni, in particolare mi
sembrava che il quesito si riferisse all'articolo 4, comma 2, che
recita che:
"I comuni, con deliberazione adeguatamente motivata
e assumendosi gli oneri di eventuali obblighi di servizio, possono
rilasciare concessioni per servizi di trasporto con autobus che si
svolgono esclusivamente nell'ambito del territorio comunale e che
non presentano necessità d'integrazione con la rete regionale del
trasporto pubblico"
, e qui rispondo anche indirettamente al
quesito del Consigliere Borre, il piano inizia una fase in cui
viene data una maggiore autonomia alle amministrazioni
comunali.
Questo presupposto, necessario per la completa autonomia di
programmazione, è come è previsto dall'articolo 4, comma 2,
l'assunzione degli eventuali obblighi di servizio; i comuni,
quindi, qualora intendano organizzare servizi ulteriori a quelli
previsti dal piano di bacino di traffico, hanno, ai sensi di
quest'articolo, la possibilità di farlo però, entrare nel dettaglio
di quali sono questi servizi, sui servizi integrativi, l'elenco dei
servizi integrativi è specificato sulla legge ed è ripreso dal
piano di bacino di traffico, ma io mi chiedo: l'Assessore Riccarand
come mai non ha specificato i servizi integrativi? I servizi
integrativi sono servizi che saranno specificati di volta in volta
nel momento in cui ci sarà l'esigenza o da parte degli operatori
turistici o delle amministrazioni locali e non fanno neanche parte
in prima battuta delle concessioni che vengono assegnate alle
società concessionarie, quindi è inutile che si pretenda che il
piano di bacino di traffico entri nel dettaglio di questi
servizi.
Mi pare, e sono stupito, che la Consigliera Squarzino abbia
studiato piuttosto poco questo documento, ne sono stupito perché
ero convinto che arrivasse con delle argomentazioni molto più
approfondite.
(interruzione della Consigliera Squarzino Secondina, fuori
microfono)
? no, il voto l'ho preso io prima.
Sul quesito posto dal Consigliere Nicco, sull'importanza della
stazione di Nus, questo collegamento legato alla soppressione delle
linee ferroviarie è risolto con la creazione di un collegamento ad
hoc per i comuni, cioè Nus, trovandosi in una posizione abbastanza
baricentrica rispetto ai Comuni di Fénis, Saint-Marcel, ai Comuni
delle vallate laterali, era stato prescelto come una di quelle
stazioni da salvaguardare come Châtillon e Pont-Saint-Martin. È
chiaro che bisognerà, successivamente all'approvazione di questo
documento e alla definizione dei trasporti su gomma, prevedere
tutti quei collegamenti che in questo momento sono carenti fra
Saint-Marcel, Fénis e la stazione stessa, quindi si era scelta la
stazione di Nus anche per la sua posizione più strategica rispetto
alla strada statale che faciliterà molto questo collegamento
integrativo su gomma.
Per quanto attiene invece l'emendamento proposto dal Consigliere
Nicco, concordiamo che può essere inserito all'interno del
documento in discussione.
Il Consigliere Tibaldi faceva riferimento ad un notevole aumento
dei costi destinati ai trasporti rispetto alla qualità dei servizi,
innanzitutto mi pare che i dati esposti dal Consigliere non siano
assolutamente riferiti ai trasporti che sono oggetto del documento
del piano di bacino di traffico bensì alla quantità di risorse che
sono complessivamente destinate al servizio dei trasporti, quindi
penso che il fatto che queste risorse siano aumentate, oltre a
sottolineare l'importanza che diamo a questi servizi non solo per
gli utenti residenti ma anche per i turisti, va nella direzione di
sottolineare che, mentre si stanno facendo tutta una serie
d'interventi, non ultimo le migliorie dell'aeroporto,
l'allungamento della pista, l'illuminazione della stessa, la
predisposizione della strumentazione per l'atterraggio strumentale,
si sta anche creando tutta una serie di servizi integrativi per
migliorare i servizi per gli operai e per gli studenti, quindi
penso che non sia assolutamente una nota di demerito se il servizio
destinato ai trasporti ha avuto un incremento negli anni.
In conclusione non posso che ringraziare le strutture
dell'assessorato per l'ottimo lavoro che hanno fatto, posso
tranquillamente affermare che questo piano di bacino di traffico è
assolutamente migliorativo del documento precedente e in questo
senso posso rassicurare il Consiglio regionale che votando questo
documento, che conclude un iter piuttosto lungo, non farà che
portare dei benefici sia per gli utenti residenti che per i turisti
che sceglieranno di trascorrere le loro vacanze in Valle
d'Aosta.
Presidente
Nel procedere all'approvazione del piano di
bacino di traffico, per ordine dei lavori, vi comunico che
intenderei procedere nel seguente modo: ordine del giorno del
Consigliere Fiou, discussione e votazione; dichiarazioni di voto;
discussione e votazione dell'emendamento del Consigliere Nicco;
votazione del piano di bacino di traffico con già inseriti tutti
gli emendamenti numerosi e tecnici della commissione, quindi
votando insieme il piano di bacino di traffico comprensivo degli
emendamenti.
Se siamo d'accordo, procediamo in tal senso, allora si passa
all'esame dell'ordine del giorno del Consigliere Fiou.
Ordine del giorno Il Consiglio regionale
- vista la proposta di Piano di Bacino di Traffico per il
decennio 2000-2009;
- visto l’articolato dibattito che si è acceso
attorno allo stesso;
- considerata l’importanza del Piano in relazione
allo sviluppo futuro degli insediamenti ed alle trasformazioni del
tessuto economico e sociale dell’intera regione;
Ritiene
importante valorizzare gli stimoli e gli apporti che Enti
Locali, OO.SS. e aziende del settore hanno portato nelle varie fasi
dell’iter di discussione del Piano;
Evidenzia
fra le indicazioni emerse in particolare
l’esigenza di:
1) consolidare la complementarietà dei vari sistemi di trasporto
pubblico, definendone con attenzione le interconnessioni in modo da
garantire migliori servizi all’utenza e nel contempo
evitare sovrapposizioni e perciò sprechi di risorse;
2) rafforzare concretamente il ruolo centrale della ferrovia
all’interno del sistema di trasporto pubblico
regionale e contemporaneamente esaltarne il compito di collegamento
interregionale in attesa che si consolidino i progetti più
ambiziosi di collegamenti ferroviari internazionali interessanti la
nostra realtà. L’impegno di rafforzamento deve
riguardare un progetto definitivo per l’Aosta
– Pré-Saint-Didier e un ripensamento complessivo
dell’Aosta – Chivasso, compreso la
sua interconnessione con la Torino – Milano in via
di alta ristrutturazione;
Tutto ciò premesso, al fine di garantire il giusto
approfondimento su queste e altre problematiche da affrontare nella
fase attuativa del Piano di Bacino di Traffico, compresa la
tematica relativa ad una politica delle infrastrutture;
Il Consiglio
impegna l’Assessore al Turismo, Sport, Commercio
e Trasporti ad istituire, su questi temi dopo
l’approvazione del P.B.T., un tavolo di confronto
fra l’Assessorato stesso, rappresentanti degli Enti
Locali e delle parti sociali interessate al settore dei
trasporti.
F.to: Fiou
La parola al Consigliere Fiou.
Fiou (GV-DS-PSE)
Il dibattito così come le audizioni hanno
evidenziato aspettative che vanno un po' oltre una lettura che,
permettetemi il termine, potrebbe essere un po' burocratica della
legge n. 29/97.
Il piano di bacino di traffico, avendo una valenza decennale,
poggia necessariamente su un quadro di riferimento molto ampio che
va analizzato con attenzione dagli sviluppi della rete viaria, da
tutte le infrastrutture alle prospettive di rinnovo della struttura
ferroviaria, dalle scelte relative ai piani urbani di traffico
anche con lo sviluppo della pedonalizzazione dei centri storici che
sposta mobilità dalle auto private ai servizi pubblici, eccetera,
cioè ci sono tante questioni che vengono messe in campo anche se
non fanno parte nello specifico del servizio su pullman.
Credo che sia dall'analisi di tutto questo quadro di riferimento
che debbano discendere le scelte che devono essere fatte nello
specifico e queste analisi e queste scelte è opportuno che
coinvolgano tutte le parti interessate, dagli enti locali alle
parti sociali direttamente coinvolte nella questione dei
trasporti.
Il significato di quest'ordine del giorno è di risottolineare,
accanto a quanto detto nel piano urbano del traffico, alcune linee
che sono emerse dal dibattito e consolidare un tavolo di confronto
fra l'assessorato e i rappresentanti di queste entità interessate
al trasporto in modo da andare ad affrontare settore per settore
tutta questa vicenda e quindi calare in un quadro più complessivo
le scelte interessanti anche lo specifico del piano di bacino di
traffico.
Presidente
La parola al Consigliere Collé.
Collé (Aut)
Siamo di fronte ad un ordine del giorno
anomalo, strano perché credo che sia la prima volta che il
Consiglio regionale, adottando un atto portato dalla Giunta, nello
stesso momento una forza politica accompagni quest'atto con un
ordine del giorno di questo tipo. Crediamo che questo sia il prezzo
che l'Assessore ai trasporti deve pagare affinché questo piano oggi
venga votato in aula e lo diciamo con molta tranquillità perché una
forza politica appartenente alla maggioranza non ha fiducia in un
Assessore che è sui banchi della Giunta perché, nel momento in cui
un atto viene portato avanti, crediamo che nella logica della
politica quest'atto debba essere discusso prima di arrivare in aula
e nelle commissioni, ma anche nella parte politica che fa parte
della maggioranza. Evidentemente questo iter a una forza politica
non è bastato, evidentemente questa forza politica ha delle
necessità nei confronti di qualcuno e doveva portare a casa
qualcosa.
Non è la prima volta che assistiamo ad una situazione del
genere, vi abbiamo assistito il Consiglio scorso quando, sempre per
necessità della stessa forza politica, questo Consiglio si è dovuto
esprimere su un altro ordine del giorno che non aveva senso di
esistere e ci troviamo di nuovo di fronte alla stessa
situazione.
Per certi versi ci dispiace, ma non lo diciamo - così come
potrebbe essere interpretato da molti - perché gli Autonomisti
aspirano a passare da altre parti, lo diciamo proprio così come
dovrebbe essere il senso della politica che qualcuno si adoperi
come ancora di salvataggio nei confronti di questa forza politica.
Lo diciamo con rammarico perché crediamo che si debba discutere di
politica ad altri livelli e in un altro modo e che certe cose
almeno in Consiglio non debbano arrivare.
Crediamo che questo rappresenti un precedente perché da oggi in
poi tutti saranno legittimati nel momento in cui un Assessore
piuttosto che un altro porterà in aula un disegno di legge, un
progetto di legge, un atto amministrativo importante ad
accompagnarlo ad un ordine del giorno che impegnerà l'Assessore a
far sì che durante l'iter di questo disegno di legge l'Assessore si
comporti bene.
Credo che sia venuto a mancare un presupposto fondamentale; è
vero gli Autonomisti fanno parte della minoranza e
dell'opposizione, non è cosa nostra, è cosa vostra però, così come
siamo qui a fare opera di controllo, ci sembra altrettanto giusto
far presente queste cose anche all'opinione pubblica.
Presidente
La parola al Consigliere Curtaz.
Curtaz (PVA-cU)
Per dichiarazione di voto su quest'ordine
del giorno.
Dico la verità sono un po' a disagio nel parlare di quest'ordine
del giorno perché nel giro di poche settimane è il secondo
"taccone" all'interno di una maggioranza che oggi ha dimostrato per
vari versi una certa fibrillazione, un certo sfilacciamento
rispetto a degli atti amministrativi importanti. Fra l'altro trovo
che sia un "taccone" modesto perché, mentre il piano di bacino di
traffico durerà dieci anni, di quest'ordine del giorno fra sei mesi
nessuno si ricorderà più, quindi come nella scorsa occasione viene
condizionato il voto a un piano che è insoddisfacente e che da più
parti, anche da parte di consiglieri di maggioranza, viene
considerato tale, attraverso questo zuccherino che dal punto di
vista formale consentirà a una forza politica di votare il piano
turandosi il naso ma non cambierà assolutamente nulla rispetto
all'impostazione politica del piano.
Ciò dico evidenziando come peraltro i contenuti dell'ordine del
giorno possono essere condivisibili perché chiedono di fare tutto
quello che andava fatto e non è stato fatto, ma se quello che
andava fatto non è stato fatto, si vota contro il piano e non si fa
un ordine del giorno, che dice il contrario di quello che si andrà
a votare con un voto separato. Si voteranno due cose
contraddittorie: da una parte il piano che è carente sotto questo
profilo e dall'altra un documentino che tenta di far rientrare
dalla finestra quello che è uscito dalla porta. Sarà poi curioso
capire cosa succederà quando ci saranno le decisioni da prendere.
Perché l'ordine del giorno prevederà una soluzione X e il piano la
soluzione Y. Quale verrà adottata in concreto dalla maggioranza? Ci
sarà da stabilire una sorta di gerarchia di norme amministrative:
se preverrà il piano o quest'ordine del giorno.
Mi sembra una cosa poco seria. Personalmente e a nome del gruppo
mi asterrò su quest'ordine del giorno, più che altro per rispetto
nei confronti del proponente, Consigliere Fiou.
Presidente
La parola al Consigliere Lattanzi.
Lattanzi (FI)
Non darei tutta quest'importanza a questa
risoluzione perché effettivamente qualche contraddizione anche
sostanziale c'è; semmai questa risoluzione ha un pregio, quello di
evidenziare ancora una volta quelli che sono gli imbarazzi dei
Democratici di Sinistra all'interno di questa maggioranza.
Abbiamo già potuto denunciare i pruriti della Sinistra in
occasione del dibattito sulle riforme dello Statuto in materia
elettorale, abbiamo potuto vedere i Democratici di Sinistra fare
tutto e il contrario di tutto, abbiamo visto i Democratici di
Sinistra non intervenire assolutamente in due giorni di dibattito e
dopo dire che non erano d'accordo, ma che poi dopo invece erano
d'accordo.
Quindi sotto l'aspetto dei contenuti di quest'ordine del giorno
mi stupisco ancora che il Consigliere Fiou, che conosco come
persona sensata, si imbarchi ancora in queste vicissitudini però,
se uno va a leggere "Le Travail" appena uscito da qualche giorno,
organo dei Democratici, capisce che tutte queste risoluzioni,
questi distinguo, questi:
"Siamo in maggioranza, ma non ci siamo
perché contestiamo"
, quest'ultima che poi fa riferimento a
quella lettera inviata dalle organizzazioni sindacali, tradiscono
un qualche imbarazzo dei Democratici di Sinistra perché devono
approvare un piano che loro con le organizzazioni sindacali non
condividono, ma che devono condividere perché sono in
maggioranza.
Ribadisco il giudizio politico a quest'attività politica della
Sinistra nell'ultimo intervento che abbiamo avuto modo di esternare
proprio su questo comportamento politico: più onesto
intellettualmente sarebbe, anziché scrivere sul giornale che sono
della maggioranza, ma non lo sono, non esserlo, ritirare la fiducia
a questa maggioranza e fare quello che vorrebbero, ma non possono
perché il sedere attaccato alla poltrona è talmente incollato che
costa tirarlo via e allora qualcuno nidifica, qualcun altro si
prepara alle future elezioni, l'imbarazzo di essere, come dice
Sandri, nella maggioranza, ma all'opposizione.
Ricordo che qualcuno fece già questa strategia, i Verdi, il
risultato lo abbiamo visto, ma noi auspichiamo che la cosa
continui?
(ilarità dell'Assemblea)
? auspichiamo che la cosa continui anche per i Democratici di
Sinistra così potremo aprire dei dialoghi politici più chiari e
trasparenti.
Presidente
La parola al Presidente della Giunta, Viérin
Dino.
Viérin D. (UV)
Nous voterons en faveur de l'ordre du jour
qui a été présenté et, en même temps nous exprimons quelques
réflexions quant à l'interprétation politique que l'on veut donner
à cet ordre du jour.
Il est toujours bien de voir que c'est d'autres qui pensent,
décident pour nous; je ne sais si M. Collé parlait pour lui,
parlait pour d'autres, mais je suis flatté qu'il ait tout cet
intérêt pour les problèmes de notre majorité. Nous avons là un ?il
attentif et nous pensons également un soutien afin que cette
majorité se consolide, étant donné qu'avec ces arguments
difficilement l'on pourra trouver des raisons politiques pour
changer de cap. Surtout que, très sincèrement - et je me réfère à
l'ordre du jour - je me serais attendu à ce que ce soient les
Conseillers qui sont intervenus et qui ont exprimé des critiques à
présenter un ordre du jour pour solliciter ce Gouvernement, afin
qu'il approfondisse certains thèmes.
Le Gouvernement a approuvé le projet de plan qui a été soumis à
l'attention de la IV
ème
Commission. Lors de l'examen de
la commission, il y a eu des requêtes.
L'ordre du jour souligne que le Gouvernement n'était pas sourd à
ces requêtes, mais que ce n'était pas le plan l'instrument le plus
opportun pour satisfaire ces requêtes, compte tenu de ses finalités
et de son contenu. Affirmer, comme l'a bien fait l'Assesseur, qu'il
s'agit d'un plan qui doit définir les grandes orientations du
secteur, ne veut pas dire que nous ne sommes pas attentifs aux
problèmes soulevés par les collectivités locales et par les
organisations syndicales. Et dans les déclarations formulées par
l'Assesseur il y avait déjà signe de disponibilité.
Le fait de souligner cet engagement - je veux le citer parce
que, sur la base des considérations exprimées par ceux qui sont
intervenus, nous serions, avec le vote favorable sur cet ordre du
jour, en opposition avec le plan -:
"? evidenzia? l'esigenza di
consolidare la complementarietà dei vari sistemi di trasporto
pubblico, definendone con attenzione le interconnessioni in modo da
garantire migliori servizi all'utenza e nel contempo evitare
sovrapposizioni e perciò sprechi di risorse?"
(interruzione del Consigliere Curtaz, fuori microfono)
? non, là M. Curtaz il faut savoir lire aussi et, il faut une
disponibilité différente de celle dont font preuve ceux qui se
considèrent comme étant toujours à l'avant-garde. Il faudrait
pouvoir se confronter vu que les faits démontrent que la
distinction entre avant-garde et arrière-garde, n'est pas si
schématique comme quelqu'un le prétend.
Nous voulons consolider notre système des transports. D'ailleurs
c'est l'objectif du plan. C'est également le sens de l'amendement
présenté par M. le Conseiller Nicco et que le Gouvernement a
accepté et qui affirme vouloir
"? rafforzare concretamente il
ruolo centrale della ferrovia?"
, ce sont des objectifs que nous
partageons. Nous voulons donner des réponses positives également à
ceux qui ont soulevé certains problèmes, qui ne sont pas
d'orientation, mais d'application de ces principes, nous voulons
leur donner une réponse positive et la présentation de cet ordre du
jour pour lequel, il est vrai, il y a eu une suspension de séance
M. Lattanzi?
(interruzione del Consigliere Lattanzi, fuori
microfono)
? mais ce n'est pas un scandale, vous voulez toujours chercher
midi à quatorze heures. C'est légitime, mais la politique est l'art
du possible et ce n'est pas toujours le modèle de politique
"Berlusconien" qui est le meilleur: si je devais suivre la même
logique, j'aurais en tout cas quelques réflexions à faire en ce qui
concerne votre force politique, mais je considère que ce n'est pas
la façon la plus utile pour se confronter.
Alors je ne veux pas vous faire la morale, mais tout simplement
vous exprimer mes considérations concernant notre majorité. Du
point de vue politique vous voulez uniquement - c'est légitime,
mais je veux le souligner vu que quelqu'un a voulu le faire - semer
la zizanie. J'ai déjà eu l'occasion de dire que cette majorité est
une majorité plurielle et que pourtant il y a débat et
confrontation.
Quant'au plan, nous ne sommes pas sourds nous l'avons approuvé
comme Gouvernement; nous avons accepté et partagé les amendements
formulés par la commission; nous voulons par cet ordre de jour, en
toute transparence, reconfirmer aux collectivités locales et aux
organisations syndicales que, au-delà des temps, qui représentent
un élément fondamental, nous voulons tenir l'engagement que
l'Assesseur a pris. Quelqu'un disait:
"Nous sommes déjà certains
qu'il n'y aura jamais de plan présenté"
, par contre nous
l'avons présenté. Ce plan a une durée, mais il prévoit que chaque
année l'on pourra y apporter des modifications. Quant à son
application, et c'est la réponse politique et le sens que nous
donnons à cet ordre du jour, nous voulons démontrer que nous ne
sommes pas sourds, mais qu'au contraire nous sommes disposés à
discuter et à nous confronter pour lui donner une application
correcte sur la base des orientations que nous avons définies et
que par cet ordre du jour sont simplement réaffirmées.
Si les messages que l'on veut lancer à l'opinion publique sont
des messages de vents de crise, je crois que la une des journaux
est déjà suffisamment remplie par des vents de crise qui sont en
train de souffler ailleurs. Au Val d'Aoste par contre, il y a
encore une majorité. Quand les forces politiques qui font partie de
cette majorité, dans leur autonomie, décideront de ne plus en faire
partie, elles n'auront pas besoin d'ordre du jour; elles décideront
de sortir de cette majorité qui ne représente pas une obligation.
C'est un accord qui est fondé sur un programme, sur un consensus.
Nous voterons donc cet ordre du jour avec ces convictions et ces
perspectives.
Presidente
Pongo in votazione l'ordine del giorno:
Consiglieri presenti: 30
Votanti: 23
Favorevoli: 20
Contrari: 3
Astenuti: 7 (Beneforti, Collé, Comé, Curtaz, Lanièce,
Marguerettaz, Squarzino Secondina)
Il Consiglio approva.
All'inizio dei lavori ho fatto la scaletta di come avremmo
proceduto, la ripeto per maggiore chiarezza.
Ordine del giorno che abbiamo appena votato, dichiarazioni di
voto sul piano, votazione e discussione dell'emendamento del
Consigliere Nicco, votazione del piano integrato dagli emendamenti
della commissione.
Procediamo con le dichiarazioni di voto, allora se nessuno
chiede la parola, si passa all'esame degli emendamenti.
La parola al Consigliere Curtaz per mozione d'ordine.
Curtaz (PVA-cU)
Può darsi che mi sia distratto, però mi
sembra non lineare il fatto che venga posto in discussione il piano
senza la discussione precedente degli emendamenti.
Presidente
All'inizio dei lavori ho proposto una
procedura, la mozione d'ordine poteva presentarla in questo
momento, non è che ho inteso che quella procedura era una procedura
obbligata, era una proposta di procedura. Non è stata fatta nessuna
mozione d'ordine, pertanto procedo come ho presentato l'ordine.
Curtaz (PVA-cU)
Non ho capito, altrimenti l'avrei detto
subito, le chiedo scusa. Ritengo, non so se i colleghi sono dello
stesso parere, essenziale discutere, come si fa sempre peraltro,
prima degli emendamenti e poi affrontare la votazione del documento
complessivo, altrimenti votiamo un documento che è poi
emendabile?
Cerise
(fuori microfono)
Normalmente gli
emendamenti si discutono nel momento in cui si collegano ai
relativi articoli di legge.
Curtaz (PVA-cU)
? peccato che qui non c'è articolato.
Presidente
Non è una legge, giustamente, gli emendamenti
sono sull'allegato. Qui non ci sono regole fisse, se preferite
procedere sugli emendamenti, si procede sugli emendamenti. Lo
facevo per semplificare i lavori e per dare maggiore chiarezza ai
lavori, visto che gli emendamenti sono numerosissimi e anche
tecnici, e sono già stati vagliati dalla commissione. Credo che
nell'interesse di tutti sia necessario darsi un ordine.
Procediamo con l'emendamento del Consigliere Nicco, poi ci sono
gli emendamenti della commissione che sono numerosi?
(al banco della Presidenza viene suggerita una procedura
diversa)
? la seduta la presiedo io, vi ho proposto un procedimento,
nessuno ha voluto fare osservazioni in merito, quindi procediamo
come previsto!
Adesso se ritenete necessario discutere gli emendamenti,
discutiamo gli emendamenti, dopodiché faremo le dichiarazioni di
voto.
Do lettura dell'emendamento del Consigliere Nicco:
Emendamento Al paragrafo 2.1. Il ruolo della ferrovia, alla
lettera a) [per la tratta ferroviaria Aosta-Chivasso?] è inserito,
dopo il secondo capoverso, il seguente punto:
"potenziamento delle stazioni di Pont-Saint-Martin, Verrès,
Châtillon, in quanto centri di interscambio modale, assicurando,
tra l'altro, il personale di front-line nelle stesse."
La parola al Consigliere Curtaz.
Curtaz (PVA-cU)
Voteremo a favore di quest'emendamento,
tra l'altro si tratta di una materia che condivido, per una pura
casualità abbiamo depositato questa mattina un'interpellanza sullo
stesso problema. Io non ho copiato dal Consigliere Nicco, lui non
ha copiato da me, lo abbiamo scoperto dopo che abbiamo assunto in
vesti diverse la stessa iniziativa sul merito.
Volevo sottolineare un'altra cosa per confrontarla al documento
votato prima: in questo caso siamo nel campo della correttezza
rispetto al provvedimento complessivo, perché viene presentato un
emendamento al piano; quest'emendamento incide immediatamente sul
piano, mentre l'ordine del giorno che ho criticato, non l'ho
criticato tanto sul merito, che è condivisibile, ma l'ho criticato
perché si tratta di documento collaterale, per certi versi
contraddittorio al piano, e che non ha nessuna influenza su quella
che sarà l'applicazione del piano.
È più un documento politico, l'ordine del giorno, a
giustificazione di un voto che immagino sarà positivo dei
Democratici di Sinistra all'intero piano.
Ribadisco che rispetto all'emendamento del Consigliere Nicco,
invece, il voto del nostro gruppo sarà favorevole.
Presidente
Pongo in votazione l'emendamento del
Consigliere Nicco:
Consiglieri presenti: 29
Votanti: 26
Favorevoli: 23
Contrari: 3
Astenuti: 3 (Collé, Lanièce, Marguerettaz)
Il Consiglio approva.
Adesso procedendo, che era quello che avevo già proposto prima,
se vogliamo votare il piano già integrato degli emendamenti della
commissione, dobbiamo fare le dichiarazioni di voto perché sennò
votiamo già il piano che era quello che avevo proposto prima.
Adesso è più chiaro?
La parola al Consigliere Curtaz per dichiarazione di voto.
Curtaz (PVA-cU)
Ci siamo più o meno capiti con il
Presidente. Voglio annunciare a nome del mio gruppo il voto
contrario al piano facendo alcune osservazioni che cercherò di
contenere nei limiti temporali che mi sono concessi. Innanzitutto
mi sembra che la discussione generale abbia evidenziato un elemento
comune e cioè che questo piano ha scontentato, se non proprio
tutti, quanto meno molte persone sia all'interno di quest'aula sia
fuori da quest'aula e ha rappresentato, al di là delle precisazioni
che pure ha dovuto fare il Presidente della Giunta, un certo
sfilacciamento della maggioranza sia all'interno dei singoli gruppi
politici, sia fra gruppo politico e gruppo politico.
Quello che contestiamo, Assessore, non è il lavoro dell'ufficio
tecnico o di chi è stato incaricato di redigere il piano, sappiamo
che lavorano bene e avranno lavorato bene anche in quest'occasione.
Quello che contestiamo è la carenza d'indirizzi politici su questo
piano tant'è vero che, per indicare un po' di indirizzi politici,
avete dovuto votare anche un ordine del giorno.
Si è parlato molto nel dibattito di questa mattina di continuità
e di discontinuità rispetto al piano precedente; voglio esprimere
onestamente la mia opinione.
Io ci trovo una qualche continuità per quello che riguarda il
trasporto su gomma, vedo invece dei grossi elementi di
discontinuità per non dire un'inversione di tendenza per quanto
riguarda il settore del trasporto su rotaia. Può anche darsi che la
precedente gestione dell'assessorato prevedesse degli indirizzi un
po' utopistici, però si vedeva una direzione, si vedeva una voglia
di fare, si sono visti dei risultati e a questo proposito mi
dispiace che il Consigliere Nicco non abbia visto dei miglioramenti
sulla linea ferroviaria Aosta-Torino e così l'Assessore, perché gli
utenti non la pensano allo stesso modo.
Lo dicono le statistiche: nei pochi anni in cui il piano è stato
in vigore, l'utenza ferroviaria sulla tratta Torino-Aosta è
aumentata del 50 percento. Mi sembra che sia un dato
inconfutabile.
Questo non significa che ci siano state delle carenze, che ci
siano dei problemi piuttosto seri soprattutto in termini di pulizia
delle carrozze, di decoro, di tempi, di puntualità, eccetera, ma
oggi stiamo assistendo non solo all'abbandono di tutta una serie di
progetti: metropolitana leggera, métro Mont-Blanc, eccetera, ma
stiamo contraddittoriamente assistendo a dichiarazioni di
principio, peraltro condivisibili, sull'Aosta-Martigny e si va
verso un progressivo abbandono della linea ferroviaria
Aosta-Chivasso.
Abbiamo affrontato la chiusura delle piccole stazioni, abbiamo
appreso della chiusura di tutte le stazioni, cosa di cui ci
occuperemo nel prossimo Consiglio, fra Aosta e Ivrea con le
conseguenze che lascio immaginare in termini anche di decoro dei
manufatti.
Questi sono i punti salienti di questo piano di bacino di
traffico a cui va associata un'ultima osservazione molto importante
che è quella dei gravissimi ritardi rispetto all'integrazione
tariffaria che sono peraltro conseguenza di una mancata
integrazione del trasporto vero e proprio. A leggere il piano non
si capisce qual è l'anima di questo piano. Oggi qualcuno di coloro
che mi hanno preceduto ha fatto riferimento alla necessità di
conservare l'asse ferroviario e di fare in modo che ci siano degli
snodi di traffico locale per salire nelle valli e questa è la
vecchia concezione condivisa da tutti, ma queste cose nel piano non
ho visto con chiarezza affermarle.
Per queste ragioni, che ho sintetizzato anche per problemi di
tempo, il voto del nostro gruppo sarà contrario.
Presidente
La parola al Consigliere Collé.
Collé (Aut)
C'è stato detto da parte dell'Assessore che
quello che è stato presentato oggi è stato un piano approfondito al
quale l'Assessore ha dedicato dei mesi per approfondirlo e per
confrontarsi, allora c'è qualcosa che non funziona e lo abbiamo
potuto vedere noi da parte delle organizzazioni sindacali, da parte
degli enti locali, da parte nostra oggi qui perché non possiamo
ignorare il dibattito che c'è stato, non possiamo ignorare
interventi di consiglieri che fanno parte della maggioranza che
hanno fortemente criticato questo piano, ma l'Assessore ha detto:
"Non avete capito"
. Evidentemente allora in Valle d'Aosta
c'è tanta gente che non capisce all'esterno e all'interno di
quest'aula e fra queste ci siamo anche noi anche perché, avendo
questa mattina fatto tutta una disquisizione sulle problematiche
legate a questo piano, evidentemente non abbiamo capito.
Non entrerò nel merito delle risposte date anche perché mi
sembra che gli atteggiamenti in quest'aula stiano diventando di un
certo tipo, stiano andando a senso unico quindi, quando non si
intravede la volontà di dialogo, viene difficile rispondere.
Mi permetto di dire ancora una cosa: crediamo che quest'atto sia
stato portato in quest'aula con troppa fretta, che un confronto che
ci doveva essere non c'è stato o perlomeno che questo confronto non
è stato sufficiente.
Sono queste le motivazioni che stamani ci hanno fatto votare la
proposta di rinvio che poteva essere una proposta di rinvio per
alcuni mesi, ma che sicuramente avrebbe dato la possibilità a chi
non aveva capito, come me, di capire meglio e probabilmente agli
attori fondamentali di questo piano di approfondire
l'argomento.
Credo che quanto sto dicendo non sia del tutto fuori tempo
perché l'ordine del giorno che è stato votato poco fa va proprio in
questa direzione. Se questo piano avesse avuto il tempo necessario
in più per l'approfondimento, sicuramente oggi non si sarebbe
votato un ordine del giorno di questo tipo.
Un ordine del giorno, mi si consenta, che ha anche del
contraddittorio. Questa mattina l'Assessore ha parlato, riferendosi
al progetto Riccarand per quanto riguarda l'Aosta/Pré-Saint-Didier,
come di un progetto fiabesco, di una fiaba e poi però vediamo che
su quest'ordine del giorno viene inserito il progetto definitivo
per l'Aosta/Pré-Saint-Didier.
Sono un po' queste le motivazioni espresse questa mattina e
adesso in occasione della dichiarazione di voto per le quali
annuncio che il gruppo degli Autonomisti si asterrà dal votare
quest'atto.
Presidente
La parola al Consigliere Tibaldi.
Tibaldi (FI)
Ho due sensazioni al termine di questo
dibattito. Mi sembra che questo piano non abbia raccolto larghi
consensi da parte di quest'Assemblea anche perché abbiamo sentito
alcune voci fuori dal coro ed erano voci circostanziate,
motivate.
Possiamo dire, per mutuare un termine che ogni tanto ci vediamo
allegare quando si lavora in commissione, in calce a certe leggi o
atti amministrativi che c'è un parere di larga massima come usa il
CELVA. Non sai se questa larghezza deve essere intesa in senso
piuttosto assembleare oppure nel senso di tenere le maglie larghe
per impedire che si blocchi tutto.
Questo consenso carente è stato dimostrato e da interventi
precisi fatti da colleghi in particolare della maggioranza e anche
dal documento che è stato presentato a firma del Consigliere Fiou
che qualcuno ha definito un "taccone". Si rischia che il "taccon
sia peggio del buso" alla fine. Non so quanto sia efficace questo
documento che viene utilizzato per recuperare un piano che è nato
un po' claudicante; come bozza poteva essere una buona bozza di
piano.
Questo piano, come da più parti è stato sollevato, ha una
carenza di fondo, cioè la debolezza programmatica perché di fatto
dice tante cose in maniera molto generica, ne dimentica altre, non
fa alcun cenno sulla tempistica e questa è una grave lacuna perché
un piano decennale non può dimenticare la tempistica dei lavori e
degli interventi.
A nostro avviso - ed è la seconda sensazione che volevo
aggiungere - questo piano lascia una grande libertà di azione al
manovratore, cioè l'Assessore. Visto il presupposto della debolezza
programmatica a monte, è bene che il manovratore si informi lungo
il percorso ed intervenga di volta in volta con i provvedimenti del
caso e abbia la possibilità di gestire quei famosi 60 miliardi nel
settore dei trasporti che sono un più 50 percento rispetto a sei
anni fa con estrema disinvoltura e con un piano che contiene delle
maglie molto larghe. Questa sensazione mi pare di averla colta
anche dalle parole di alcuni consiglieri di maggioranza.
Per queste due sensazioni, che sintetizzano un po' le
preoccupazioni che ora non sto a ripetere, che sono state segnalate
durante l'intervento in sede di discussione generale da parte
nostra, non ci sentiamo di approvare questo piano, nei confronti
del piano esprimeremo un voto fermamente contrario. Ci sembra un
piano finto che, ripeto, lascia un forte margine di discrezionalità
all'Assessore, il quale potrà agire indisturbato nel settore dei
trasporti.
Presidente
Pongo in votazione il piano del traffico con
gli emendamenti presentati dalla IV Commissione ed integrato
dall'emendamento del Consigliere Nicco testé approvato:
Consiglieri presenti: 28
Votanti: 25
Favorevoli: 19
Contrari: 6
Astenuti: 3 (Collé, Lanièce, Marguerettaz)
Il Consiglio approva.
