Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 372 del 24 febbraio 2021 - Resoconto
OGGETTO N. 372/XVI - Interpellanza: "Valutazione dei carichi
di lavoro quale metodologia per la definizione delle risorse di
personale da assegnare alle strutture dell'Azienda USL".
Bertin (Presidente) -
Alla presenza di 33 Consiglieri
possiamo riprendere i lavori pomeridiani. Siamo al punto n. 21
dell'ordine del giorno. Per l'illustrazione dell'interpellanza, la
parola alla consigliera Spelgatti.
Spelgatti (LEGA VDA) -
Considerato l'articolo 4, comma 1,
del decreto legislativo 25 maggio del 2017, n. 75, che recita
testualmente: "le amministrazioni pubbliche definiscono
l'organizzazione degli uffici per le finalità indicate all'articolo
1, comma 1, adottando, in conformità al piano triennale dei
fabbisogni di cui al comma 2, gli atti previsti dai rispettivi
ordinamenti, previa informazione sindacale, ove prevista nei
contratti collettivi nazionali. Allo scopo di ottimizzare l'impiego
delle risorse pubbliche disponibili e perseguire obiettivi di
performance
organizzativa, efficienza, economicità e qualità
dei servizi ai cittadini, le amministrazioni pubbliche adottano il
piano triennale dei fabbisogni di personale, in coerenza con la
pianificazione pluriennale delle attività e della performance,
nonché con le linee di indirizzo emanate ai sensi dell'articolo
6ter. Qualora siano individuate eccedenze di personale, si applica
l'articolo 33. Nell'ambito del piano, le amministrazioni pubbliche
curano l'ottimale distribuzione delle risorse umane attraverso la
coordinata attuazione dei processi di mobilità e di reclutamento
del personale, anche con riferimento alle unità di cui all'articolo
35, comma 2. Il piano triennale indica le risorse finanziarie
destinate all'attuazione del piano, nei limiti delle risorse
quantificate sulla base della spesa per il personale in servizio e
di quelle connesse alle facoltà assunzionali previste a
legislazione vigente. In sede di definizione del piano di cui al
comma 2, ciascuna amministrazione indica la consistenza della
dotazione organica e la sua eventuale rimodulazione in base ai
fabbisogni programmati";
richiamata quindi l'interpellanza in data 26 aprile 2019,
protocollo n. 147/2019, sullo stesso tema, in cui si riportava il
contenuto del verbale del Collegio di direzione dell'Azienda USL
Valle d'Aosta del 21 marzo 2019, e in particolare tale estratto:
"Pescarmona comunica che la Giunta regionale ha deliberato in data
15 marzo l'atto di indirizzo per la predisposizione del piano
triennale dei fabbisogni di personale dell'Azienda USL 2019-2021;
la Direzione ha ottenuto, dopo vari incontri con l'Assessorato
della sanità, salute e politiche sociali, di posticipare di due
anni l'applicazione dei carichi di lavoro come metodologia per la
definizione delle risorse da assegnare alle diverse strutture
aziendali";
visto che i due anni sono trascorsi, si ritorna di nuovo sul
tema e si interpella quindi la Giunta regionale per conoscere se
intenda individuare nella valutazione dei carichi di lavoro una
metodologia fondamentale per la definizione delle risorse da
assegnare alle diverse strutture dell'Azienda USL.
Presidente -
Per la risposta, la parola all'assessore
Barmasse, ne ha facoltà.
Barmasse (UV) -
Con riferimento all'oggetto
dell'interpellanza, si precisa che le indicazioni regionali per la
predisposizione del piano triennale dei fabbisogni del personale
dell'Azienda USL della Valle d'Aosta, ai sensi dell'articolo 6 del
decreto legislativo n. 165 del 2001, approvate con deliberazione
della Giunta regionale n. 323 in data 15 marzo 2019, stabilirono la
necessità che l'Azienda USL, ai fini della predisposizione del
PTFP, intraprendesse un percorso che le consentisse di avviare ed
effettuare un'analisi dell'organizzazione delle strutture e degli
uffici correlata alla programmazione e agli obiettivi della propria
attività, per accrescere l'efficienza e razionalizzare i costi e
realizzare la migliore utilizzazione del personale, partendo
prioritariamente da un'analisi degli
input
della produzione
e utilizzando metodologie di standardizzazione dei bisogni
quantitativi e qualitativi, anche previa individuazione di
indicatori e parametri.
Tale percorso particolarmente complesso e delicato è opportuno
che sia effettuato anche attraverso il supporto di qualificati
esperti esterni, ovvero attraverso la collaborazione con le
università. La citata DGR n. 323/2019 ha pertanto previsto una
necessaria gradualità biennale di recepimento da parte dell'Azienda
USL degli elementi di innovazione programmatoria introdotti dalla
normativa nazionale. La gestione dell'intervenuta fase pandemica
non ha consentito all'Azienda USL... la quale ha ovviamente
concentrato la propria attività sulla gestione dell'emergenza
sanitaria, non potendo quindi al contempo concentrarsi su una
programmazione a medio-lungo termine dei servizi e del personale a
essi dedicato, né a livello ospedaliero, né territoriale, di
procedere con l'avviata attività di analisi a livello delle singole
strutture e con la formalizzazione di collaborazioni con esperti e
università per la definizione di metodologie standardizzate.
Evidenziando che la definizione di detti strumenti programmatori
rimane una priorità ai fini di un'individuazione e
razionalizzazione efficace ed efficiente del fabbisogno di
personale e dell'organizzazione delle strutture, percorso che
l'Azienda USL riavvierà appena la fase emergenziale lo renderà
possibile, si informa che l'articolo 4, comma 4, del decreto-legge
31 dicembre 2020, n. 183, il cosiddetto "decreto Milleproroghe", ha
posticipato al 2022 l'adozione di una metodologia per la
determinazione del fabbisogno di personale degli enti del servizio
sanitario nazionale.
Fatta questa doverosa premessa, si rappresenta quanto segue al
fine di rendere evidenti le attività in tal senso già intraprese
dall'Azienda USL. La Direzione medica di presidio ha svolto una
prima analisi sui carichi di lavoro del personale sanitario
basandosi su due diverse metodologie oggettive di calcolo: la prima
sul metodo di calcolo del fabbisogno di personale ospedaliero in
fase di sperimentazione da parte del Ministero della salute con la
collaborazione della Regione Piemonte, la seconda sul metodo di
calcolo del fabbisogno di personale ospedaliero proposto dal gruppo
di lavoro ristretto delle Regioni Piemonte, Veneto, Emilia Romagna,
Lazio e Puglia, approvato dalla Commissione salute in data 20
dicembre 2017. I due metodi presentano tra di loro delle importanti
differenze con riferimento all'approccio strutturale e agli indici
proposti ed entrambi hanno avuto applicazioni solo sperimentali. In
particolare la carenza di riferimenti bibliografici anche nazionali
ne evidenzia il carattere innovativo con i limiti e le potenzialità
correlate.
La relazione finale sui carichi di lavoro dei dirigenti
sanitari, medici e ospedalieri, predisposta dalla Direzione medica
di presidio, mette in evidenzia le criticità e i limiti di questi
metodi ancora poco rodati per realtà complesse come quelle
ospedaliere. Naturalmente tale analisi deve essere verificata e
confrontata attentamente con i singoli responsabili, tenendo conto
delle variabili specifiche di ogni singola realtà. La SSD SITRA ha
già in essere il sistema di valutazione MAP, cioè "Metodo
Assistenziale Professionalizzante", riconosciuto a livello
nazionale e utilizzato a livello aziendale per la definizione dei
carichi di lavoro del personale del comparto sanitario e
tecnico-sanitario.
Con riguardo invece al personale amministrativo, non vi sono al
momento delle metodologie di calcolo di fabbisogno di personale
dettate a livello ministeriale e aventi carattere di uniformità e
omogeneità. La SC Sviluppo delle risorse umane, formazione e
relazione sindacali ha individuato in questa prima fase un iter
procedimentale da seguire, che si sviluppa in più fasi: la prima
delle quali prevede la costruzione di una mappa comprensiva a
livello macro dell'attività dell'area tecnico-amministrativa, in
modo da stabilire una base di analisi comune, individuando le
relazioni in termini di
input
e
output
tra le
strutture dell'azienda, le risorse assegnate alle attività dei
diversi processi, le attività primarie e secondarie o a scarso
valore aggiunto, per definire attività strategiche scarsamente
presidiate e il carico di lavoro delle strutture in base a
parametri oggettivi.
La seconda fase, più delicata e complessa, riguarda invece la
scelta della metodologia di parametrazione del modello quantitativo
da valutare nell'ottica di definire il dimensionamento negli
organici da realizzarsi, eventualmente attraverso la collaborazione
con società specializzate nel settore o attraverso convenzioni con
le università.
Presidente -
Per la replica, ha chiesto la parola la
consigliera Spelgatti, ne ha facoltà.
Spelgatti (LEGA VDA) -
La risposta è esattamente il
"copia incolla" nella prima parte della risposta che mi era stata
data nel 2019, ma proprio un "copia incolla", perché me l'ero
andata a leggere prima di riproporre di nuovo questa iniziativa e
sono passati due anni. L'emergenza Covid certamente, ma l'emergenza
Covid è subentrata, per cui all'epoca, visto e considerato che non
si faceva il lavoro e lo si rimandava di due anni, si sarebbe
dovuti partire immediatamente, cosa che non è stata fatta. Allora
il concetto è questo: se noi vogliamo veramente risolvere i
problemi della sanità, bisogna avere un'ottica chiaramente di lungo
periodo, ma in un'ottica di lungo periodo bisogna capire
esattamente dove bisogna andare per la sanità. Per far questo, non
è che le decisioni si possono prendere così, bisogna partire - e
questo lo dico da quando ero Presidente - e bisogna avere un'idea
chiara esattamente dei dati attuali. Bisogna quindi avere una
fotografia chiara di tutta la situazione attuale, bisogna capire
dove poi si deve andare, che cosa bisogna tagliare, che cosa
bisogna implementare e dove bisogna fare delle convenzioni con
altre Regioni e bisogna fare delle scelte importanti. Per fare
queste scelte importanti, la politica deve avere dei supporti che
non possono essere semplicemente chi già lavora e chi ha condotto
la sanità fino ad oggi, ci vogliono degli enti esterni, com'è stato
citato nella risposta del 2019 e come lei mi ha citato adesso. Ci
sono cioè delle società specializzate esterne - non guardiamo il
discorso università che è ancora un altro paio di maniche - ma
società che si occupano di ristrutturazione di ASL; loro arrivano -
chiaramente ci sono dei bandi pubblici - e analizzano tutti i dati
e ristrutturano con risultati decisamente soddisfacenti - lo
abbiamo visto in Italia - e controllano, guardano loro. Non è la
politica che interviene, non è... la politica poi fa delle scelte
sulla base dei dati e delle soluzioni proposte dai tecnici, però ci
vogliono veramente soltanto dei soggetti che facciano questo di
mestiere: ristrutturazioni di ASL. Se non abbiamo questo, quindi se
non si parte dai dati, se non si capisce in ogni reparto cosa
funziona e cosa non funziona, cosa è sovradimensionato, cosa è
sottodimensionato, appunto che cosa bisogna tagliare, che cosa
bisogna implementare... dati alla mano, la politica prende le
decisioni così, e infatti fin adesso la sanità non ha funzionato
perché sostanzialmente poi si fa politica, purtroppo, e
direttamente nell'azienda, quindi questa è la cosa più
terrificante, perché se già è terrificante in qualsiasi ambito,
figurarsi nell'ambito sanitario dove poi si gioca sulla pelle dei
cittadini, quindi questo è il discorso. Il discorso è: fin quando
non si parte con questi bandi e non si fa fare questo tipo di
lavoro, non si arriverà mai da nessuna parte.
Torniamo a monte, nel momento in cui si fanno poi le scelte, si
va avanti con l'ampliamento dell'ospedale oppure si fa un ospedale
nuovo, visto che in Valle d'Aosta lo sport ormai consolidato è
quello delle grandi opere che poi si rivelano un disastro -
l'aeroporto che poi non funziona più, il trenino di Cogne che poi
non funziona e quant'altro -, e ne abbiamo tantissimi di esempi di
questo tipo, allora magari, prima di decidere di nuovo il
contenitore, tra l'altro, sulla base di progetti del 2011, 2012...
sono partiti il 14 le modifiche, eccetera, forse bisognerebbe un
attimo fermarsi, dire: "ma di che cosa abbiamo bisogno?" e dirlo
facendocelo dire, perché nessuno di noi è un tuttologo, nessuno di
noi ha le competenze e magari qualcuno ha bisogno di appoggiarsi
agli specialisti per poter capire veramente di che cosa può aver
bisogno la sanità, anche perché poi, quando si fa quella scelta, ce
la teniamo per i prossimi cinquant'anni. Prima di decidere, prima
di scegliere, quindi bisognerebbe un attimo ragionarci.
