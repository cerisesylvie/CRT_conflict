Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 278 del 2 dicembre 1998 - Resoconto
OGGETTO N. 278/XI Notizie nell'utilizzo da parte
dell'Amministrazione regionale di un preriscaldatore ecologico per
veicoli diesel. (Interpellanza)
Interpellanza Venuto a conoscenza di un articolo apparso sul
settimanale "Il Monitore" secondo il quale un cittadino di Aosta ha
messo a punto un’invenzione che consiste in un
preriscaldatore ecologico per veicoli a ciclo diesel finalizzato a
migliorare i rendimenti dei motori e a ridurre
l’inquinamento;
Tenuto conto che sembrerebbe che tale invenzione sia stata
proposta, nel corso della passata legislatura,
all’Assessorato regionale
all’Ambiente e che sia stata applicata, e lo sia
tuttora, ad alcuni veicoli (camion) di proprietà regionale;
Ritenuto opportuno fare chiarezza su questa vicenda;
i sottoscritti Consiglieri regionali
Interpellano
La Giunta regionale per sapere:
1) se è vero che tale invenzione è stata proposta
all’Assessorato regionale
all’Ambiente ed è stata applicata ad alcuni veicoli
di proprietà regionale;
2) come mai i dispositivi applicati ai veicoli non sono stati
ancora pagati e se si intende, al più presto, far fronte a tale
insolvenza;
3) se sono stati effettuati dei controlli sulla validità dei
dispositivi applicati e, nel caso essi siano positivi, se si
intende riprendere in considerazione tale invenzione.
F.to: Lanièce - Comé
Président
La parole au Conseiller Lanièce.
Lanièce (Aut)
Con quest'interpellanza abbiamo voluto
portare in aula un fatto di cui siamo venuti a conoscenza e del
quale chiediamo la veridicità, anche perché, se fosse vero,
potrebbe essere un fatto clamoroso.
Siamo venuti a conoscenza che un cittadino di Aosta ha inventato
un dispositivo che consiste in un elemento costruito interamente in
rame in grado di mantenere una temperatura ottimale del
combustibile liquido dei motori a diesel, migliorando la fluidità,
l'infiammabilità e la resa di combustione.
Il procedimento avviene senza l'apporto di energia esterna ed
utilizza quale fonte di calore il fluido di raffreddamento che
circola nel motore.
Questo dispositivo, secondo quanto ci è stato riferito, avrebbe
diversi vantaggi: la riduzione delle emissioni di fumi dal tubo di
scarico di circa il 40 percento, il miglioramento dei rendimenti
del motore, dal 10 al 20 percento, con conseguente risparmio di
combustibile, la riduzione degli interventi di manutenzione sul
motore, minore difficoltà di entrata in marcia a regime,
soprattutto in condizione di bassa temperatura, e una conseguente
riduzione della rumorosità.
Questo cittadino che ha inventato questo dispositivo - un
dispositivo brevettato, sia ben chiaro - si è rivolto nella passata
legislatura, mi pare nel 1997, all'Assessorato dell'ambiente,
guidato dall'allora Assessore Riccarand, e ha presentato questo
dispositivo innovativo che aveva come fine quello di ridurre la
percentuale dei fumi di scarico, un intervento quindi per ridurre
l'inquinamento.
Il cittadino, dicevo, ha presentato questa sua invenzione, il
dispositivo è stato applicato su 4 autocarri di proprietà
dell'Amministrazione regionale sui quali risulta tuttora montato e
da quel momento, pur riconoscendo a questa persona la valenza di
quest'innovazione, non è successo più nulla. A quanto ci risulta,
non è stata neanche pagata la messa in impianto di questi
dispositivi, non si è fatta nessuna analisi approfondita dei
risultati di quest'applicazione e quindi ci siamo posti il problema
di chiedere alla maggioranza se questo fatto corrisponde al vero,
se questi dispositivi sono tuttora applicati. A quanto ci risulta
sì perché abbiamo anche delle foto da cui risulta che sono
applicati su degli automezzi della Regione.
Chiediamo perché non è stata pagata la messa in impianto di
questo meccanismo, compreso l'importo per la manodopera, visto che
a quanto ci risulta non è mai stato pagato nulla. Inoltre, tenuto
conto che abbiamo intrapreso da parecchi anni l'iniziativa "bollino
blu", che ha lo scopo di dare attuazione alla direttiva CEE n. 55
del 1992, nella quale sono definiti i parametri di emissione per le
diverse categorie di autoveicoli, e di introdurre dei controlli per
cercare di ridurre al massimo l'inquinamento dovuto all'emissione
degli scarichi degli autoveicoli e tenuto conto che a livello
europeo stanno per essere approntate delle direttive per limitare
ulteriormente l'inquinamento da gas di scarico, che prevedono dei
tempi, dal 2000 al 2005, proprio per fare una lotta mirata contro
l'inquinamento, ci siamo chiesti, visto che ci sono queste scelte
politiche a livello europeo, visto che anche in Valle d'Aosta
abbiamo scelto di lottare contro l'inquinamento, come mai se questo
dispositivo ha una sua valenza, quando è stato presentato
all'Assessorato dell'ambiente non è stata colta l'opportunità, non
è stato utilizzato appieno.
Pertanto chiediamo all'attuale Assessore se, nel caso in cui
riconosca la veridicità di quello che ci è stato riferito, non
voglia di sua iniziativa rivedere la situazione per verificare, con
dati alla mano, se questo dispositivo apporta queste migliorie. In
effetti anche solo la riduzione di un 20-30 percento dei fumi e
degli scarichi sarebbe un grosso risultato nella lotta contro
l'inquinamento e quindi sarebbe un’opportunità da
cogliere al volo, se questo dispositivo ha davvero una valenza,
tanto più che è stato un Valdostano a crearlo.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Ringrazio i consiglieri per aver fatto
quest'interpellanza, che ha consentito anche a me di venire a
conoscenza di una questione che definirei curiosa, forse un po'
originale, per quanto attiene almeno all'aspetto delle procedure
amministrative, tenuto conto del fatto che non mi è stato possibile
reperire traccia né di delibere, né di convenzioni, né di
contratti, quindi leggerò la relazione che mi è stata fatta dal
Dirigente del servizio e poi trarrò qualche rapida conclusione:
"In relazione all'oggetto, si comunica che nel 1996 un artigiano
locale ha proposto l'utilizzo di un preriscaldatore ecologico da
applicare a veicoli dotati di motore diesel, dichiarando che tale
meccanismo avrebbe portato ad una diminuzione dei consumi e
dell'inquinamento atmosferico.
A titolo sperimentale e di verifica sono stati individuati n. 4
autocarri pesanti di proprietà regionale sui quali per 6 mesi sono
state fatte delle prove sui consumi e sulle opacità dei gas di
scarico.
Trascorso tale periodo, a marzo 1997 a cura dell'artigiano
stesso sono stati montati i dispositivi ecologici da lui proposti e
quindi sono stati fatti per 2 mesi i controlli e le correlazioni
con i consumi e gli scarichi precedentemente eseguiti.
Si precisa che la fornitura e il montaggio di tali dispositivi,
trattandosi di un esperimento, erano previsti a titolo gratuito e
la strumentazione, una volta terminati i controlli, poteva essere
smontata e recuperata dall'artigiano stesso.
I risultati così conseguiti, riportati nel foglio allegato - che
potrò consegnare al Consigliere Lanièce -, non sono immediatamente
percepibili e dimostrano un andamento controverso. Infatti, a
fronte di una diminuzione del consumo di carburante - e non è
questo forse l'aspetto che interessava maggiormente -, si è
rilevato un aumento del tenore di opacità del gas di scarico".
Io non so che cosa aggiungere, altro che dire che sarà mia cura
prendere contatto con quest'artigiano per verificare direttamente
da lui se erano stati presi impegni dal mio predecessore ed impegni
di che tipo perché per quel senso di continuità che c'è dell'azione
amministrativa, se impegni erano stati presi, vedremo di onorarli
per quanto possibile nel migliore dei modi.
Président
La parole au Conseiller Lanièce.
Lanièce (Aut)
Prendo atto della risposta. So che questi
dispositivi sono tuttora montati?
(interruzione dell'Assessore Vallet, fuori microfono)
? se fosse vero quanto detto dal Dirigente che la situazione
peggiora per quanto riguarda l'opacità, bisognerebbe smontarli
subito. Questa è una verifica che l'Assessore farà e se questo
dispositivo non funziona, penso che la prima cosa da fare sia
toglierlo, altrimenti arreca danni. Mi fa piacere sapere
dall'Assessore che verificherà di persona quanto è successo perché
la situazione è un po' strana e anche a noi sembrava assurdo questo
fatto.
Quindi invitiamo l'Assessore a prendere contatto direttamente
con l'artigiano in modo da chiarire il tutto ed eventualmente a
fare un'ulteriore prova per vedere se questo dispositivo, che è
brevettato e che viene anche venduto all'estero, abbia una sua
valenza e una sua funzionalità nella lotta contro
l'inquinamento.
