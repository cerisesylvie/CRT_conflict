Classificazione
LAVORO
SANITÀ VETERINARIA E ZOOTECNIA
Zootecnia



Oggetto del Consiglio n. 592 del 12 maggio 2004 - Resoconto
OGGETTO N. 592/XII - Situazione produttiva ed occupazionale
presso la Centrale laitière. (Interpellanza)
Interpellanza
Richiamate le proprie precedenti iniziative sulla crisi della
Centrale Laitière d'Aoste;
Conosciuti gli sviluppi relativi alla titolarità di detta
azienda;
Ritenuto opportuno sapere a quali condizioni la nuova società
opererà;
Creduto inoltre utile conoscere gli intendimenti del governo
regionale circa l'opportunità di incentivare filiere per la
produzione e commercializzazione del latte ad uso
domestico;
i sottoscritti Consiglieri regionali
Interpellano
l'Assessore competente per sapere:
1) quanti dipendenti ABIT sono rimasti a lavorare presso la
Centrale Laitière d'Aoste e quali opportunità occupazionali si sono
presentate per gli altri dipendenti;
2) a quali condizioni il fabbricato di Gressan è stato locato
(o sarà locato) alla società Centrale Laitière Vallée d'Aoste
s.r.l.;
3) quali politiche di settore il governo regionale intende
adottare perché la nostra Regione abbia un'adeguata filiera per la
produzione e la commercializzazione del latte ad uso
domestico.
F.to: Curtaz - Squarzino Secondina
Président - La parole au Conseiller Curtaz.
Curtaz (Arc-VA) - Il nostro gruppo torna sulla questione della
Centrale laitière d'Aoste - che ha cambiato recentemente nome,
perché la nuova società si chiama "Centrale laitière Vallée
d'Aoste" - per fare il punto della situazione, perché abbiamo
appreso dagli sviluppi relativi alla titolarità dell'azienda che è
passata dall'ABIT ad una società: appunto la "Centrale laitière
Vallée d'Aoste", con soci valdostani. Si è trattato ovviamente di
una trattativa, di una cessione di carattere privatistico che, per
certi versi, esula dalle competenze regionali. Rimane però
l'interesse dell'Amministrazione regionale quanto meno su tre
punti, che intendiamo evidenziare con questa interpellanza e in
ordine ai quali desideriamo avere risposte da parte del Governo
regionale.
Prima questione, quella di carattere occupazionale: vorremmo
avere dei dati più precisi sui lavoratori che sono rimasti a
lavorare presso lo stabilimento di Gressan, soprattutto cosa ne è
stato dei lavoratori che non hanno trovato occupazione nella nuova
iniziativa imprenditoriale.
Secondariamente, visto anche quanto è successo con la vecchia
gestione, siamo interessati a sapere a quali condizioni il
fabbricato di Gressan è stato locato, o sarà locato se il contratto
di locazione non si è ancora perfezionato, alla nuova società
subentrata ad ABIT.
Ancora - ed è l'aspetto più significativo della nostra
iniziativa -: vorremmo capire
"quali politiche di settore il
Governo regionale intende adottare perché la nostra Regione abbia
un'adeguata filiera per la produzione e la commercializzazione del
latte ad uso domestico"
. È un obiettivo che avevamo condiviso
da parte dell'Amministrazione regionale, però un obiettivo
condiviso va anche perseguito; vorremmo sapere un po' più in
concreto quali sono le idee della Giunta regionale, in particolare
dell'Assessore competente, a questo proposito.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - La società "Centrale laitière Vallée d'Aoste"
opera da poco più di un mese, visto che la data del compromesso è
il 24 marzo e la data dell'atto il 2 aprile, avendo acquistato
l'azienda "Centrale laitière d'Aoste" dall'ABIT.
Sono rimasti a lavorare presso lo stabilimento di Gressan 5
dipendenti su un totale di 15, che già operavano alle dipendenze di
ABIT; per gli altri la situazione di dettaglio attuale è la
seguente: una persona lavora in proprio, una si sta riqualificando
seguendo un corso per casari, un'altra è occupata presso il punto
vendita del caseificio Grand Combin, una quarta presso la "Musumeci
S.p.A.", una quinta presso la "Cogne" e una sesta presso lo
stabilimento di imbottigliamento delle acque minerali di Morgex,
"Sorgenti Monte Bianco - tTerme di Courmayeur"; per cui abbiamo un
totale di 11 occupati rispetto ai 15 ex ABIT.
Per quanto riguarda le condizioni di locazione del fabbricato di
cui al punto n. 2, si informa che è stato predisposto dall'Ufficio
legale un contratto che, secondo quanto previsto dalla scrittura
privata di cessione di azienda, ai fini dell'efficacia della
stessa, deve essere sottoscritto entro il 2 luglio. La bozza di
contratto è stata formalmente trasmessa all'impresa dagli uffici
del Dipartimento legislativo e legale in data 29 aprile 2004,
nell'ambito della procedura amministrativa per la sottoscrizione
del contratto prevista dalla deliberazione della Giunta n.
1227/2003. Data la stretta connessione della disponibilità
dell'immobile con la funzionalità e la continuità dell'azienda e
preso atto che, in virtù dell'avvenuta cessione d'azienda, la
cessionaria è da ritenersi subentrata nella facoltà di accettare la
proposta contrattuale, effettuata dalla Regione alle cedente a fine
2003, il canone è stato calcolato secondo il parametro riferito al
valore risultante dal conto di patrimonio al 31 dicembre 2002, ai
sensi dell'articolo 30 della legge regionale n. 13/2003; tale
valore è pari ad euro 30.233,89, cioè il 2% di 1.511.694,14
euro.
Rispetto alla terza domanda, la produzione e la
commercializzazione del latte ad uso domestico, come già più volte
si è detto in questo Consiglio, rappresenta una quota minima del
latte complessivamente prodotto in regione; la quasi totalità, come
è noto, viene infatti trasformata in fontina. L'entrata in vigore
del nuovo disciplinare per la produzione della fontina, e quindi
delle restrizioni sulle caratteristiche del latte, avrà come
effetto di derivare parte del latte verso utilizzazioni diverse,
almeno così si presume. In questa ottica di differenziazione delle
produzioni casearie regionali, sono stati inseriti nell'elenco dei
prodotti tradizionali istituiti con decreto ministeriale nel 1998
per valorizzare il patrimonio gastronomico il "reblec", la
"brossa", il "salignon", tutti da ottenersi con latte prodotto in
regione. Nel marzo scorso l'elenco è stato ampliato, come ogni
anno, inserendo "lasi" (latte), come prodotto tradizionale; una
filiera specifica per il latte, combinata però con i requisiti di
alta qualità alimentare che tale prodotto richiede, potrà creare
nuove opportunità di valorizzazione. Questa è la fase iniziale,
riteniamo che questa filiera abbia le potenzialità per riprendersi,
ma il punto "clou" sarà l'autunno prossimo con una situazione più
stabilizzata rispetto al disciplinare. Oggi stesso sono stato
chiamato telefonicamente dal Ministero dell'agricoltura per
ulteriori delucidazioni sulla bozza di disciplinare che è stata
inviata e inoltre abbiamo dato ultimamente in Giunta un incarico ad
un esperto di settore per studiare il tema del burrificio: vogliamo
ottimizzare la filiera, verificare se e a quali condizioni è
opportuno realizzare il burrificio, in quale sede, perché va fatto
un calcolo preciso dei rapporti costi-benefici fra il recupero del
residuo del grasso del siero che rimane ai caseifici, i costi di
trasporto e i costi di trasformazione in burro.
Questa è la situazione allo stato attuale, una situazione
rispetto alla Centrale che mi fa dire che con soddisfazione ho
seguito l'evolversi della contrattazione e ho preso atto che si è
conclusa questa contrattazione, di fatto senza interruzione di
continuità; con soddisfazione abbiamo preso atto che il marchio è
rimasto in Valle d'Aosta. Siamo moderatamente positivi, nel senso
che riteniamo che, senza sbilanciarci troppo, questa nuova società
abbia i requisiti di serietà che sono necessari per condurre
un'azienda di questo genere; di certo è necessario mettere in atto
un sistema organizzativo nuovo all'interno della struttura e anche
intervenire sulla struttura della centrale, in quanto, durante le
piogge della settimana scorsa, pioveva all'interno della centrale,
per cui provvederemo ad inserire nel prossimo assestamento di
bilancio una voce per gli interventi urgenti di manutenzione che
sconfinano fra l'ordinario e lo straordinario. Questo ci fa
comunque dire che il processo è avviato, la produzione è in fase di
aumento, la rete distributiva è una rete che ha una logica, perché
viene sovrapposta ad una rete distributiva di altri prodotti; per
cui posso dire con soddisfazione che seguiamo con attenzione
l'evolversi della situazione e di certo avremo modo di parlare di
questo argomento nel prossimo futuro.
Président - La parole au Conseiller Curtaz.
Curtaz (Arc-VA) - Intanto voglio dare atto pubblicamente
all'Assessore, rispetto a questo tema, con particolare riferimento
all'ultima fase, di aver seguito questa vicenda con attenzione e
serietà nei limiti delle sue competenze.
È una vicenda che si chiude con dei punti positivi già citati
dall'Assessore, ma che mi piace riprendere. Tre sono i punti
positivi: il marchio, che è stato salvato e che mi sarebbe
dispiaciuto se si fosse perso - anche se forse il valore
commerciale è inferiore alle nostre aspettative, ma è pur sempre un
marchio che ha caratterizzato il latte valdostano per lunghi
decenni -; un minimo di continuità produttiva che è stata
garantita, proprio "un minimo", perché ancora oggi il latte che
viene inscatolato arriva dal Piemonte ...; la serietà dell'impresa
- e qui condividiamo il giudizio dell'Assessore - che ha rilevato
l'attività. Tuttavia, anche questo passaggio, come quello che lo ha
preceduto, non è stato indolore sia dal punto di vista
lavorativo... perché ancora oggi ci sono degli ex dipendenti che
hanno difficoltà a trovare una nuova occupazione e noi continuiamo
a parlare degli occupati diretti, senza tenere in considerazione
l'indotto, soprattutto l'indotto commerciale che occupava altre
15-16 persone, e questo è un dato negativo in questa vicenda.
Prendiamo atto che verrà sottoscritto il nuovo contratto, il
canone è quello conforme alla legge, e qui mi permetto di fare
un'osservazione di buon senso: conoscendo l'importanza
dell'edificio, direi che il canone è piuttosto modesto; speriamo
che almeno questo canone molto modesto serva ad incentivare quella
attività.
Sono preoccupato dall'apprendere dall'Assessore che
quell'edificio ha già la necessità di interventi straordinari,
perché ho ancora un ricordo piuttosto vivo dell'inaugurazione,
quindi non sono passati tanti anni e temo che questa volta, come
tante altre volte, questi errori "passino in cavalleria", poi
"Pantalone Regione" interverrà per mettere rimedio a sbagli che
sicuramente qualcuno ha fatto perché, se dopo pochi anni una
struttura di quel tipo, moderna e importante, rivela delle perdite
d'acqua all'interno del fabbricato, significa che qualcosa non ha
funzionato ed è un qualcosa di cui ci si dovrebbe preoccupare.
L'Assessore Vicquéry sa che, quando faceva l'Assessore alla sanità,
dovevamo fare degli atti ispettivi per dei pezzi di soffitto che
venivano giù nei corridoi e per fortuna non è capitato niente;
sappiamo in che condizione è la situazione dello Splendor, siamo a
conoscenza di moltissimi altri casi in cui chi lavora per la
Regione o per l'ente pubblico ha una sorta di salvacondotto che gli
permette di lavorare male e di non avere alcuna conseguenza.
Rimane il problema più importante: quello della differenziazione
delle produzioni. Noi condividiamo le cose che dice l'Assessore,
siamo disposti ad un'apertura di credito anche dal punto di vista
politico rispetto a questi obiettivi, che sono corretti per una
gestione del settore lattiero-caseario nella nostra Regione. Vi è
necessità di differenziazione, il prodotto fontina, direi la
monocoltura della fontina è un tipo di investimento nel settore
lattiero-caseario che può avere delle controindicazioni, è inutile
che ne stiamo a parlare diffusamente, ma sappiamo che, se
produciamo solo un prodotto, nel momento in cui quel prodotto
andasse in crisi, saremmo in "braghe di tela"; quindi è necessario
differenziare attraverso filiere alternative.
Secondo noi è necessaria una filiera per il latte domestico e mi
fa piacere sentire che nel disciplinare della fontina in questo
lavoro di differenziazione verrà citato anche come prodotto tipico
quello del latte, perché ritengo un'anomalia il fatto che la nostra
Regione impieghi tutto il suo latte per produrre fontina e debba
approvvigionarsi all'esterno per quanto riguarda il latte ad uso
domestico. Credo che su questo tema avremo ancora motivi di
confronto, la legislatura è all'inizio, l'Assessore già in altre
occasioni ha avuto l'opportunità di indicare la sua linea politica
rispetto a questo settore, noi speriamo che a queste dichiarazioni
di principio condivisibili seguano delle politiche concrete.
