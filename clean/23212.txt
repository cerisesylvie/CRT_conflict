Classificazione
AMBIENTE



Oggetto del Consiglio n. 2432 del 24 gennaio 2007 - Resoconto
OGGETTO N. 2432/XII - Attività di consulenza dell'Arpa in
applicazione della legge regionale n. 25/2005.
(Interrogazione)
Interrogazione
Premesso che:
- la sentenza della Corte Costituzionale n. 450 del 13
dicembre 2006 ha dichiarato l'illegittimità di alcuni articoli
(art. 6, quarto comma e art. 15) della Legge regionale 4 novembre
2005, n. 25 (Disciplina per l'installazione, la localizzazione e
l'esercizio di stazioni radioelettriche e di strutture di
radiotelecomunicazioni);
- tale pronuncia costituzionale cancella una gravosa
imposizione, burocratica e pecuniaria, arbitrariamente e
ingiustificatamente introdotta dalla Regione a carico degli
operatori valdostani del settore in relazione a un'attività di
consulenza svolta dall'ARPA;
- l'intervento dell'ARPA, ente strumentale della Regione, non
scaturisce infatti da una libera richiesta degli interessati, bensì
dal procedimento imposto dall'ente pubblico;
- già la legge precedente (art. 18 della Legge regionale 21
agosto 2000, n. 21) aveva posto a carico dei gestori degli impianti
di radiotelecomunicazione il pagamento all'ARPA dei diritti di
istruttoria e ogni altro onere finalizzato all'approvazione dei
progetti di rete o al rilascio delle autorizzazioni;
ciò premesso, i sottoscritti Consiglieri regionali
Interrogano
l'Assessore delegato per sapere:
1) a quanto ammontano complessivamente "i diritti di
istruttoria e gli altri oneri" percepiti in questi anni dall'ARPA,
in relazione all'attività di consulenza svolta in applicazione
delle norme citate in premessa (L.R. 31/2000 e L.R.
25/2005);
2) se è ipotizzabile una restituzione delle somme
illegittimamente percepite;
3) se, in ossequio alla sentenza citata, sarà modificata la
L.R. 25/2005.
F.to: Tibaldi - Frassy - Lattanzi
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Vorrei preliminarmente ripercorrere le
principali argomentazioni che hanno caratterizzato la
determinazione della Consulta
n. 450/2006, depositata il 28
dicembre scorso, relativa al giudizio di legittimità della legge
regionale
4 novembre 2005, n. 25, promosso con ricorso del
Presidente del Consiglio dei Ministri.
Questa sentenza è di
fondamentale importanza per la Regione, in quanto ha di fatto
ratificato per la maggior parte la disciplina disposta dal
legislatore regionale in una materia molto complessa come quella
delle radiotelecomunicazioni. La sentenza n. 450/2006 risulta
complessivamente favorevole per la nostra Regione, perché fondata
sul presupposto del riconoscimento di un'ampia potestà legislativa
primaria in materia urbanistica che l'Avvocatura dello Stato
intendeva fortemente limitare, quanto ad ambito applicativo, alle
sole zone di particolare importanza turistica. Nella sostanza
sopravvive alla censura l'articolo 5, relativo alla documentazione
che deve essere posta a corredo dei progetti di rete e delle
relative varianti, essendo detta documentazione funzionale non già,
come sostenuto dall'Avvocatura, ad un controllo di natura tecnica
sul contenuto della progettazione bensì ad esigenze puramente
conoscitive finalizzate all'implementazione del catasto regionale
delle stazioni radioelettriche. È inoltre fatta salva la
disposizione di cui all'articolo 14 della legge n. 25 nella parte
in cui assoggetta a denuncia inizio attività una serie di
interventi su talune strutture funzionali all'esercizio delle
stazioni radioelettriche, trattandosi di disposizioni concernenti
aspetti edilizi che trovano fondamento nella potestà legislativa
primaria in materia urbanistica di cui gode la Regione. La
declaratoria di illegittimità ha quindi colpito non l'impianto
della legge, ma solo gli articoli 6, comma 4, e 15, relativi ai
diritti di istruttoria per l'attività di consulenza svolta
dall'ARPA, che sono stati ritenuti afferenti non alla materia
urbanistica, come riteneva la Regione, bensì a quella della tutela
della salute e della concorrenza.
Per quanto concerne nello specifico i quesiti
dell'interrogazione in oggetto, mi si permetta di anticipare la
risposta al secondo quesito:
"se è ipotizzabile una restituzione
delle somme illegittimamente percepite"
. È opportuno anzitutto
precisare che le somme versate dagli operatori ai sensi
dell'articolo 18 della legge regionale n. 31/2000, modificata dalla
legge regionale n. 25, nel periodo di relativa vigenza sono state
legittimamente percepite dall'ARPA non essendo tale legge stata
colpita da alcuna censura di illegittimità costituzionale. Si
rileva poi che il principio di diritto sul quale si è basata
l'argomentazione della Consulta trae fondamento dal disposto
dell'articolo 93 del decreto legislativo n. 259 del 1° agosto 2003,
"Codice delle comunicazioni elettroniche", pubblicato nel
supplemento alla G.U. n. 214 del 15 settembre 2003. Per quanto
attiene invece alle somme percepite dall'ARPA nella vigenza della
legge regionale n. 25/2005, occorre rilevare che la sentenza n. 450
pronunciata dalla Consulta non può produrre effetti sulle somme
sinora incassate in applicazione di tale legge ove i relativi
rapporti siano esauriti e non vi siano vertenze in atto. La
giurisprudenza costantemente afferma infatti il principio per cui
le sentenze dichiarative dell'incostituzionalità di una norma hanno
efficacia retroattiva salvo il limite dei rapporti esauriti al
momento della pubblicazione della decisione, intendendosi per tali
quelli accertati con sentenza passata in giudicato o per altro
verso già consolidati; è una decisione della Cassazione civile,
sezioni unite, 1362/2005. D'altro lato, proprio in considerazione
di quanto ora esposto, è evidente che in futuro non sarà possibile
dare luogo a nuovi incassi in applicazione della disciplina di cui
in oggetto. L'intervenuta pronuncia comporta peraltro che ogni
disciplina del futuro dovesse essere adottata in materia da questo
Consiglio dovrà tenere conto della massima della Corte.
L'ammontare complessivo - primo quesito - riguardante i diritti
di istruttoria e gli altri oneri percepiti in questi anni dall'ARPA
in relazione all'attività di consulenza svolta in applicazione
delle norme - legge regionale n. 31/2000 e legge regionale n.
25/2005 - è per il
2002 di 182mila euro, per il 2003 di 49mila
euro, per il 2004 di 54mila euro, per il 2005 di 31mila euro, per
il 2006 di 11.258 euro.
Nella
terza domanda si chiede:
"se, in ossequio alla
sentenza, sarà modificata la legge regionale n. 25"
, la
risposta è chiaramente negativa, in quanto la pronuncia della Corte
opera "ex se" e non richiede alcun atto di recepimento da parte del
legislatore regionale, eliminando automaticamente le parti
censurate. Come detto, nel caso in cui si dovesse modificare la
legge per altri motivi, si dovrà tenere conto della sentenza.
Président
- La parole au Conseiller Tibaldi.
Tibaldi (CdL)
- La sentenza della Corte costituzionale
sarà indubbiamente di fondamentale importanza per la Regione, ma lo
è ancora di più per gli operatori economici del settore, perché la
sentenza ha cancellato, come l'Assessore ha ribadito, un gravoso e
ingiustificato onere che era stato arbitrariamente introdotto dalla
Regione con la legge n. 25/2005 a carico degli stessi operatori
economici, ovvero l'ARPA onerava tali gestori di impianti di
radiotelecomunicazione per attività di istruttoria che erano
richieste dalla stessa Regione e non dai diretti interessati. Da
qui la ragione fondamentale per cui fortunatamente la Corte
costituzionale ha ravvisato un'illegittimità macroscopica e ha
disposto l'annullamento di questi articoli.
Vi è da dire, con un briciolo se vogliamo tardivo di
soddisfazione, che alcuni emendamenti del nostro gruppo consiliare
in occasione della discussione della legge vennero guardati con una
certa supponenza e superficialità da parte dell'Assessore, quindi
cassati dal Consiglio, fortunatamente la giustizia è pervenuta dopo
15 mesi da quel momento e ha ristabilito una certa correttezza e
coerenza legislativa... che lo stesso Codice delle comunicazioni,
da lei citato, Assessore, riserva alla legge statale la potestà di
introdurre oneri o compensi di questo tipo. È vero quello che ha
detto: la sentenza ha un'efficacia retroattiva salvo i rapporti
amministrativi che si sono esauriti, ma è vero anche che la legge
qui citata: la n. 31/2000, antecedente alla n. 25/2005, ha uno
stesso principio, ovvero ha gravato anche qui arbitrariamente gli
operatori del settore di oneri ingiustificati. Lei sa bene che,
oltre al ricorso in via principale, in questo caso quello fatto dal
Governo nel 2006 ai danni di una legge regionale, vi può essere
anche un ricorso in via incidentale, per cui i soggetti
legittimamente interessati potrebbero chiedere un domani una
ripetizione di quello che è stato indebitamente versato, anche
perché le cifre che le ha citato non sono poca roba: sono più di
300mila euro. Chiediamo che vi sia attenzione a questo problema,
naturalmente l'applicazione della sentenza è immediata e tali soldi
non saranno più percepiti dall'ARPA.
Un'ultima considerazione che vogliamo fare è che purtroppo
l'Italia per libertà economica, secondo una recente statistica,
compete ormai con l'Uganda per tutti i vincoli burocratici e
amministrativi che vengono inseriti dalle pubbliche
amministrazioni. Non vorremmo, e purtroppo la legge n. 25 ha
cercato di imitare al peggio lo Stato italiano, che si seguisse
questo orientamento, nel senso che oggi se lo Stato è borbonico, la
Regione cerca di imitarlo; se aprire un'impresa è un'opera da
marziani, questo vale al di fuori dei confini regionali, ma anche
all'interno dei nostri confini. Penso che questa sentenza debba
insegnarci qualcosa, in particolare insegnare qualcosa a chi ha
avuto l'improvvida idea di aggiungere alle gabelle statali anche
una gabella regionale, ovvero cerchiamo di semplificare le
procedure - più volte principio annunciato in quest'aula, in
particolare da chi governa -, ma facciamolo con i fatti, non solo a
parole! Alleggeriamo i nostri imprenditori di oneri, che già pesano
sulle loro spalle per mano statale, che è tutt'altro che leggera.
L'Assessore non lo ammetterà, ma tale sentenza ci serve anche per
capire queste cose e spero che anche lui ne sappia trarre i dovuti
insegnamenti.
