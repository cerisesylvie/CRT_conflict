Classificazione
TRASPORTI E VIABILITÀ
Trasporti



Oggetto del Consiglio n. 2401 del 2 maggio 2012 - Resoconto
OGGETTO N. 2401/XIII - Interpellanza: "Problematiche relative
all'acquisto di treni bimodali per la tratta ferroviaria
regionale".
Interpellanza
Appreso dal quotidiano La Stampa che, in merito
all'acquisizione di nuovi treni da parte di Trenitalia destinati ad
ammodernare e potenziare la flotta dei treni regionali, l'Assessore
al Turismo, sport, commercio e trasporti dichiarava: "Non abbiamo
avuto alcuna informazione diretta";
Tenuto conto che era stato deciso dalla maggioranza del
Consiglio regionale l'acquisto di treni bimodali e che l'Assessore
aveva precisato trattarsi non solo di locomotori ma di interi
convogli;
Ribadita l'urgenza per la tratta
Pré-Saint-Didier-Aosta-Torino di migliorare sia le infrastrutture
sia il materiale rotabile;
il sottoscritto Consigliere regionale
Interpella
l'Assessore competente per sapere se intenda:
1) confermare a che punto sia il percorso di studio per la
predisposizione di un bando di gara d'appalto per l'acquisto di
interi treni bimodali;
2) chiarire come la Regione intende finanziare l'operazione
di acquisto treni bimodali;
3) precisare se vi sia un qualche coordinamento tra le azioni
dell'Assessorato con quelle di Trenitalia.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, la notizia di un ammodernamento dei treni da
parte di Trenitalia non può che rallegrare tutti noi in un momento
in cui sappiamo come sia delicata la problematica del trasporto.
Uno degli elementi di debolezza - e va ascritto all'Assessore di
averlo sempre denunciato con forza - è la pessima condizione del
materiale rotabile della Valle d'Aosta, soprattutto quello non
legato al Minuetto. Da questo punto di vista, c'è stata una
discussione in aula sulla necessità di migliorare tale materiale.
C'è un po' di amarezza da parte nostra, perché, nonostante -
immagino - i tentativi dell'Assessore di connettersi con
Trenitalia, non c'è su questo un coordinamento efficace che
permetta anche alla Valle d'Aosta di far parte di quelle realtà che
beneficiano di un miglioramento di questo materiale rotabile. La
ragione specifica dell'iniziativa deriva dal fatto che in una
precedente interpellanza l'Assessore aveva detto che tutto il
lavoro che si sta facendo adesso per valutare eventualmente
l'acquisto di un treno bimodale, ma anche con tutte le carrozze e
non solo il locomotore...doveva
"portare avanti le attività di
interfaccia con il gestore della rete"
, quindi questa cosa
doveva essere calibrata insieme a Trenitalia, l'Assessore informava
inoltre:
"prossimamente ci sarà una selezione di professionisti
che ci daranno una serie di supporti per questa attività"
.
Con l'interpellanza si vuole capire a che punto si è con il
lavoro di questi professionisti e, siccome il costo dell'intero
treno bimodale è molto più elevato che non solo l'acquisto della
motrice, tenuto conto anche delle particolari caratteristiche che
hanno tali treni...poi io non sono un esperto come lei e come i
suoi tecnici, ma sicuramente spesso il materiale da collegare al
treno deve avere determinate caratteristiche, quindi in qualche
modo dovrebbe esserci al più presto un coordinamento con Trenitalia
per capire se possiamo alleggerire gli oneri per la nostra Regione,
nel senso che non si dovesse noi comprare per intero il treno...ma
ci sia una collaborazione con Trenitalia.
Inoltre, anche alla luce di recenti incontri pubblici che
l'Assessore ha avuto, occorre magari valutare se questi treni hanno
caratteristiche tecniche tali da poter raggiungere
Pré-Saint-Didier, perché questo potrebbe essere molto interessante
per noi e consentire una rivalutazione di alcune scelte che sono in
atto, se tali treni possono fare anche quel tratto. Abbiamo capito
che uno dei grossi problemi è stato legato al fatto che il Minuetto
è un treno che non ha caratteristiche tecniche tali da viaggiare
sulla tratta Aosta/Pré-Saint-Didier, quindi, per evitare di nuovo
il non acquisto - in quel caso come l'Assessore ha ben chiarito,
non c'è stato l'acquisto -, vediamo di fare il ragionamento su quel
tratto. Soprattutto vogliamo capire come coordinarsi con Trenitalia
per addivenire ad un capitolato di appalto i cui oneri non ricadano
esclusivamente sulla Valle d'Aosta, ma che dia un servizio che ci
faccia respirare per il futuro.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Sulla prima domanda:
"confermare a che punto sia il percorso
di studio per la predisposizione di un bando di gara d'appalto per
l'acquisto di interi treni bimodali"
, come avranno avuto modo
di vedere, nel mese di febbraio è stata avviata la procedura per
l'affido di incarico di collaborazione tecnica di alta
qualificazione, finalizzato a definire le caratteristiche tecniche
specifiche che dovrà avere il materiale rotabile in questione per
raccogliere gli elementi necessari per avviare i procedimenti per
l'affido della fornitura. A febbraio è stata avviata la selezione,
sono giunte sette richieste, sono state selezionate e al riguardo è
stato individuato l'ingegner Guido Della Noce di Pavia, che,
rispetto ai sette richiedenti, è quello che è risultato dotato
della maggiore esperienza nella progettazione di treni. Sono in
corso tutti i controlli di legge, le regolarità contributive,
eccetera, per sottoscrivere poi il contratto, quindi si partirà
quanto prima nelle attività.
Seconda domanda:
"chiarire come la Regione intende finanziare
l'operazione di acquisto treni bimodali"
, qui vorrei fare
un'estensione, ovviamente non mi riferisco a lei, ma, rispetto
all'acquisto di treni, qualcuno ha sempre modo di ironizzare e di
ridicolizzare. L'acquisto dei treni da parte di Trenitalia è
avvenuto in corrispondenza della sottoscrizione di contratti di
servizio, per intenderci: il Piemonte ha sottoscritto, dopo le
varie vicissitudini, prima facendo il bando, poi revocando, un
contratto di servizio pluriennale e, a fronte di un contratto di
servizio pluriennale, Trenitalia dice:
"bene, con un contratto
così profondo dal punto di vista temporale posso fare degli
investimenti"
. È una delle osservazioni che fanno sempre nei
nostri confronti, ossia, non essendoci un contratto di servizio -
avendo noi ancora il contratto di servizio con il Ministero -, noi
non siamo in grado di fare delle proiezioni, quindi non facciamo
gli investimenti. Questo è un po' il loro alibi, che ovviamente non
ci sta bene, perché loro hanno un corrispettivo di oltre 23.000.000
di euro e anche con quel corrispettivo loro dovrebbero fare gli
investimenti e rinnovare il materiale rotabile. Noi cerchiamo di
far valere le nostre ragioni, ma l'alibi per non fare questi
investimenti loro lo collegano al contratto di servizio che una
serie di Regioni a statuto ordinario hanno sottoscritto. È ovvio
che oggi queste si trovano in grossa difficoltà, perché hanno dei
contratti di servizio, ma non hanno i soldi, quindi in questo
momento stanno facendo una serie di tagli di cui abbiamo avuto modo
di parlare: ecco perché non destinano questi investimenti sulla
nostra tratta.
Per quel che è dell'acquisto dei treni bimodali, noi stiamo
correndo un forte rischio, perché i finanziamenti che abbiamo avuto
nella vecchia finanziaria del 2006, destinati all'ammodernamento,
in realtà non sono stati utilizzati per una serie di questioni che
non sono dipendenti da noi. Fra queste la Lunetta di Chivasso, che
era il primo degli interventi e soprattutto l'intervento che di
fatto avrebbe assorbito i 40.000.000 di euro, per una contrarietà
palese e continua da parte della comunità di Chivasso. Il progetto
era già pronto e poteva essere effettuato, doveva esserci la
valutazione del VIA, dovevano esserci le varie cose, ma non si è
concretizzato. A fronte di questo stiamo correndo il forte rischio
di perdere tali risorse, a questo proposito l'Assessorato, ma
soprattutto la Presidenza, ha intavolato una serie di contatti a
livello ministeriale per utilizzare questi fondi per l'acquisto dei
treni bimodali. Stiamo aspettando delle risposte, speriamo che nei
prossimi giorni possano arrivare a fronte di questa richiesta. Tale
richiesta ci può dare subito una disponibilità almeno di 30.000.000
di euro circa. È chiaro che il passaggio non è banale, perché
dobbiamo modificare gli APQ che sono stati sottoscritti e che
avevano come interlocutore RFI, mentre, se parliamo di materiale
rotabile, il nostro interlocutore è Trenitalia.
Abbiamo poi una serie di risparmi nell'ambito degli interventi
PARFAS, anche lì stiamo cercando di negoziare la possibilità di
indirizzare quelle risorse per rinnovare il materiale rotabile. Il
tutto potrebbe portare ad importi significativi, ossia superiori a
40.000.000 di euro.
Rispetto a tale tema, non vorrei di nuovo che uscisse sul
giornale che i bimodali costano questa cifra, perché il
differenziale del treno bimodale rispetto ad un treno ordinario è
2.500.000; quindi non è vero che con tale soluzione andiamo ad
assorbire tutte le risorse per il bimodale: andiamo ad assorbire le
risorse per il materiale rotabile, comunque indispensabile. La
riprova l'avete avuta in inverno quando è arrivato il freddo e
tutti i treni sono andati a finire in officina, con un disastro
incredibile! D'altra parte, se andiamo a vedere i verbali - il
collega Raimondo lo ha ricordato -, da sempre dico che questo è il
tema nodale. Lavoriamo quindi per andare a trovare quelle risorse
che di fatto sono già destinate al sistema ferroviario della
regione e vogliamo utilizzarle al meglio.
"Precisare se vi sia un qualche coordinamento tra le azioni
dell'Assessorato con quelle di Trenitalia"
: anche qui avevo
avuto modo di dirlo, il 7 luglio 2010, due anni fa, in una riunione
tecnica Trenitalia aveva detto:
"se i tempi
dell'elettrificazione si fossero allungati, avrebbe potuto essere
interessante valutare l'opzione legata ai treni bimodali"
.
Parliamo del 2010, quindi il bimodale non è un'invenzione
dell'ultimo minuto. Avevamo avuto modo di parlare con lei su un suo
atto ispettivo:
"il 29 novembre 2011 Trenitalia ha sottoscritto
un verbale in cui riferisce che sarebbe disponibile a gestire tale
materiale rotabile, purché siano definiti oneri e modalità per la
sua manutenzione"
. In tutte le conferenze di servizio quindi
stiamo tenendo il punto con i nostri interlocutori, perché il
futuro non lo conosciamo, ossia se faremo dei bandi o delle gare
per il nuovo gestore; oggi abbiamo questo gestore e questo è per
noi l'interfaccia. Da tale punto di vista, c'è la possibilità da
parte loro di prendere in carico il servizio con l'esercizio dei
treni bimodali, purché ci siano queste definizioni.
Presidente
- La parola al Consigliere Donzel.
Donzel (PD)
- Grazie Assessore, in particolare per la sua
pacata risposta, vedrò di essere altrettanto pacato nella
replica.
Per quanto riguarda la predisposizione del percorso, lei ha
attivato quello che deve essere attivato. Vorrei precisare che in
questo il nostro obiettivo fin dai primi interventi è quello di
salvare la ferrovia in Valle d'Aosta, ossia il collegamento
Pré-Saint-Didier/Torino, questo è il nostro obiettivo. Abbiamo
fatto delle battaglie in una direzione, sono state bocciate,
continuiamo la battaglia in un'altra direzione, perché l'obiettivo
è quello di salvare la ferrovia.
Un piccolo rilievo allora è il seguente; riguardo a questo
famoso APQ, che sono le risorse ottenute dal "Governo Prodi" e
stanziate, ovviamente c'è un interlocutore, che è la Regione
Piemonte, e riconosco all'Assessore del PdL del Piemonte di essere
una persona molto corretta, che ha sempre riconosciuto che il
titolare di quell'accordo quadro è la Regione. Le chiedo allora,
perché l'obiettivo è di salvare la ferrovia, di tenere informato
anche il Piemonte di questi percorsi, perché loro si sono fatti due
chiacchiere in Consiglio regionale fra di loro e quello che sta
venendo fuori è che quei 40.000.000 di euro hanno fretta anche loro
di utilizzarli, ma la versione che gira in Piemonte che non mi
permetto di accreditare è che la Valle d'Aosta sta ferma. Loro
avrebbero l'ambizione di usare quei soldi per rimuovere dei
passaggi a livello, anche loro hanno qualche idea, parlano di
raddoppi selettivi, eccetera; quindi bisogna coordinarsi per
evitare che, quando arriviamo lì, ci si siede al tavolo per firmare
l'accordo quadro e il Piemonte dice:
"noi vorremmo anche
spostare due passaggi a livello, vorremmo fare dei raddoppi
selettivi"
, quindi, eliminato il discorso della Lunetta, magari
hanno delle ambizioni anche loro su quei soldi, tanto per
capirci.
Mi pare di intendere che in Valle d'Aosta la teoria è: quei
soldi sono stati messi per noi, probabilmente vengono a noi.
Bisogna che questo sia scritto su qualche pezzo di carta, quindi
sono ben contento se vengono tutti sul territorio valdostano in
forma di treno, sono ben contento se lei porta a casa
quell'accordo, sono pronto a brindare per il successo di questa
impresa, ma al momento sono passati anni, quella firma non c'è e
abbiamo visto sul caso Chivasso cosa è successo, allora non
facciamo anche un caso treno bimodale dove viene fuori che anche il
Piemonte tira, perché vuole il raddoppio selettivo...
(interruzione dell'Assessore Marguerettaz, fuori
microfono)
...Assessore, non siamo noi che dobbiamo trattare, questo è un
problema che dico a lei!
L'altra questione altrettanto delicata è che nelle valutazioni
che vanno fatte noi intendiamo sempre il collegamento anche con
Pré-Saint-Didier, quindi che questo tecnico che fa questa
valutazione valuti che siano dei treni che possano arrivare a
Pré-Saint-Didier e non che al momento opportuno si dica che quella
tratta la dobbiamo abbandonare, perché abbiamo investito tutti i
soldi su un treno che a Pré-Saint-Didier non va. Sarebbe un
investimento monco, questo ci permettiamo anche di suggerire. Lei
sta assiduamente lavorando, ma assiduamente il tempo passa con una
celerità incredibile e la ferrovia giace un po' abbandonata.
