Classificazione
CASA DA GIOCO



Oggetto del Consiglio n. 461 del 25 marzo 2009 - Resoconto
OGGETTO N. 461/XIII - Interpellanza: "Intendimenti in merito
alla razionalizzazione di benefici economici a favore del personale
della Casa da gioco di Saint-Vincent".
Interpellanza
Premesso che:
-
dal 12 agosto 2008 Casino S.p.a. è condotta da un
amministratore unico, la cui nomina è avvenuta su indicazione
fiduciaria del Presidente della Regione;
-
la casa da gioco valdostana ha registrato nel 2008 un
preoccupante calo di presenze (oltre 53.000 in meno rispetto
all'anno precedente) e di incassi (circa 15.145.000 euro in meno
rispetto all'anno precedente), riducendo al 20,67% la quota sul
mercato nazionale;
-
il triennio 2006-2008 evidenzia altresì una sensibile
riduzione dei ricavi rispetto al triennio precedente (2003-2005)
nonché un aumento significativo dei costi per il personale e,
parallelamente, una contrazione delle risorse destinate alla
promozione;
-
nel triennio 2006-2008 la Regione, complice anche una
penalizzante revisione del Disciplinare, ha subito una pesante
riduzione delle somme di sua spettanza e ha dovuto concorrere per
ben due volte alla ricapitalizzazione di Casino S.p.a.;
Appreso dal Presidente della Regione, in risposta a
un'interpellanza del gruppo PDL del 17 dicembre 2008, che il nuovo
vertice di Casino S.p.a. non avrebbe deliberato alcun beneficio
economico aggiuntivo ai già esosi compensi riconosciuti ai
dirigenti e ai funzionari;
Constatato che, nonostante la puntuale richiesta inoltrata
mediante interrogazione con risposta scritta il 14 gennaio scorso,
non è pervenuta ad oggi alcuna informazione precisa in relazione
agli emolumenti lordi, agli eventuali premi di produzione e ai
benefits riconosciuti a coloro che ricoprono ruoli dirigenziali e
di funzione in Casino S.p.a.;
ciò premesso, i sottoscritti Consiglieri regionali
Interpellano
il Presidente della Regione per sapere:
1) se al direttore generale viene corrisposto un emolumento
lordo annuo di circa 200 mila euro nonché se e quando gli è stato
riconosciuto un premio annuo pari al 10% del suo compenso base, per
gli anni 2006, 2007 e 2008, con il pagamento di una somma
complessiva che si aggira sui 60 mila euro;
2) quali obiettivi aziendali connessi al rilancio della casa
da gioco valdostana sarebbero stati raggiunti dal direttore
generale nel triennio indicato a giustificazione del bonus
pagato;
3) se tutti i dirigenti e funzionari di Casino S.p.a. hanno
prestato il loro consenso al trattamento dei dati personali
inerenti i loro compensi, premi e benefits;
4) se non intenda, in qualità di rappresentante
dell'azionista pressoché totalitario in seno a Casino S.p.a.,
procedere alla razionalizzazione dei riconoscimenti economici e dei
benefits spettanti ai dirigenti e ai funzionari, introducendo
criteri realmente meritocratici ed evitando l'elargizione di premi
e bonus anche a fronte di risultati scadenti.
F.to: Tibaldi - Lattanzi - Zucchi
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. Questa è la terza
puntata di una miniserie che mi auguro si conclude stasera
relativamente ad un'azione ispettiva che il nostro gruppo ha messo
in atto qualche mese fa e che devo dire sta andando avanti. La
ringrazio anzi, Presidente, per aver finalmente ricevuto un
completamento di quella risposta scritta che non era pervenuta a
gennaio e che ha completato un certo quadro dell'assetto
manageriale, funzionariale presso la casa da gioco. Questa
interpellanza mira nella direzione della casa da gioco, come ben si
capisce, pone quattro quesiti che sono molto chiari, direi che su
due in particolare vorremmo sollecitare la sua attenzione,
Presidente, sono il terzo e il quarto quesito, perché, al di là di
dati personali e giustamente riservati, non certo per i
Consiglieri, su emolumenti,
bonus
,
benefit
, crediamo
che si debbano introdurre nuovi criteri perlomeno per tutte le
persone che in base a professionalità e competenza vengono
reclutate nelle diverse società a partecipazione regionale. È
allora opportuno che chi si accinge... e glielo diamo come
suggerimento, in via diversa lo formuleremo noi come proposta ma,
visto che lei è il cocchiere in questo momento della diligenza,
glielo diamo come suggerimento, ossia chi si accinge ad avere
incarichi manageriali presso le società controllate deve
in
primis
prestare un consenso pressoché incondizionato al
trattamento di certi dati, come accade per noi Consiglieri. Penso
che questo sia umanamente, politicamente e anche eticamente
comprensibile.
In secondo luogo è opportuno che determinati criteri puramente
meritocratici e di risultato siano introdotti nell'ambito di queste
società, che rimangono a partecipazione pubblica, con delle
mission
che sono determinate da questo Consiglio e dalla
Giunta regionale, ma che impongono anche a chi ha questi ruoli
particolarmente delicati e importanti di esibire il risultato
ottenuto. Sovente - e il passato più recente ne è stato testimone -
a risultati mancati abbiamo visto
manager
premiati. Non dico
che sia il caso del momento, ma crediamo che questo sia un
messaggio che lei sia in grado, visto l'intelletto raffinato che
possiede, di recepire e di trasformare in azione di governo.
Ascoltiamo le risposte ai quesiti proposti.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Ringrazio anche il
collega Tibaldi per aver voluto ricordare che su questo tema ci
eravamo già cimentati in un precedente Consiglio, laddove avevamo
dato una risposta che era stata interpretata in un certo modo, di
cui francamente mi dispiace perché non era nelle intenzioni
nascondere qualcosa. Mi permetterò poi di dare alcune
documentazioni relative all'interpretazione di quella che è,
secondo alcune situazioni, la conoscenza di alcuni dati a livello
di questa società rispetto alle richieste. Personalmente condivido
il fatto che questi dati devono essere alla conoscenza del
Consiglio, su questo "non ci piove" e in tal senso ho insistito
affinché vi fosse la disponibilità di avere i dati, poi i commenti
sul dato o la diffusione del dato è altra natura. Partirei quindi
dalla terza domanda, ovvero
"se tutti i dirigenti e funzionari
della Casino S.p.a. hanno prestato il loro consenso al trattamento
dei dati personali inerenti i loro compensi, premi e benefit"
.
Il 17 marzo scorso abbiamo trasmesso alla Presidenza del Consiglio
quanto ci è stato trasmesso dall'Amministratore unico della Casino
S.p.a., ad integrazione di quanto già trasmesso relativamente
all'interrogazione con risposta scritta del 14 gennaio. In
particolare l'Amministratore unico della casa da gioco comunica di
aver provveduto a richiedere ai dirigenti e quadri della società di
fornire il consenso alla diffusione dei dati personali di natura
retributiva e che non ha ancora, allo stato attuale, il riscontro
completo rispetto a questa richiesta, nel senso che non tutti
l'hanno dato. Ha peraltro ritenuto di comunicare in allegato alla
sua nota i dati richiesti, sia quelli retributivi, sia quelli
relativi agli eventuali premi e
benefit
, in relazione alle
funzioni di controllo della Casino, di cui alla legge regionale n.
36/2001, con le dovute avvertenze per quanto riguarda la diffusione
di questi dati. Va ricordata a questo proposito la differenza che
esiste tra il trattamento e la comunicazione dei dati personali e
la diffusione a terzi degli stessi dati, cosa che il collega
conosce benissimo, quindi lo ripeto solo perché c'era nella nota e
che
"è consentita solo previo consenso espresso degli
interessati e in relazione a trattamenti chiaramente
individuati"
, lo cito perché era nella lettera che mi è stata
trasmessa con i dati; quindi i dati a questo punto credo siano
stati trasmessi per tutti.
Per tornare poi alla prima domanda posta dall'interpellanza, i
dati concernenti la retribuzione lorda annua del Direttore generale
della Casino de la Vallée S.p.a. e il premio annuo lordo del 10%
del compenso base sono corretti. L'attuale Direttore generale è
stato assunto a tempo determinato sulla base di una deliberazione
del Consiglio di amministrazione della società dell'11 agosto 2005
che, oltre a definire il ruolo di responsabile della Direzione
centrale amministrativa, fissava contestualmente il compenso. Con
lettera di assunzione del 13 agosto 2005 si confermavano le
determinazioni del Consiglio di amministrazione, stabilendo la
retribuzione annua lorda e la previsione di un elemento retributivo
variabile, pari al 10% della retribuzione lorda annua, legato al
raggiungimento degli obiettivi aziendali. In occasione dei
cambiamenti organizzativi avviati con la nomina dell'Amministratore
unico, al Direttore centrale amministrativo è stata affidata la
responsabilità di Direttore generale della società a decorrere
dall'8 settembre 2008, confermandogli in aggiunta la responsabilità
della Direzione amministrazione, finanza e controllo. Il nuovo
ruolo, connesso anche alla durata del mandato degli organi
amministrativi, ha reso opportuna e necessaria una novazione
contrattuale, volta alla tutela dell'azienda e alla ridefinizione
formale del rapporto di lavoro, onde evitare la sua trasformazione
automatica in un contratto a tempo indeterminato. Nonostante
l'ampliamento significativo delle responsabilità, la novazione
contrattuale è avvenuta senza nessuna modifica della retribuzione,
che comunque risulta essere inferiore alle medie del mercato in
generale e delle case da gioco in particolare. In occasione di
questa novazione contrattuale, inoltre è stata data soluzione
all'inadempimento relativo agli emolumenti variabili per gli anni
precedenti, che, come visto, costituivano uno degli elementi
originari del trattamento economico. Un accordo sul punto era reso
necessario almeno da tre circostanze: la
performance
manageriale, connessa al contenimento dei costi aziendali,
facilmente misurabile; una comprovata presenza al lavoro per un
numero di ore così significativamente superiore ai limiti di legge,
tale da poter aprire, in caso di non accordo, un contenzioso, pur
in presenza di un contratto dirigenziale; il rischio potenziale di
contenzioso futuro, con oneri non prevedibili, ma potenzialmente
riconducibili alle medie di mercato, dove l'elemento variabile per
analoghe posizioni è previsto in un
range
fra il 20 ed il
30%. La soluzione adottata è stata quella di una compensazione
parziale, ma risolutiva, pari al 10% della retribuzione annua lorda
come previsto dal contratto, per un importo complessivo sui tre
anni di € 60.000,00 lordi. Tale compensazione quindi è un
adempimento contrattuale e non può essere in alcun modo intesa come
una variazione retributiva aggiuntiva, a conferma di quanto già
precisato nella risposta all'interpellanza discussa in
precedenza.
Per quanto riguarda la seconda domanda, ovvero:
"quali
obiettivi aziendali connessi al rilancio della casa da gioco
valdostana sarebbero stati raggiunti dal Direttore generale nel
triennio indicato a giustificazione del bonus pagato"
,
l'impegno dell'attuale Direttore generale, allora Direttore
centrale amministrativo, ha riguardato principalmente obiettivi
inerenti la razionalizzazione della struttura dei costi ed il loro
contenimento. Tali obiettivi sono stati raggiunti, pur tenendo
conto delle note rigidità che riguardano la gestione della casa da
gioco circa riguarda il contenimento dei costi generali di gestione
e in particolare per i costi di acquisizione dei servizi e
approvvigionamenti, e la riduzione dei costi è stata, ed è tuttora,
una delle condizioni per il rilancio dell'azienda. I costi di
produzione della casa da gioco per quanto riguarda l'acquisizione
di servizi sono passati da euro 25.709.000 del 2005 a euro
23.965.000 del 2007. I costi per le materie prime, consumo e merci
sono passati da euro 4.612.000 a euro 3.592.000 nel 2007.
Per quanto riguarda, infine, la quarta domanda, ovvero:
"se
non intenda, in qualità di rappresentante dell'azionista pressoché
totalitario in seno al Casino S.p.a., procedere alla
razionalizzazione dei riconoscimenti economici..."
, è quello
che ha già ripetuto adesso il collega, va intanto precisato che
agli organi amministrativi dell'azienda è riservata un'autonomia di
gestione, resa necessaria anche per non sovrapporre i compiti
istituzionali degli azionisti con quelli gestionali propri di una
società per azioni di diritto privato. Rientra pertanto fra i
poteri degli organi amministrativi della società, sulla base della
propria valutazione, quello di provvedere ai riconoscimenti
economici necessari per allineare gli
standard
del mercato
del lavoro alla gestione del
management
, per garantire alla
società quelle competenze di cui ha necessità soprattutto nelle
fasi difficili, per premiare il merito ed i risultati conseguiti,
come in una qualunque società che ha l'obiettivo di creare
competitività sul mercato. È peraltro evidente che spetta agli
azionisti della società il potere ed il dovere di indirizzo e
controllo anche rispetto a queste tematiche, quindi credo sia
corretto parlarne. A questo riguardo, come già comunicato nella
risposta all'interpellanza del 17 dicembre scorso, l'intenzione è
quella di prevedere per il 2009 un sistema premiante per i
responsabili che raggiungono effettivamente gli obiettivi
prestabiliti, al fine di stimolare il senso di appartenenza
all'azienda e implementare il sistema meritocratico all'interno
della stessa. In poche parole condividiamo quello che è stato detto
nel merito. Ci rendiamo conto che sulla situazione testé esposta ci
sono dei limiti nell'interpretazione, questo è inutile nasconderlo.
Questo è il contratto che ho letto nella situazione riportata a
quegli obiettivi... che sono stati raggiunti, ma giustamente,
quando parliamo di obiettivi veri, non è solo quello di ridurre i
costi, è quello del rilancio. Su questo quindi credo di aver capito
che la richiesta non era tanto di conoscere questi dati, ma di
sapere cosa succede poi nell'ambito di un'organizzazione che vede
un coinvolgimento che possa prevedere una fase premiale, ma a
fronte di obiettivi chiari prefissati, il cui raggiungimento non
sia semplicemente un'applicazione
tout court
di una
percentuale, ma effettivamente dia l'input di cosa si può fare sia
in un settore, sia nell'altro. Posso dire che condivido le
implicazioni politiche di questa richiesta, perché non credo che al
Consigliere interessi, al di là di un giusto chiarimento per fare
un paragone fra quello che succede, come è logico, rispetto a
situazioni analoghe, sapere quanto guadagna uno e quanto guadagna
l'altro nell'attesa che ci sia un contratto per determinate figure.
Oggi però non c'è un contratto delle case da gioco, si sta cercando
di trovare un modo per contenere questo, ma non c'è, quindi ogni
casa da gioco ha un sistema particolare di gestione a livello
aziendale. Quello di cui parla il collega Tibaldi e che condivido è
dire: "attenzione, un conto è il numero di dipendenti, un conto
sono i quadri, un conto è la dirigenza, che a questo punto ha
responsabilità e deve avere la possibilità di raggiungere degli
obiettivi coordinati ed essere premiata nel caso in cui li
raggiunga, ma quando le cose vanno male, è evidente che un
ripensamento ci deve essere".
Condividiamo quindi lo spirito con cui è stata presentata questa
iniziativa.
Presidente
- La parola al Consigliere Segretario
Tibaldi.
Tibaldi (PdL)
- Apprezzo la perspicacia del Presidente,
perché ha già in parte capito dove andrà a parare la mia replica.
In ogni caso, da un punto di vista formale, la sua risposta è
completa, di conseguenza ci dichiariamo soddisfatti, fermo restando
alcune postille che sono per lo più dei commenti a quanto lei ci ha
appena illustrato.
Parto dal punto n. 3, perché lei è partito da lì: "se i
dirigenti hanno prestato il loro consenso al trattamento dei dati
personali", consenso richiesto, alcuni hanno già aderito, altri
sono in corso di adesione. Perfetto, ci fa piacere apprenderlo,
secondo noi, questa è una regola da immettere nel sistema: chiunque
viene ingaggiato come
manager
pubblico nel momento in cui
firma il contratto di reclutamento deve firmare anche il consenso
al trattamento dei dati personali, come fa chiunque di noi quando
firma anche il più banale dei contratti che oggi vengono stipulati
nella vita quotidiana. Sempre per rimanere in tema di
management
, lei vede che con la situazione di difficoltà
congiunturale che sta vivendo il mondo, oggi i
manager
vengono sì pagati, ma i cosiddetti
"bonus"
e
"super
bonus"
(poi le posso dare una ricca rassegna stampa tratta da
"Il Sole 24Ore") vengono stabiliti
in primis
non su base
annuale o biennale, ma su periodi più lunghi con possibilità di
licenziamento immediato qualora nell'arco di un certo tempo
ragionevole non siano raggiunti i risultati, ma soprattutto non
sono più dei
bonus
così eclatanti! Oppure possono essere
fortemente premiali, ma a fronte di risultati che non vanno solo
nella direzione di ridurre e razionalizzare i costi, ma soprattutto
- lei lo ha sottolineato -nell'aumento dei volumi produttivi, che
per la casa da gioco, tradotto in linguaggio molto semplice,
significa più clienti che frequentano Saint-Vincent e più introiti.
Di lì non si può scappare, non ci vogliono economisti di massimo
livello per capire, questa è economia domestica fra un po', quindi
questa incongruenza va superata. Quando si fissano gli obiettivi
dei
manager
, non è come fare una paginetta di aste verticali
e poi verificare se le aste sono state fatte bene, come abbiamo
verificato anche in passato, quando, a fronte di obiettivi
minimali, c'erano dei premi sostanziosi, ma devono essere degli
obiettivi tangibili, reali e noi lo abbiamo scritto al punto n. 4:
introducendo criteri realmente meritocratici ed evitando
l'elargizione di premi e
bonus
anche a fronte di risultati
scadenti. La testimonianza del passato recente valdostano purtroppo
è ricca di simili casi. Crediamo che si possa cambiare, crediamo
che anche lei voglia cambiare, Presidente, quindi confidiamo in
quanto lei ha appena detto.
Per quanto riguarda i punti n. 1 e n. 2 che stanno ad indicare
una precisa figura professionale, senza voler sindacare e conoscere
con quella sensazione di invidia nei confronti di qualcuno, non è
questo lo spirito, lo spirito è di mera conoscenza di una
situazione manageriale importante, come ce ne sono tantissime nelle
48 società a conduzione regionale, diretta o indiretta che sia. Lei
ha confermato la prima domanda, quindi i dati numerici che avevamo
indicato; sarebbe interessante capire quali sono le modalità di
questa nuova azione che è intervenuta l'ultimo anno, a cui lei ha
fatto cenno, ma non era nelle domande, pertanto glielo poniamo come
quesito volante (la cui risposta forse interesserà anche lei) e
sugli obiettivi ci siamo già soffermati, quindi crediamo che dagli
altri si possa imparare qualcosa. Anche noi come Valle d'Aosta
siamo in grado di insegnare qualcosa, ma dal mondo circostante
credo che si possano apprendere delle tecniche, dove oggi gli
azionisti, e noi siamo azionisti, lei ci rappresenta in quella
società, decidono le modalità anche di riconoscimento, di compenso,
di premio che giustamente deve essere elargito quando gli obiettivi
vengono conseguiti. Ad obiettivi conseguiti è giusto che vengano
date le stellette e i premi che oggi il mercato propone, ma questa
è una regola che finalmente dovrà essere immessa anche nel nostro
sistema, lei sa che il sistema economico valdostano è fortemente
condizionato da una presenza pubblica, vuoi per la sua
microdimensione, adesso non entriamo in argomenti che rischiano di
distrarci dall'obiettivo principale, ma proprio per questo - e
penso che sia un interesse della politica regionale - dobbiamo
finalmente inoculare degli elementi di meritocrazia che finora non
hanno fatto capolino nel nostro sistema. Per il resto la
ringraziamo per la risposta fornitaci.
