Classificazione
AMMINISTRAZIONE REGIONALE
Celebrazioni



Oggetto del Consiglio n. 2688 del 25 luglio 2023 - Resoconto
OGGETTO N. 2688/XVI - Interpellanza: "Modalità per la
concessione del patrocinio morale della Regione e dell'Azienda USL
della Valle d'Aosta".
Bertin (Presidente) -
Punto n. 29. Consigliere Manfrin,
ha facoltà di parola.
Manfrin (LEGA VDA) -
Quest'interpellanza arriva su un
evento molto particolare di cui abbiamo preso visione - un evento
per cui, peraltro, c'è stato anche mandato l'invito -, che si è
tenuto a Verrès al Salone Bonomi il 9 giugno 2023, dal titolo
"Medicina del territorio, quali problemi, quali soluzioni".
Ora cosa accade? Accade che questo evento, che il Comune di
Verrès organizza, vede quali ospiti che richiedono un patrocinio
alcuni soggetti che conosciamo bene: il Sindaco del Comune di
Verrès, l'Assessore Venturella delle politiche sanitarie e sociali
del Comune di Verrès, l'Assessore alla sanità Carlo Marzi e il
Direttore della USL della Valle d'Aosta.
Su questo abbiamo fatto una richiesta d'accesso agli atti, per
quale motivo? Per capire quale fosse il merito di avere sia il
patrocinio della Regione che il patrocinio dell'Azienda USL.
Innanzitutto dobbiamo dire una cosa: sul regolamento di
concessione, sia della USL sia della Regione, c'è scritto che tutto
"il materiale deve essere mandato inderogabilmente entro trenta
giorni", quindi prima di trenta giorni. L'evento è del 9 di giugno;
la mail è stata mandata l'11 di maggio, e immaginiamo che non sia
stata letta e recepita l'11 ma magari il 12, ma anche l'11; siamo
fuori dai trenta giorni. Basterebbe già questo per squalificare
completamente la richiesta che è stata fatta, ma nella nostra
richiesta d'accesso agli atti vediamo che nonostante sia
specificato, da parte del regolamento regionale, che "si debba
allegare la bozza dell'invito del materiale divulgativo dell'evento
oggetto di richiesta di patrocinio", questa non è allegata nella
nostra richiesta di accesso agli atti. Questo significa che non è
stata allegata e altresì significa che la richiesta è carente di un
pezzo.
E ancora: c'è solo il titolo senza locandina; quindi non si
capisce nemmeno chi interviene. Era vuota questa cosa qui.
Nella concessione del patrocinio, lei Presidente scrive che
"Sentito l'Assessore alla sanità, ha dato il patrocinio della
Regione". Ma scusi, ma l'Assessore alla sanità è presente nel
parterre, parlerà, quindi lei chiede a chi è presente: "Scusa,
possiamo dare il patrocinio della Regione?". "Ma sì, ti do un
giudizio assolutamente scevro da qualsiasi condizionamento, secondo
me sì". E lei glielo concede. Va bene.
Oltre a questo, io chiederei se è usuale che un Assessorato
vagli prima una richiesta che, in realtà, è del Presidente: lei
scrive che è così.
Ancora più curiosa la richiesta, ovviamente, del Comune di
Verrès alla USL, perché il Comune di Verrès a voi non manda la
locandina, alla USL manda già la locandina dove c'è già scritto:
"Con il patrocinio di" e ci sono i vari loghi, li ha già messi
nella richiesta, come se fosse stata già concessa, pur mandata
nello stesso giorno; quindi, nella richiesta di accesso agli atti,
da una parte c'è tutto vuoto, dall'altra parte c'è già "Con il
patrocinio di Regione Autonoma Valle d'Aosta - USL".
È curiosa questa cosa, come se gli fosse già stato concesso.
Anche questa è dell'11, quindi non siamo fuori dai trenta
giorni.
Chiede quest'autorizzazione il Comune di Verrès, e qui abbiamo
l'apoteosi perché tra i presenti a quest'evento - e parleranno - ci
sono il Direttore della USL e l'Assessore alla sanità. Cosa fa
l'USL? Praticamente il Direttore riceve la richiesta dove c'è
scritto che lui parteciperà ad un convegno e il dipendente dice:
"Va bene, sì, si può dare il nostro avvallo, il nostro patrocinio".
Ma come? Un evento dove si è presenti tutti dà il patrocinio? E
dove è presente anche l'Assessore alla sanità. Peraltro,
quest'evento compare negli appuntamenti istituzionali
dell'Assessore.
Sugli argomenti trattati, a lei non sfuggirà, Presidente, se ha
saputo, che, in realtà, il patrocinio è stato dato per fare questa
serata in cui l'Assessore alla sanità ha spiegato perché la
classificazione della nostra regione in realtà non era quella che
gli dava i dati nazionali: si ricorda la polemica sulla maglia nera
della regione? Peraltro oggi è uscita la notizia che conferma anche
Gimbe che siamo maglia nera nazionale.
Quindi è particolarmente curioso che questo convegno, con il
patrocinio di Regione Autonoma Valle d'Aosta dato da lei - sentito
l'Assessore che deve parlare -, con il patrocinio dell'USL - dove
partecipava e parlava anche il Direttore dell'USL - sia stato fatto
ed organizzato per dire nulla. "Medicina del territorio, quali
problemi, quali soluzioni: la Valle d'Aosta non è così brutta come
la dipingete".
È un po' curioso e con quest'interpellanza le chiediamo quali
sono le modalità di concessione.
Presidente -
Risponde il Presidente della Regione, ne ha
facoltà.
Testolin (UV) -
Intanto ripercorro brevemente quello che
il collega Manfrin ha spiegato nella sua illustrazione e che non
era percepibile dalla lettura della sola interpellanza.
Il 14 giugno il consigliere Manfrin, con lettera protocollo
285/2023, ha chiesto copia della richiesta di patrocinio del
Vicesindaco di Verrès per l'evento "Medicina del territorio, quali
problemi, quali soluzioni" che si è tenuto nel salone Bonomi di
Verrès il giorno 9 giugno 2023.
Il Segretario della Regione ha provveduto a trasmettere al
Consigliere la domanda del Vicesindaco e la nota con cui l'URP
comunica la concessione del patrocinio morale della Regione
autonoma Valle d'Aosta, sentito il parere dell'Assessorato alla
sanità, salute e politiche sociali. Non essendo esplicitato
nell'interpellanza - poi adesso è stato evidenziato - l'evento
patrocinato cui si allude, si suppone dai dati indicati che si
tratti del patrocinio concesso al Comune di Verrès, appunto, per
l'evento.
Per supportare la risposta sono state utilizzate le informazioni
fornite dalle strutture regionali competenti: il Segretario
generale, l'Assessorato alla sanità, salute e politiche sociali e
l'USL della Valle d'Aosta.
In ordine all'interpellanza si precisa quanto segue:
rispettivamente al punto 1, per quanto riguarda l'evento di
"Medicina del territorio, quali problemi, quali soluzioni" deve
anzitutto rilevarsi che lo stesso è stato ritenuto meritevole del
patrocinio richiesto in quanto di rilievo istituzionale, trattando
di una tematica di stretta attualità qual è quella
dell'organizzazione su base territoriale dei servizi sanitari.
Deve anche precisarsi che l'incontro si è svolto alla presenza
dell'Assessore regionale alla Sanità, salute e politiche
sociali.
Per quanto riguarda la documentazione presentata dagli
organizzatori, occorre invece rammentare che il punto 7
dell'allegato B della deliberazione della Giunta regionale n. 742
del 31 maggio 2019, concernente i criteri per la concessione del
patrocinio morale da parte della Regione, prevede che se la domanda
è presentata da un Ente locale non è richiesta ulteriore
documentazione a supporto della richiesta, ossia copia dell'atto
costitutivo e le altre cose che generalmente vengono richieste.
Nel caso di specie, essendo la richiesta pervenuta dal Comune di
Verrès, gli uffici si sono pertanto attenuti a quanto previsto dai
criteri generali per la concessione dei patrocini.
Per la risposta alle domande 2, 3 e 4, rispetto agli altri tre
quesiti, nella concessione dei patrocini morali, l'Amministrazione
si attiene alle regole generali dettate dalla deliberazione citata
n. 742/2019, verificando la sussistenza dei presupposti per la
concessione, in particolare la meritevolezza dell'iniziativa sotto
il profilo sociale, culturale, artistico, storico, istituzionale,
sportivo o altro ed interpellando per il loro parere gli
Assessorati competenti, come prescritto dal punto 9 dell'allegato
B. Quindi, questa è una prassi che viene utilizzata
correntemente.
Nell'istruttoria della richiesta in oggetto, le strutture
competenti, facenti capo alla Segreteria generale, si sono pertanto
comportate non difformemente dalla prassi abituale applicativa
della predetta regolamentazione generale.
Si aggiunge, infine, che anche l'Azienda USL, interpellata
dall'Assessorato sanità, salute e politiche sociali, ha confermato
di aver pienamente rispettato il regolamento interno che disciplina
le procedure per la concessione dei patrocini.
D'altronde, nel caso di specie, patrocinio ed esposizione dei
loghi istituzionali di Regione, Comune ed USL non dovrebbero
particolarmente stupire, atteso che, come già da lei sottolineato,
nei fatti i tre enti hanno direttamente partecipato con loro
rappresentanti alla messa in opera dell'evento.
Ho ancora un minuto per ribadire, su indicazione dell'Assessore,
come la notizia invece diffusa da Gimbe in questo contesto odierno,
non sia nient'altro che la stessa che era stata affrontata negli
ultimi mesi con le stesse indicazioni relative agli stessi dati che
erano datati 2020-2021. Le spiegazioni che sono già state date,
oltre che in quell'occasione, anche in ripetute altre circostanze
direttamente dall'Assessore, sono state esaminate e divulgate per
quello che erano.
Presidente -
Per la replica, la parola al consigliere
Manfrin.
Manfrin (LEGA VDA) -
Vede, Presidente, io sinceramente
non concordo con le sue affermazioni, non fosse altro per il dato
iniziale che le ho indicato: tutta la richiesta va inviata trenta
giorni prima. La richiesta non è stata inviata trenta giorni prima,
ma guarda un po', in contemporanea a due strutture lo stesso
giorno. Però il patrocinio viene concesso.
Questo viene concesso anche agli esterni o agli esterni i trenta
giorni vengono fatti rispettare? Questa è una domanda non da
poco.
In secondo luogo, Presidente, le dovrebbe balzare all'occhio una
questione, cioè lei davvero darebbe il patrocinio ad un evento che
ospita soltanto politici o nominati dalla politica e nel quale,
sostanzialmente, si affronta l'argomento "
No, ma la Valle
d'Aosta non ha questi dati così cattivi perché sì, è vero, l'hanno
detto ma non è così".
Questo è l'oggetto del convegno. Obiettivamente, Presidente,
questo ci sembra di estremo cattivo gusto, soprattutto nel momento
in cui all'evento partecipa un suo Assessore o quando lo stesso
patrocinio viene autorizzato con la presenza del direttore
dell'USL. Vorrei anche vedere cosa succederebbe, nel caso in cui
non venisse concesso il patrocinio, al dirigente o al funzionario
che ha sottoposto la richiesta. Parla il direttore della USL:
"
No, no, neghiamo il patrocinio
". Quindi per me è evidente
che questo è stato un evento a tutti gli effetti politico, che è
stato utilizzato per provare a modificare e a spiegare la
situazione, nel tentativo di dare una lettura diversa di dati che
sono incontrovertibili e sono stati confermati tre volte.
Lei adesso ci ha provato di nuovo, Presidente, a negare che i
dati sulla sanità siano negativi, però questo è il terzo studio - è
arrivata oggi la notizia - che lo conferma e non sugli stessi dati,
perché sono studi indipendenti. Per cui credo che sia sbagliato
continuare a negare l'evidenza e provare a rifiutare. E anche il
fatto che i documenti arrivino... qui lei dice "É vero che al punto
7 si scrive: la domanda da presentare, ad esclusione degli Enti
locali, deve inderogabilmente contenere" ma almeno una bozza
dell'invito del materiale divulgativo dell'evento oggetto di
richiesta di patrocinio; o lei pensa che si possa dare un titolo e
basta e la concessione del patrocinio va bene, non va esaminata e
non va neanche visto che cosa viene pubblicato? Perché sinceramente
io una domanda me la farei e, se fossi Presidente, mi chiederei:
"Ma che cosa viene pubblicato con il logo della Regione? Fatemi
vedere un attimo".
Io sinceramente su questo chiederei molta più attenzione;
chiederei anche a chi di dovere di evitare di fare propaganda
politica: se lo si vuole si faccia un bell'incontro di Stella
Alpina in Bassa Valle, in Alta Valle, in Media Valle, nelle valli
laterali dove si dice: "Io sono il più bravo Assessore nel mondo,
la sanità va benissimo e va tutto bene". Non c'è il patrocinio, si
può dire quello che si vuole, ma, sinceramente il patrocinio lo si
utilizza per opere meritorie e non per fare della propaganda
politica.
Presidente -
La parola al consigliere Ganis per i minuti
restanti.
Ganis (LEGA VDA) -
Sarò brevissimo. Ringrazio il collega
Manfrin per aver portato in aula quest'iniziativa; io ho
partecipato alla serata organizzata dal Comune di Verrès su un tema
importante cioè quello che riguarda la medicina del territorio,
vista anche la situazione di grande difficoltà nella quale verte la
nostra sanità valdostana.
Purtroppo, a mio avviso, ho assistito ad una vera campagna
elettorale da parte dei soggetti interessati. Poche sono state le
soluzioni messe in campo, se non quella di costruire un ospedale di
comunità, cosa che abbiamo più volte anche noi evidenziato come
gruppo di opposizione.
Un dibattito, a mio avviso, che non ha dato risposte esaustive
ai cittadini di Verrès.
