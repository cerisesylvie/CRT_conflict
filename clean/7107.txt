Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1610 del 6 novembre 1985 - Resoconto
OGGETTO N. 1610/VIII - DISEGNO DI LEGGE CONCERNENTE:
"RIFINANZIAMENTO DEL FONDO DI DOTAZIONE DELLA GESTIONE SPECIALE
DELLA SOCIETA' FINANZIARIA VALLE D'AOSTA PREVISTO DALL'ART. 9 DELLA
LEGGE REGIONALE 28 GIUGNO 1982, N. 16".
PRESIDENTE
: Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Con il presente disegno di legge si
intende rifinanziare il fondo speciale della Finaosta per 20
miliardi che verranno prelevati da un fondo globale previsto nel
bilancio di previsione del 1985, che attualmente ammonta a 64
miliardi e 200 milioni, dei quali circa 52 sono già impegnati per
iniziative in corso. Ritengo però che sia necessario incrementare
ulteriormente questo fondo perché ci sono diverse altre iniziative
industriali che stanno per giungere in porto.
Oltre alla illustrazione di questo disegno di legge, che è molto
semplice perché riguarda il rifinanziamento di una legge già
esistente, mi preme cogliere l'occasione per riferire brevemente al
Consiglio quanto è accaduto nell'assemblea degli azionisti della
Finaosta che si è svolta nello scorso 29 ottobre. In quella
assemblea è stato approvato il bilancio della Finaosta del 1984/85
che è stato chiuso con un utile di esercizio di 811 milioni, per
quanto riguarda la gestione ordinaria, e di 3 miliardi e 752
milioni per quanto riguarda la gestione speciale, che è stato
portato interamente ad incremento del fondo.
Nella stessa riunione si è proceduto alla nomina del consiglio
di amministrazione e alla nomina del collegio sindacale. Oltre ai
nomi che il Consiglio aveva già designato a rappresentar lo nel
consiglio di amministrazione del la Finaosta e nel collegio
sindacale, la Giunta ha provveduto a designare i suoi nominativi e
pertanto il consiglio di amministrazione risulta composto dal
Presidente, signor Vésan, e dai Consiglieri: Giansoldati, Frau,
Spinoni, Zampieri, Luboz, Petretto, Bonin, Chamonin, Mengoni e
Vitali. Quest'ultimo è anche il funzionario coordinatore tra la
Regione e la Finaosta. Il collegio sindacale risulta composto dal
Presidente, Piaggio, dai sindaci effettivi, Bo e Ruffino, e dai
sindaci supplenti, D'Aquino e Distrotti.
Nella stessa assemblea si è parlato di tassi in gestione
ordinaria ed in gestione speciale e si è deciso di unificarli,
lasciando però il loro controllo politico alla Giunta regionale.
Pertanto, d'ora in poi, i tassi saranno al 50% del tasso di
riferimento arrotondato al mezzo punto inferiore. Ci è parso giusto
far godere alle due gestioni del lo stesso trattamento per quanto
riguarda i tassi, anche perché a volte alcuni interventi sono stati
effettuati in gestione speciale, pur avendo i requisiti della
gestione ordinaria, in quanto c'era una evidente sproporzione
nell'applicazione dei tassi. Questi sono gli argomenti più
importanti che si sono discussi nell'assemblea degli azionisti.
Da più parti in quest'aula era stato richiesto un dibattito
approfondito sul ruolo della Finaosta che ormai ha circa 4 anni di
vita ed io penso che, per poter effettuare questo dibattito, sia
anche indispensabile che i signori Consiglieri esaminino l'ultimo
bilancio approvato martedì scorso, accompagnato dalla relazione del
consiglio di amministrazione uscente. Ho già fatto pervenire questi
documenti alla Presidenza del Consiglio e quindi penso che quanto
prima potranno essere a disposizione dei signori Consiglieri. Nel
frattempo mi sembra opportuno proporre che il dibattito sul ruolo
della finanziaria regionale si svolga tra un certo periodo di tempo
a livello di Commissioni competenti, I e III, eventualmente
allargate ai Capigruppo. Se il suggerimento sarà accolto, vedremo
di organizzare questo incontro tra la Giunta regionale e le
Commissioni competenti.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il nostro Gruppo richiede da tempo una
discussione sulla FINAOSTA per fare una valutazione complessiva
sull'attività della finanziaria regionale nel corso dei suoi tre
anni di vita e anche per verificare se sono necessarie modifiche
alla legge istitutiva e alle sue modalità di funzionamento. Siccome
l'Assessore Martin ci ha detto che è stato completato il consiglio
di amministrazione e che ci sono stati pochi mutamenti, se ne
dovrebbe dedurre che è stato dato un giudizio complessivamente
positivo sulla gestione precedente ed in modo particolare sulla
gestione ordinaria.
Io ho appena sfogliato questi documenti che, forse per un caso,
l'Assessore Martin ci fa sempre arrivare 5 minuti prima del
dibattito. Probabilmente si tratta di condizioni che si verificano
sempre e quindi noi abbiamo a disposizione solo pochi minuti per
esaminarli.
Una prima occhiata a questi documenti ci permette di osservare
che è elevatissimo in tutte le gestioni il numero di miliardi
depositato nelle banche e che è molto elevato - non sto ad indicare
cifre, ma siamo sicuramente sopra i 10 miliardi - il computo degli
interessi attivi a favore della FINAOSTA e che è anche elevato
l'interesse, siamo sempre nell'ordine dei miliardi, per CCT
acquistati da parte della FIN-AOSTA.
Ora io mi chiedo se oggi è necessario portare nelle banche altri
20 miliardi, quando la gestione speciale, in questo documento
consegnato un'oretta fa, rivela avere 32 miliardi nelle banche, con
interessi che ammontano a 3 miliardi e 700 milioni. In una
situazione di questo tipo, nella quale c'è una lentezza relativa
(nel senso che non vengono prese decisioni e non nel senso che si è
lenti una volta che queste sono state prese) nell'erogazione dei
fon di da parte della FINAOSTA, io mi domando se vale la pena
spostare altri 20 miliardi dalle casse della Regione a quelle della
FINAOSTA. Prima di fare un'operazione di questo tipo sarebbe
opportuno svolgere quella discussione di cui si è parlato, per fare
appunto una valutazione complessiva sull'attività e sulle modalità
di funzionamento della FINAOSTA. Sempre che tutta questa operazione
non abbia fini differenti rispetto a quelli previsti e cioè che non
si voglia tanto rimpinguare il fondo di dotazione della FINAOSTA in
gestione speciale, perché sono in previsione interventi per altri
20 miliardi, ma si voglia invece effettuare una operazione
esclusivamente contabile per diminuire da una parte l'entità
dell'avanzo di amministrazione e per evitare, dall'altra, l'obbligo
di depositare su fondi infruttiferi le eccedenze di cassa. Se il
senso di tutta l'operazione è questo, si eviti di farlo passare
come una necessità effettiva della FINAOSTA che dovrebbe finanziare
interventi per decine di miliardi.
Anche in merito agli interventi varrebbe la pena di fare
un'analisi approfondita, specie per quanto riguarda i risultati
ottenuti dagli interventi effettuati con la gestione speciale.
Questi ultimi sono stati abbastanza numero si, ma per lo più sempre
riferiti alle stesse aziende che, in larga parte, hanno dato
risultati negativi. Quindi, nel chiedere spiegazioni all'Assessore
e nel sollecitare questo tipo di confronto più complessivo, sollevo
qualche perplessità sulla legge che stiamo per votare oggi.
PRESIDENTE
: Dichiaro chiusa la discussione generale.
Ha chiesto la parola l'Assessore alle Finanze Martin; ne ha
facoltà.
MARTIN (A.D.P.):
Vorrei rispondere brevemente al
Consigliere Mafrica. Egli faceva riferimento ad una cifra di 30
miliardi depositati presso le banche, ma occorre tener presente che
questa è la somma complessiva della gestione del la FINAOSTA e non
si riferisce solo alla gestione speciale. Inoltre bisogna pensare
che il solo fondo di dotazione per l'edilizia, che partirà tra non
molto perché è da poco tempo che sono state esaminate le varie
domande, è stato finanziato per 20 miliardi.
Quindi, tutto sommato, direi che non c'è grande sproporzione,
soprattutto nella gestione speciale. Giustamente ricordava infatti
il Consigliere Mafrica che, dei 64 miliardi di cui è dotato il
fondo speciale, ben 52 sono già impegnati, anche se non sono stati
tutti erogati perché alcune pratiche sono in corso di evasione, e
quindi risulta una liquidità che può apparire sproporzionata. Io
ripeto però che l'intervento che facciamo oggi serve per soddisfare
le esigenze di altre industrie che stanno per concludere le
convenzioni con la Regione. Occorre tener conto del fatto che
alcune industrie che entreranno in funzione tra non molto, come la
Coinca o l'Olivetti ad Arnad, debbono ancora ottenere il grosso dei
finanziamenti previsti nelle rispettive convenzioni e quindi tra
non molto occorreranno i fondi per concludere quelle
convenzioni.
PRESIDENTE
: Ha chiesto la parola il Consigliere Mafrica
per dichiarazione di voto; ne ha facoltà.
MAFRICA (P.C.I.):
Noi non riteniamo sufficienti le
spiegazioni che ci sono state fornite dall'Assessore e quindi ci
asteniamo. Ci sembra infatti che l'Assessore non abbia detto cose
rispondenti al vero. I conti della gestione ordinaria, della
gestione speciale e della legge n. 101, che è quella per i mutui
agli artigiani, ai commercianti e alle cooperative, e quelli della
legge n. 33 sono separati ed in ognuno di essi è previsto un
deposito bancario. Quindi i 33 miliardi di questo bilancio sono
riferiti esclusivamente alla gestione speciale e non c'entrano con
la legge n. 76 che ha anch'essa il suo conto separato per ciò che
riguarda il deposito dei fondi.
Io non dico che ci sia un'eccedenza assoluta, perché non ho
valutazioni per indicare quanti soldi serviranno all'industria
durante il prossimo anno, però faccio rilevare che anche nella
FINAOSTA si riproduce una situazione analoga a quella che abbiamo
nell'Amministrazione regionale: per alleggerire un pò
l'Amministrazione regionale spostiamo la questione sulla FINAOSTA,
ma non risolviamo il vero problema che è quello di riuscire ad
utilizzare le nostre risorse e non mi sembra che questa capacità
sia stata complessivamente verificata.
PRESIDENTE
: Ha chiesto la parola il Consigliere
Segretario Tamone; ne ha facoltà.
TAMONE (U.V.):
Dichiaro che noi approviamo questa legge.
Siamo convinti che l'Assessore e la Giunta abbiano fatto bene a
mettere sullo stesso piano i tassi di interesse della gestione
ordinaria e quelli della gestione speciale, e credo che questo
possa essere accettato anche dal Consigliere Mafrica. Inoltre
riteniamo interessante fare una discussione generale sull'andamento
della FINAOSTA.
Al Partito Comunista chiediamo invece se esiste o no una crisi
occupazionale in Valle d'Aosta.
(...INTERRUZIONE...)
No, no... calma, calma! Prima di spenderli bisogna averli e
quindi bisogna dare all'ente che è preposto la possibilità di
averli. Non solo la FINAOSTA ha fatto bene, ma se l'Amministrazione
avesse più soldi da dare alla FINAOSTA dovrebbe darglieli appunto
per consentirle di finanziare le aziende e per cercare più facili
soluzioni al grave problema dell'occupazione.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Già in altre occasioni abbiamo
espresso il nostro pensiero sulla gestione complessiva della
FINAOSTA. Ricordo che in occasione della discussione del bilancio
od in un periodo immediatamente successivo avevamo osservato che
complessivamente, senza voler distinguere tra gestione ordinaria e
speciale, la FINAOSTA aveva un pochino perso i suoi obiettivi di
fondo, saturandosi e dando l'impressione di avere più la mentalità
dell'impiegato bancario che non quella dell'erogatore di fondi per
favorire investimenti.
Mi sembra che questa impressione emerga anche dalla discussione
odierna, visto che siamo andati addirittura a tesaurizzare i fondi
della FINAOSTA in CCT. Per carità, le ragioni di questa operazione
potranno essere molteplici! Noi però ci aspettavamo che tutto
questo discorso trovasse un certo riscontro anche all'atto del
rinnovo del consiglio di amministrazione della FINAOSTA.
In alcune sedute passate ci era par so di cogliere nella Regione
una certa volontà di smuovere un pochino le acque anche a livello
gestionale. Invece si è ritenuto più opportuno fare altre scelte
che saranno senz'altro giustificate - per carità! - e noi ne
prendiamo atto. Però non ci sembra che si possa dire di essere
sulla strada giusta, perché si continua a camminare lungo quella
strada che ci ha già presentato quegli inconvenienti ai quali è
stato fatto cenno.
Io credo che sia utile, necessario ed indispensabile affrontare
una discussione più complessiva sull'andamento della FINAOSTA,
soprattutto per evitare quegli inconvenienti che oggi sono stati
denunciati in sede di discussione. Per queste ragioni il nostro
Gruppo si asterrà dalla votazione.
PRESIDENTE
: Se nessuno chiede la parola, dichiaro chiusa
la discussione generale.
Passiamo all'esame dell'articolato.
Do lettura dell'articolo 1:
Articolo 1
(Rifinanziamento fondo di dotazione)
1. Il fondo di dotazione di cui all'art. 9 della legge
regionale 28 giugno 1982, n. 16 è aumentato della somma di Lire 20
miliardi.
PRESIDENTE
: Se nessuno chiede la parola, metto in
approvazione l'articolo 1 testé letto:
ESITO DELLA VOTAZIONE
Presenti: 26
Votanti: 16
Favorevoli: 16
Astenuti: 10 (Bajocco, Breuvé, Cout, Dolchi, Mafrica, Millet,
Pascale, Tonino, Torrione e Viberti)
Il Consiglio approva.
PRESIDENTE
: Do lettura dell'articolo 2:
Articolo 2
(Norme finanziarie)
1.
L'onere complessivo di Lire 20 miliardi derivante
dall'applicazione della presente legge graverà sul capitolo 36400
"Spese per la costituzione del fondo di dotazione della FINAOSTA
S.p.A. per gli interventi in gestione speciale (L.R. 28.6. 1982, n.
16 artt. 5 e 9 e L.R. 19.6. 1984, n. 24)" del bilancio di
previsione della Regione per l'esercizio 1985.
2.
Alla copertura dell'onere di cui al comma
precedente si provvede mediante prelievo di pari somma dal capito
10 50150 "Fondo globale per il rifinanziamento di spese per
ulteriori programmi di sviluppo (Spese di investimento)" del
bilancio della Regione per l'esercizio 1985 utilizzando interamente
lo stanziamento ivi previsto per gli interventi nel settore
industriale.
PRESIDENTE
: Se nessuno chiede la parola, metto in
approvazione l'articolo 2 testé letto:
ESITO DELLA VOTAZIONE
Presenti: 26
Votanti: 16
Favorevoli: 16
Astenuti: 10 (Bajocco, Breuvé, Cout, Dolchi, Mafrica, Millet,
Pascale, Tonino, Torrione e Viberti)
Il Consiglio approva.
PRESIDENTE
: Do lettura dell'articolo 3:
Articolo 3
(Variazioni al bilancio di previsione)
1. Al bilancio di previsione della Regione per l'esercizio
1985 sono apportate le seguenti variazioni:
PARTE SPESA
Variazione in diminuzione:
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 20.000.000.000
Variazione in aumento:
Cap. 36400 "Spese per la costituzione del fondo di dotazione
della FINAOSTA S.p.A. per gli interventi della gestione speciale
(L.R. 28.6.1982, n. 16 artt. 5 e 9 e L.R. 19.6.1984, n.24)"
£. 20.000.000.000
PRESIDENTE
: Se nessuno chiede la parola, metto in
approvazione l'articolo 3 testé letto:
ESITO DELLA VOTAZIONE
Presenti: 29
Votanti: 19
Favorevoli: 19
Astenuti: 10 (Bajocco, Breuvé, Cout, Dolchi, Mafrica, Millet,
Pascale, Tonino, Torrione e Viberti)
Il Consiglio approva.
PRESIDENTE
: Do lettura dell'articolo 4:
Articolo 4
(Dichiarazione d'urgenza)
1.
La presente legge è dichiarata urgente ai sensi del
terzo comma dell'art. 31 dello statuto speciale ed entrerà in
vigore il giorno successivo a quello della sua pubblicazione nel
Bollettino Ufficiale della Regi ne.
2.
E' fatto obbligo a chiunque spetti di osservarla e
di farla osservare come legge della Regione Valle d'Aosta.
PRESIDENTE
: Se nessuno chiede la parola, metto in
approvazione l'articolo 4 testé letto:
ESITO DELLA VOTAZIONE
Presenti: 29
Votanti: 19
Favorevoli: 19
Astenuti: 10 (Bajocco, Breuvé, Cout, Dolchi, Mafrica, Millet,
Pascale, Tonino, Torrione e Viberti)
Il Consiglio approva.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 21
Favorevoli: 19
Contrari: 2
Astenuti: 10 (Bajocco, Breuvé, Cout, Dolchi, Mafrica, Millet,
Pascale, Tonino, Torrione e Viberti)
Il Consiglio approva.
