Classificazione
BENI CULTURALI
Interventi vari


Resoconto integrale del dibattito dell'aula
Oggetto del Consiglio n. 1302 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1302/X Approvazione del programma lavori di
competenza della Sovrintendenza regionale per i beni culturali per
l'anno 1995 con riferimento al triennio 1995/97.
Deliberazione Il Consiglio
Visto il Programma dei Lavori di competenza della Sovrintendenza
regionale per i Beni Culturali per l'anno 1995 con riferimento al
triennio 1995/1997;
Richiamata la legge regionale 7 dicembre 1989 n. 66, articolo 1
lettera h);
Visto il parere favorevole rilasciato dal Sovrintendente ai Beni
Culturali e Ambientali dell'Assessorato al Turismo, Sport e Beni
Culturali ai sensi del combinato disposto dell'articolo 72 della
legge regionale n 3/1956 e successive modificazioni e dell'articolo
21 della legge regionale 18/1980 e successive modificazioni, in
ordine alla legittimità della presente deliberazione;
Visto il parere della V Commissione Consiliare permanente;
Delibera
1) di approvare in via di massima il programma di opere di
pubblica utilità per l'anno 1995, con riferimento al triennio
1995/1997, allegato alla presente deliberazione, di competenza
della Sovrintendenza regionale per i Beni Culturali per un importo
di spesa complessivo di lire 7.320.000.000
(settemiliarditrecentoventimilioni), IVA inclusa;
2) di delegare la Giunta regionale ad assumere, per le opere
elencate, le decisioni relative all'approvazione dei progetti,
all'appalto e all'esecuzione dei lavori, all'approvazione dei
finanziamenti ed alla liquidazione delle spese nei limiti degli
stanziamenti recati dai corrispondenti capitoli di bilancio;
3) di autorizzare la Giunta regionale a derogare all'ordine di
priorità delle opere, quale indicato nelle tabelle di programma,
nei casi in cui motivi tecnici e di opportunità lo rendano
necessario;
4) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8 lettera b) del decreto legislativo 22
aprile 1994, n. 320.
Programma lavori
(...omissis...)
Presidente Ha chiesto la parola il Consigliere Collé.
Collé (PpVA) Solo per sapere per quanto riguarda questi lavori,
se è intendimento della Giunta appaltarli completamente, oppure se
- come avveniva in passato - l'Amministrazione intende servirsi di
personale assunto direttamente dall'Amministrazione. Personale che
mi risulta, almeno in parte, essere a casa da parecchio tempo.
Presidente Ha chiesto la parola il Consigliere Dujany.
Dujany (PVA) Vorrei anch'io porre una domanda all'Assessore
competente. Da una parte, prendo atto con soddisfazione
dell'inserimento dell'intervento sul tetto del Castello Gamba di
Châtillon, dall'altra parte vorrei sapere a che punto è lo stato
dei lavori del Castello di Ussel, presso il quale i lavori sono in
corso da alcuni anni. Fra l'altro da mesi, se non da circa un anno,
staziona una gru proprio nei pressi del Castello stesso. Vorrei
capire qual è la situazione in termini di ultimazione dei lavori e
in termini anche di costi della pubblica amministrazione, con
riferimento alla presenza di questa gru.
Presidente Ha chiesto la parola il Consigliere Borre.
Borre (UV) Anch'io per chiedere una informazione all'Assessore
per quanto riguarda l'area di Saint-Martin. Non voglio fare il
consigliere di zona, ma visto che quell'area riveste un'importanza
non indifferente sia per la zona di Saint-Martin che per la città
di Aosta, e visto che da anni attendiamo una risposta, vorrei
capire se si sta muovendo qualcosa.
Presidente Ha chiesto la parola il Consigliere Parisi.
Parisi (VAP) Ho guardato questo programma e mi sembra che ci sia
una grande frantumazione di interventi. Sappiamo che vi sono delle
opere che sono iniziate parecchi anni fa e che sono rimaste quasi
tutte incompiute. Allora la domanda che vorrei fare è questa: non
sarebbe più utile fare un programma di intervento per un
determinato castello, o un determinato monumento, e portarlo a
compimento, in modo da poter usufruire gli spazi in termini di
turismo, di cultura, eccetera?
Abbiamo una serie di monumenti che sono non utilizzati, e lo
stesso vale per gli scavi. L'Assessore scuote la testa, forse sono
in errore io, però faccio degli esempi: il Castello di Quart, il
Castello di Aymavilles, altri interventi, il Teatro romano stesso,
che vedo adesso incluso nell'elenco. Da quelli che sono gli
interventi programmati mi sembra che anche per quanto riguarda gli
scavi vi sia una serie di scavi iniziati, che rimangono lì per anni
incompiuti.
Faceva l'esempio adesso il Consigliere Borre per quanto riguarda
Saint-Martin, anche se questo è un caso a sé trattandosi di una
grande opera e di un grande intervento; però ci sono altre opere
che sicuramente sono rimaste incompiute. Pertanto non so se non sia
il caso di rivedere l'impostazione sugli interventi che dovranno
essere fatti, proprio per dare la possibilità di ultimare queste
opere ed assegnarle alla loro utilizzazione, perché così mi sembra
che ci troviamo altrimenti con una serie di interventi che non
verranno mai ultimati.
Presidente Ha chiesto la parola il Consigliere Chiarello.
Chiarello (RC) Mi ha anticipato Parisi; anch'io ho scorso un po'
i dati e i numeri di questi interventi previsti, abbiamo - forse
malauguratamente - all'inizio del funzionamento della III
Commissione fatto un giro per vedere i vari castelli e vedo che non
ci sono finanziamenti riguardanti la conclusione dei lavori su
questi castelli, ad esempio il Castello di Quart. Vorrei capire
dall'Assessore a che punto sono i lavori, dal momento che non sono
previsti dei finanziamenti in questo programma lavori.
Presidente Se nessuno intende chiedere la parola, dichiaro
chiusa la discussione generale.
Ha chiesto la parola l'Assessore al turismo, sport e beni
culturali, Agnesod.
Agnesod (UV) Anzitutto occorre tenere in considerazione la
filosofia che è stata applicata per la stesura di questo piano.
Cioè, una serie di interventi non sono stati elencati per caso, ma
- compatibilmente con le disponibilità finanziarie che ci sono -
seguono la logica di portare a soluzione quei problemi che si
trascinano ormai da anni e che rendono i monumenti stessi non
fruibili da parecchio tempo. Voglio andare a citare il caso della
Cattedrale, dove è prevista la passerella per visite affreschi
sottotetto, il restauro della facciata a sud, lo scavo del Chiostro
- a compimento - e la sistemazione scavi con restauro dell'affresco
della facciata; in questo modo finalizziamo questo tipo di utilizzo
della Cattedrale, che è un monumento di altissimo livello dal punto
di vista culturale, per poterlo poi rendere fruibile e averne un
ritorno di immagine, anche dal punto di vista turistico.
Poi abbiamo il restauro di alcune opere, ad esempio il restauro
del campanile di La Thuile, che è un intervento che è stato fatto
alcuni anni fa per la conservazione statica della struttura: era
stato imbragato con delle fasciature di cemento armato, che però
rendono brutto l'aspetto estetico del monumento, quindi si prevede
l'intervento con iniezione di cemento all'interno, con delle barre
di ferro, per sistemarlo.
Abbiamo inserito il tetto del Castello Gamba, proprio per la
necessità di intervenire su questo edificio che si sta rovinando; è
previsto l'allestimento del museo archeologico, ed anche questa è
un'opera che da anni si trascina e merita di essere portata a
conclusione; per quanto riguarda il Teatro romano abbiamo previsto
l'ultimazione dello scavo del lato occidentale, sistemazione
dell'area con una nuova definizione dei percorsi di visita, e il
consolidamento della facciata e rifacimento del ponteggio.
Ancora, abbiamo previsto la sistemazione del Foro e del
Criptoportico forense; abbiamo avuto adesso la consegna del
progetto e pensiamo di riuscire ad iniziare i lavori entro il
corrente anno 1995. É prevista la sistemazione della necropoli di
Vollein; è inserito il progetto di sistemazione dell'area
megalitica di Saint-Martin.
Questi sono i punti più importanti, su cui questo piano si è
indirizzato. Quindi non abbiamo potuto fare tutto, sono cosciente
anch'io che esistono altri interventi da fare, però bisogna andare
ad intervenire compatibilmente con quelle che sono le nostre
disponibilità finanziarie. Quindi abbiamo fatto la scelta di
intervenire sul Criptoportico, sulla necropoli di Vollein e per
quanto riguarda la sistemazione dell'area di Saint-Martin.
Per l'area di Saint-Martin abbiamo iniziato a valutare il
progetto Valletti, che è quello che ha vinto l'appalto-concorso
alcuni anni fa.
É un progetto datato però, per cui in questo momento si è
ravvisata con lo stesso progettista la necessità di procedere ad
un'articolazione del progetto stesso, in modo da renderlo più
leggero ed anche più vantaggioso per l'Amministrazione regionale,
perché i costi non sono proporzionati con quelli che erano in quel
momento. Teniamo conto che il progetto è di alcuni anni fa, per cui
saranno sempre dei costi abbastanza elevati, ma non proporzionati a
quelli che erano all'inizio. Abbiamo messo in piedi una commissione
interna dell'Assessorato, siamo in attesa di inserirvi anche
l'Assessore competente del Comune di Aosta ad elezioni ultimate,
per arrivare entro la fine dell'anno alla definizione del progetto
per poter partire nel 1996 con i lavori.
Per quanto riguarda il personale, il progetto obiettivo degli
scavatori qualificati che abbiamo assunto lo scorso anno va ad
esaurimento nel mese di maggio; ci saranno dei problemi, però devo
dire che questi operai erano a supporto delle imprese, cioè i
lavori li facevano le imprese e gli operai andavano sul posto. Fra
l'altro lavorano bene: questi cinque operai che abbiamo assunto con
il progetto obiettivo lo scorso anno hanno reso tantissimo, hanno
lavorato sugli scavi di salvataggio, che sono quelli che vengono
fatti dalla Digrava, dalla SIP, dall'ENEL, e che vengono fuori un
po' dappertutto ad Aosta in funzione della necessità di procedere
ai lavori per la sistemazione di queste opere di primaria
importanza, quali telefono, luce e gas. Però questo non ha niente a
che vedere con l'appalto, perché l'appalto di questi interventi
previsti nel piano deve essere per forza fatto con personale
esterno, con ditte.
Per il Castello di Ussel siamo all'ultimo appalto, quindi siamo
in fase conclusiva. Non lo abbiamo messo nel piano perché è già
concluso. La gru non è cosa che ci interessa.
Per rispondere di nuovo all'osservazione di Parisi, non mi pare
che ci sia questa frantumazione degli interventi; alcuni sono
interventi indispensabili per l'urgenza stessa che rappresentano,
altri invece seguono la logica di portare a conclusione degli scavi
aperti da anni, che hanno bisogno di essere conclusi per poter
rendere fruibili da parte dei turisti i monumenti.
Presidente Ha chiesto la parola il Consigliere Collé, per
dichiarazione di voto.
Collé (PpVA) Se abbiamo capito bene, per tutta queste serie di
lavori verranno fatti degli appalti e non ci sarà più l'esperienza,
che è stata portata avanti fino all'anno scorso, di assumere
direttamente del personale.
Presidente Pongo in votazione la delibera in oggetto.
Presenti: 28
Votanti e favorevoli: 25
Astenuti: 3 (Collé, Marguerettaz e Tibaldi)
Il Consiglio approva
