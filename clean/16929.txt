Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 241 del 25 novembre 1998 - Resoconto
SÉANCE DU 25 NOVEMBRE 1998 (MATIN)
OGGETTO N. 241/XI Proposta di realizzazione di un parco di
divertimento in Comune di Sarre. (Interpellanza)
Interpellanza Appreso dagli organi di informazione che, da parte
di proprietari di un area di 60 mila metri quadrati in Comune di
Sarre, è stata prospettata l'idea di creare una sorta di
"Disneyland valdostana" ossia un mega parco di divertimento;
Tenuto conto che tale progetto prevederebbe l'insediamento, tra
l'altro, di un ostello della gioventù, di un teatro all'aperto, di
ristoranti ecc…. che darebbero
occupazione a circa 200 persone;
Sottolineate le dichiarazioni del sindaco di Sarre che definisce
la proposta interessante e non esclude il coinvolgimento degli enti
pubblici;
i sottoscritti Consiglieri regionali
Interpellano
la Giunta regionale per sapere:
1) se è a conoscenza di tale proposta e se vi sono dei contatti
a questo riguardo con il Comune di Sarre;
2) se ritiene possibile la realizzazione del parco divertimento
in Loc. Arensod nel Comune di Sarre;
3) se e in che modo possa esserci il coinvolgimento degli Enti
Pubblici.
F.to: Collé - Comé - Viérin M.
Président La parole au Conseiller Collé.
Collé (Aut) Abbiamo presentato quest'iniziativa per sapere se
eventualmente da parte della Giunta regionale vi fossero ulteriori
delucidazioni in merito ad un articolo apparso su un quotidiano
locale dove si andava ad ipotizzare la creazione di un parco
divertimenti in Comune di Sarre.
Perché abbiamo voluto portare questo problema all'attenzione del
Consiglio? Perché nelle dichiarazioni fatte dal Sindaco di Sarre
non si esclude il coinvolgimento degli enti pubblici, quindi ci
sembrava giusto portare questo problema in Consiglio per capire se
vi erano già da parte del Governo regionale delle prese di
posizione e in che senso andassero.
Da quello che abbiamo potuto leggere sembra che questo progetto
possa essere un progetto interessante, un progetto che darebbe
circa 200 posti di lavoro e, visto il momento che stiamo vivendo in
Valle d'Aosta, credo che non siano da buttare via.
Naturalmente gli investimenti non sono di bassa entità, credo
che si parli di diversi miliardi, quindi sicuramente si deve porre
tutta l'attenzione necessaria per capire se possa essere un
progetto interessante, un progetto che da un punto di vista
economico possa dare i suoi frutti e se può essere realizzato nella
zona indicata nell'articolo apparso qualche mese fa.
Si fa anche menzione in quest'articolo che la Giunta comunale
avrebbe chiesto a coloro che hanno proposto il sorgere di questo
progetto di fare un'indagine di mercato per verificare se il bacino
della Valle d'Aosta può supportare da una parte e se dall'altra può
essere effettivamente economica la realizzazione di tale
progetto.
Aspettiamo le risposte dell'Assessore per capire se esiste già
qualcosa di concreto che vada nella direzione della realizzazione
di questo progetto, se vi sono stati dei contatti con
l'Amministrazione comunale e quale coinvolgimento degli enti
pubblici si ritiene portare avanti con questo progetto.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) L'argomento oggetto dell'interpellanza ha avuto una
certa risonanza sui mezzi di informazione locali, ma non è mai
stato oggetto di alcuna comunicazione al nostro Assessorato per cui
a tutt'oggi non disponiamo di elementi sufficienti per dare una
qualsiasi valutazione sia in ordine alla serietà della proposta o
alla fattibilità tecnica della stessa e soprattutto non siamo in
grado di dare valutazioni di tipo economico-finanziario di
un'iniziativa di tal genere.
Può tuttavia essere interessante rammentare che all'inizio del
1996 il Servizio studi ed assistenza alle imprese della Finaosta
aveva elaborato una serie di proposte a livello di semplice bozza
di discussione per lo sfruttamento dell'area di Chavonne o in
chiave salutista, creazione di una "beauty-farm", o in chiave di
divertimento, che è un po' l'oggetto della proposta, con la
realizzazione di un parco al coperto con attrazioni
tecnologicamente all'avanguardia e quest'ultima alternativa
sembrava essere quella maggiormente interessante. Fra l'altro una
bozza di questo Studio, se il Consigliere lo riterrà opportuno,
gliela potrò far pervenire.
Qualora l'iniziativa venga ritenuta valida dopo i dovuti
approfondimenti, sotto il profilo delle possibili modalità di
intervento regionale per il sostegno di un tal genere di proposta
l'attuale normativa non prevede alcun tipo di incentivo a favore di
privati, mentre potrebbe a priori non escludersi completamente un
sostegno ad un'amministrazione locale utilizzando sia pure con
qualche forzatura la legge regionale in materia di infrastrutture
sportive e ricreative che peraltro risulta vincolata al contesto
della finanza locale.
Président La parole au Conseiller Collé.
Collé (Aut) L'Assessore è stato molto breve. Mi rendo conto che,
non avendo avuto, da quello che abbiamo potuto capire,
comunicazioni, non avendo avuto neanche dei pourparlers con
l'Amministrazione comunale di Sarre, non poteva dirmi altro.
Mi fa specie però, Assessore, che avendo lei in mano uno Studio
di Finaosta che risale agli anni 1996, forse un qualcosa in più
poteva dirci. Se uno Studio è stato fatto, credo che si possa
affermare che in quella zona è possibile realizzare un qualcosa che
vada in questa direzione anche se poco fa lei mi ha detto che, per
quanto riguardava la fattibilità, non poteva darmi risposta in
quanto, non avendo documentazione ufficiale, non poteva farlo.
Al di là di questa risposta che per certi versi mi sembra anche
un po' contraddittoria perché se l'amministrazione pubblica ha in
mano questo Studio, un qualcosa in più si poteva dire, per quanto
riguarda i sostegni mi pare di capire sulla base di quello che ha
detto lei che questi privati, qualora realizzassero questo
progetto, non potrebbero avere incentivi, ma viceversa li potrebbe
avere il Comune di Sarre nel momento in cui questo Comune
partecipasse a questo progetto.
Noi prendiamo atto di quanto lei ha detto, le chiedo se può
farmi avere copia dello Studio di cui ha parlato e poi
eventualmente torneremo su questo problema.
