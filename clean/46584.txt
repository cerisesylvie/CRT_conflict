Classificazione
AGRICOLTURA
ASSISTENZA SOCIALE



Oggetto del Consiglio n. 2992 del 23 novembre 2023 - Resoconto
OGGETTO N. 2992/XVI - Interrogazione: "Prestazioni fornite
nell'ambito dei Progetti di Inclusione Attiva del personale
qualificato come 'bracciante agricolo'".
Sammaritani (Presidente) -
Passiamo al punto n. 61
all'ordine del giorno.
Risponde per il Governo l'assessore Bertschy.
Bertschy (AV-VdA Unie) -
La segnalazione era pervenuta
anche ai nostri uffici, devo dire che anche il collega Cretier
aveva chiesto informazioni al riguardo di quest'inquadramento.
I PIA sono in corso di riorganizzazione, abbiamo inserito, come
politiche del lavoro, una parte d'attività sperimentale allargando
i settori di utilizzo di questo strumento di politica attiva, con
l'obiettivo di andare a dare possibilità di formazione a più
persone e in settori nuovi.
Al momento sui PIA sperimentali sono state assunte 65 persone di
cui 49 donne.
L'interrogazione chiede "Se tale inquadramento, le relative
mansioni e la tutela contrattuale corrispondono alle prestazioni
fornite dal personale interessato e se questo sia in linea da
quanto previsto dai PIA".
L'accordo che regolamenta il contratto di lavoro dei PIA è un
contratto regionale per i lavori occupati in progetti sociali e al
momento definisce come unico profilo di classificazione l'operaio
occupato nei lavori di utilità sociale.
Nell'accordo viene regolamentato il trattamento economico, le
tutele in materia di malattia, i congedi e gli infortuni. Per
quello che non è regolamentato nell'accordo, valgono le norme del
vigente contratto nazionale del lavoro delle cooperative
attuatrici: contratto collettivo regionale titolo 1 articolo 1
paragrafo II.
Alcuni di questi progetti, come dicevo, prevedono mansioni
nuove, quali ad esempio l'attività di supporto al personale
scolastico, delle biblioteche e supporto alla microcomunità; queste
vanno inquadrate per quello che il PIA si propone di fare, che è
fare della formazione e, ovviamente, non vengono inquadrati come il
personale ATA inquadrato nelle scuole; sono altre attività, tant'è
vero che sono affiancati in stretta supervisione degli operatori
degli enti ospitanti delle cooperative attuatrici.
Agli uffici risulta - ma ovviamente è in corso ancora una
valutazione su tutti i contratti - che nel contratto che è stato
stipulato siano previste queste mansioni; da quello che mi è stato
detto dagli uffici, una cooperativa le sta meglio specificando. Il
problema dell'inquadramento è dovuto al Sistema informativo Lavoro
che prevede, al momento, come unica classificazione dell'operaio
occupato nei lavori di utilità sociale questa definizione.
Per concludere, è in corso una valutazione, insieme alle forze
sociali - ed è uno dei progetti d'alleanza per lavoro di qualità -
per andare a ridefinire quest'accordo e allargarlo a queste nuove
possibilità, che intendiamo rendere strutturali, e, da parte
nostra, c'è l'intenzione di migliorare l'accordo attuale e
soprattutto di mettere in condizioni tutti i lavoratori di essere
inseriti in questo strumento di politica attiva, ma soprattutto di
vedere migliorato nell'insieme il sistema che lo supporta.
È per questo che abbiamo chiesto alle forze sociali di lavorare
alla ridefinizione di un accordo in linea con l'attualizzazione del
servizio.
Presidente -
Per la replica, la parola al consigliere
Manfrin.
Manfrin (LEGA VDA) -
Sappiamo, ovviamente per interposta
persona, perché le stesse persone che ci hanno segnalato il
problema ci hanno fatto un po' una cronistoria di quello che è
accaduto.
In prima battuta, lei ha detto che non sa qual è stato
l'inquadramento o non lo conosce alla perfezione, io poi se vuole
le fornirò il contratto, con le specifiche, che è stato stipulato
con queste persone che sono state assunte per fare sostanzialmente
il lavoro del personale ATA, cioè, all'interno delle scuole, quelli
che una volta si chiamavano i "Bidelli" che non si può più dire;
quindi personale ATA, le persone che stanno a supporto del
personale docente.
Queste persone che sono a supporto del personale docente firmano
un contratto dove gli viene detto: "È questo, o firmi o non
lavori". Poi vanno a vedere e la qualifica è "Bracciante agricolo"
e si chiedono: "Ma come? Io lavoro dentro una scuola e faccio il
bracciante agricolo? Vediamo un po' quali sono le mie
mansioni?".
C'è scritto, "Cura e manutenzione del paesaggio, inclusi i
parchi, giardini e aiuole".
Una serie di persone mi dice: "Ma in questa scuola non c'è
neanche un'aiuola, ma io che cosa devo fare? Mi dicono di fare
tutt'altro". Effettivamente il problema sorge e si pone, anche per
l'inquadramento, rispetto a quello che c'è scritto di operaio.
Il dubbio appunto sovviene e si dice: "Ma come hanno potuto
assumere queste persone e metterle a svolgere queste mansioni?". La
cosa interessante è stata che, quando ci è stato segnalato, abbiamo
depositato l'iniziativa.
Quando abbiamo depositato l'iniziativa, le stesse caritatevoli
cooperative che hanno sempre una grande attenzione verso il sociale
e che immagino che quest'inquadramento l'abbiano messo perché
sicuramente era forse la qualifica e il lavoro che individuavano
come meglio potevano per queste persone, o forse perché era la
qualifica che gli costava meno, non lo so, probabilmente
sicuramente la prima e non certo la seconda... ma rispetto a questa
qualifica, vanno dalle persone che fanno queste segnalazioni e gli
dicono: "Guardate che abbiamo ricevuto le vostre pressioni
politiche - perché immaginiamo che siate voi - guardate che potete
fare quello che volete ma tanto le cose non cambiano. Voi operai
eravate e operai restate", come dire tanto scampo non c'è, questo è
quello che è se volete, sennò licenziatevi.
Poi man mano che ci si avvicinava al Consiglio - lei sa che la
scadenza dei contratti era appena prima di questo Consiglio - c'è
stato un ammorbidimento di queste posizioni, "No no, settimana
prossima ci vediamo perché modifichiamo, verrete inquadrati come
supporto al personale".
Evidentemente ci deve essere stata un'azione di cui ovviamente
io la ringrazio, Assessore, ma credo che anche loro si siano resi
conto che sarebbero partiti una serie di ricorsi (probabilmente
anche da parte dei sindacati) che non è che gli avrebbero fatto del
bene.
Io non posso che ringraziare per la risposta, augurandomi che
prima possibile si arrivi a una definizione, anche perché le
tutele, per chi ha quest'altro inquadramento, sono diverse rispetto
a chi fa l'operaio e il bracciante agricolo; anche lo stipendio è
diverso - lo dico a beneficio d'inventario - parliamo di un lordo,
per 32 ore di lavoro settimanale, di 892 euro lordi.
Accogliamo positivamente questa notizia, ci auguriamo che accada
al più presto possibile anche perché, come giustamente lei ha
ricordato, abbiamo evidenziato anche all'interno del testo che c'è
la possibilità di fare della sperimentazione, in modalità
innovative, di realizzazioni di PIA nelle quali rientra proprio la
fattispecie di cui lei ha parlato, quindi proprio sulla base di
questo c'è una disciplina che consente anche delle professioni
diverse.
Noi ci auguriamo che si arrivi al più presto possibile a una
definizione di contratti diversi e ci auguriamo che nessun'altra
cooperativa si sbagli o faccia la furba (ma sicuramente si sbagli)
nel fare i contratti in futuro.
