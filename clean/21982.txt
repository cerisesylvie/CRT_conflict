Classificazione
ASSISTENZA SOCIALE
Invalidi civili



Oggetto del Consiglio n. 1681 del 21 dicembre 2005 - Resoconto
OGGETTO N. 1681/XII - Composizione delle Commissioni mediche per
l'accertamento dell'invalidità civile. (Interpellanza)
Interpellanza
Preso atto che sono stati recentemente rinominati i membri
delle Commissioni mediche collegiali per l'accertamento di
invalidità civile della Valle d'Aosta;
Preso atto, altresì, che non tutti i medici sono stati
rinominati e che non se ne conoscerebbero le motivazioni;
la sottoscritta Consigliera regionale
Interpella
l'Assessore competente per sapere:
1) quanti medici non sono stati rinominati nelle Commissioni
mediche collegiali per l'accertamento dell'invalidità
civile;
2) se si conoscono, o se si intendono verificare, i motivi
per cui non si sia proceduto alla rinomina di detti medici.
F.to: Squarzino Secondina
Presidente - La Consigliera Squarzino Secondina dà
l'interpellanza per illustrata.
La parola all'Assessore alla sanità, salute e politiche sociali,
Fosson.
Fosson (UV) - Devo ringraziare la collega Squarzino per questa
interpellanza, non perché a Natale bisogna cercare di essere più
buoni, ma perché questa interpellanza mi dà la possibilità di
esprimere pubblicamente le motivazioni di una scelta, che non avevo
rese pubbliche, ma solo per un rispetto delle persone che erano
implicate; quindi la ringrazio, perché mi dà possibilità di rendere
pubbliche le motivazioni di questa scelta.
È chiaro che quando si cambia, almeno nella nostra intenzione,
c'è il desiderio di migliorare, questo penso sia un'onestà
riconoscerlo, cioè cambiare non per punire qualcuno, ma per
migliorare un servizio che è reso ai cittadini. In questo caso è
chiaro che le lamentele, i problemi sui tempi di attesa per le
commissioni di invalidità sono noti a tutti, in particolare sulla
commissione che opera qui, ad Aosta, che deve verificare tutti i
casi di invalidità, di introduzione alla legge n. 68, sui non
vedenti... Di fronte a questa esigenza qualcosa poteva essere
migliorato, non per responsabilità solo di qualcuno, ma poteva
essere migliorato come servizio, ed è per questo che abbiamo inteso
cambiare la composizione di questa commissione.
Per la nomina dei componenti la normativa regionale si rifà alla
legge n. 11/1999, che richiede la presentazione dei requisiti, il
giudizio in base a questi requisiti e - aggiungo io - anche
rispetto alla disponibilità. Questa era stata la norma che aveva
sempre disciplinato in precedenza la scelta di questa commissione,
cioè questa commissione nel tempo era sempre stata scelta secondo
questi criteri e questi criteri non sono stati mutati. Questa norma
non dà sicuramente il diritto alla riconferma a chi era già
presente lì, ma permette una valutazione dei requisiti e della
disponibilità.
In funzione del desiderio di migliorare un servizio in questa
commissione per i tempi di attesa, per i requisiti e per la
disponibilità, abbiamo cambiato diversi membri. Il Presidente non è
più Curto Albino, ma è stato sostituito dal dott. Antonietti
Flavio; il Presidente, ricordo, deve essere specialista in medicina
legale e deve avere una grande esperienza per quanto riguarda tutte
le procedure assicurative... caratteristiche che il dott.
Antonietti possiede. Il dott. Curto non è più Presidente, ma passa
ad essere invece uno dei membri della commissione. Ha invece
rinunciato il dott. Carnevalis, perché in rapporto a questo
desiderio che avevamo di un maggiore numero di verifiche, quindi di
una maggiore disponibilità, non ha più dato la sua adesione, così
il dott. Doveri Giulio non è più membro supplente, come era prima,
ma è sostituito dal dott. Verani Dario. Anche il dott.
Pesenti-Campagnoni, che nella precedente formazione aveva un altro
incarico - Direttore sanitario - e che nel frattempo è diventato
responsabile del Pronto Soccorso e di tutto il Dipartimento di
emergenza - quindi è passato da un ruolo organizzativo a un ruolo
clinico, ruolo molto più attivo - è stato sostituito dal Direttore
sanitario attuale, cioè il dott. Ponzetti.
Oltre a queste informazioni però, di fronte alla sua
interpellanza per correttezza bisogna renderne pubbliche altre,
anche per dimostrare che le motivazioni c'erano, che non era una
scelta personale... le leggo quanto mi scrive il Direttore del
Servizio invalidi, questo è scritto, non è una mia considerazione:
"Con riferimento all'oggetto, si comunica che agli atti di
questo uffici risulta che la Commissione medica collegiale per
l'accertamento dell'invalidità civile, denominata "Aosta 3", di cui
il dott. Pesenti è stato membro effettivo fino al 28 agosto 2005,
ha effettuato dal'1° gennaio 2002 al 30 giugno 2005 n. 181 sedute,
di cui n. 26 domiciliari. Il dott. Massimo Pesenti-Campagnoni non
ha mai dato la propria disponibilità per effettuare le visite
domiciliari..."
(rileggo quanto è scritto a firma del Direttore
dei Servizi invalidi:
"Il dott. Massimo Pesenti-Campagnoni non
ha mai dato la propria disponibilità per effettuare le visite
domiciliari... "In data 11 gennaio 2002 questo ufficio, dopo aver
effettuato un controllo, si è visto costretto ad inviare ovviamente
a tutte le commissioni mediche la lettera che si allega alla
precedente".
E la lettera dice:
"l'analisi dei dati
concernenti l'attività complessiva dell'Ufficio invalidi..., come
di seguito individuati, dice di aumentare il numero dei pazienti
visti a 15 soggetti"
, e al punto d) dice:
"le visite
domiciliari ritenute necessarie dovranno essere effettuate da tutte
le commissioni e da tutti i membri".
È un po' difficile giustificare che in una commissione alcuni di
questi membri non sia disponibile a fare le visite domiciliari; le
visite domiciliari risolvono dei grandi problemi di attesa, di
trasporto di invalidi, quindi sono - come ribadisce questa lettera
- un compito fondamentale dei membri delle commissioni. È chiaro
che quando c'è un membro di una commissione che non si presta, come
riferito dal direttore del servizio, per le visite domiciliari e
tutti gli altri membri invece sono disponibili, l'attività delle
domiciliari risulta penalizzata. Ripeto: la lettera dice che il
dott. Massimo Pesenti-Campagnoni non ha mai dato la propria
disponibilità per effettuare le visite domiciliari.
Aggiungo ancora che la nuova commissione in servizio da agosto
ha già effettuato diverse visite domiciliari con tutto il suo
organico. Penso comunque che sia stravagante che un professionista
- che prima aveva un ruolo, e che adesso ha un ruolo estremamente
più importante dal punto di vista sanitario di responsabilità
diretta - dia una disponibilità avendo comunque in passato
dimostrato un'indisponibilità documentata nel tempo, una mancanza
di disponibilità per le visite domiciliari. Penso che se non era
disponibile prima, quando comunque aveva un incarico di tipo
organizzativo, adesso, a maggior ragione, credo che con il nuovo
incarico che ha e con la non disponibilità, del passato, a visite
che sono estremamente importanti per la funzione della commissione,
sia quanto meno stravagante che abbia voluto essere di nuovo in una
commissione, la quale probabilmente non poteva averlo per il tempo
necessario.
Ieri il collega Curtaz ha dato un segnale, parlando di onestà
dei ruoli; mi sembra che di fronte a questo problema i dati che ho
fornito offrano un'obiettività alle scelte fatte, su questo penso
che, se c'è una correttezza, bisognerebbe riconoscere che dai dati
le scelte mi sembrano più che giustificate e motivate.
Presidente - La parola alla Consigliera Squarzino Secondina.
Squarzino (Arc-VA) - Io credo che qualunque scelta, quando viene
fatta, deve essere motivata, ma anche per iscritto. Credo che le
motivazioni con cui un'amministrazione, qualunque essa sia, decide
qualcosa, queste motivazioni debbano essere scritte e documentate e
presentate anche agli interessati. Nell'atto definitivo con cui si
nomina o si decide di non nominare qualcuno, bisogna chiaramente
esprimere le motivazioni, altrimenti - come sa l'Assessore - si
rischia di ricorrere al TAR e di fatto questo è avvenuto.
Aspettiamo il TAR, per vedere se il principio della trasparenza
nelle procedure è ancora un principio che anche questa
Amministrazione dovrebbe rispettare.
