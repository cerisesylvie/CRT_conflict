Classificazione
ENTI LOCALI



Oggetto del Consiglio n. 1048 del 18 novembre 2021 - Resoconto
OGGETTO N. 1048/XVI - Interpellanza: "Contributo della
Regione Valle d'Aosta alla definizione della nuova legge a favore
delle aree montane annunciata dal Ministro per gli Affari regionali
e le Autonomie".
Bertin (Presidente) -
Punto n. 29. Per l'illustrazione
Consigliere Aggravi.
Aggravi (LEGA VDA) -
Alla fine di ottobre, il Ministro
Gelmini - e prendo da notizie di stampa - ha annunciato la
necessità, l'urgenza di dare al Paese un nuovo strumento normativo,
uno strumento che vada ad aggiornare, o potenziare, quella che è
già la regolamentazione nazionale in materia di montagna.
In particolare, in una sua dichiarazione il Ministro - o la
Ministra o il "Ministr", come dice qualcuno - annunciava, appunto,
l'urgenza di dare al Paese questo nuovo strumento "in grado di
attualizzare e massimizzare la capacità dello stato di supportare i
processi di crescita endogeni propri dei territori montani" e poi
annunciava il fatto che questa legge sarebbe comunque nata da un
rapporto di collaborazione tra Ministeri, associazioni, studiosi,
stakeholder, l'Uncem, Conferenza delle Regioni, ANCI, UPI e il
resto del mondo.
Nelle sue dichiarazioni, veniva poi riportato un principio molto
interessante, ovvero il fatto che la marginalizzazione geografica
anche della montagna nella sostanza - perché poi sono grandi parole
ma poi dobbiamo sempre guardare alla sostanza - si sostanzia
nell'esclusione dalle economie di agglomerazione tipiche dei
contesti urbani e soprattutto anche da una marginalizzazione in
termini tecnologici perché - ne parliamo continuamente -
investimenti, trasporti, reti tecnologiche, è ovvio che hanno delle
difficoltà e hanno dei costi maggiori quando andiamo in contesti
geografici differenti da quelli della pianura, tutta una serie di
economie che ci sono e si creano in città è ovvio che nei contesti
montani in particolare non si possono avere.
A fronte di questo abbiamo anche letto le dichiarazioni
dell'Assessore, che tra l'altro ricopre un'importante figura,
quella di referente del coordinamento interregionale sulle
politiche della montagna e della conferenza delle Regioni e
Province autonome e in più, giustamente, ci ha anche ricordato che
è stato uno di coloro che hanno votato ai tempi la legge del 94, e,
giustamente, oltre a richiamare la necessità di un confronto
serrato con le Regioni e con gli stakeholders in generale della
montagna, ha fatto un richiamo ormai - l'abbiamo scoperto in
particolare durante il Covid - all'articolo 174 del trattato di
funzionamento Unione Europea, all'interno del quale si riconosce
anche la montagna come uno di quei territori marginalizzati per cui
si possono definire una serie di politiche che nei contesti più
generali - più urbani, per semplificare - sarebbero considerati
degli aiuti; è un bellissimo articolo in cui poi l'effettivo
utilizzo sappiamo che non è così semplice.
Ci sono poi due principi, che sono stati ripresi già in questo
primo dibattito e che lo stesso Assessore ha preso, uno è quello
delle risorse idroelettriche - ma ne abbiamo già parlato ieri con
il Presidente e con lei già altre volte e non ci voglio tornare -
ma c'è il discorso della fiscalità di vantaggio, che per la mia
persona ovviamente riveste una sorta di fascino e anche in altri, a
differenza di un bonus di vantaggio che è una cosa differente,
perché oggi va per la maggiore la bonus economy rispetto a tutta
una serie di possibilità.
Ma come spesso ci ricorda la realtà, la fiscalità di vantaggio
ha un costo perché con il fisco si dovrebbe andare a finanziare la
spesa utile ai cittadini, ovviamente se si toglie una quota dalle
entrate dell'ente pubblico, bisogna riadeguare la spesa e quindi
qualcuno dovrà pagare prima o poi questa fiscalità.
Sul chi paga, questo è uno dei misteri della vita e lo
vedremo.
Al di là di quello, però, al di là dei tanti annunci e poi
diciamo grazie anche al cambio di passo avuto con il Governo Draghi
la montagna è tornata finalmente nell'agenda, non solo politica ma
anche pratica dello Stato italiano, perché era da molto tempo che
non si parlava di montagna e soprattutto non si mettevano sul
tavolo dei soldi importanti dedicati, andiamo a chiedere quale sia
lo stato delle interlocuzioni con il Ministero degli Affari
regionali delle autonomie, nonché anche di altri organi e enti
coinvolti, uno tra tutti - visto tra l'altro che ricordavo che lei
è il referente del coordinamento interregionale delle politiche
della montagna - la conferenza delle Regioni e delle Province
autonome: che cosa si sta facendo?
Quale contributo il Governo regionale intende dare nell'ambito
del processo di definizione di questo futuro testo di legge sulla
montagna? E, in particolare vogliamo capire se già qualcosa è stato
presentato nelle deputate sedi.
In particolare se - con riferimento a questi contributi - sia
intenzione del Governo definire un processo di condivisione anche a
livello locale, perché sicuramente le associazioni che ho citato,
le rappresentante che ho citato, hanno una rappresentanza anche
valdostana in alcuni casi ma sicuramente, essendo piccoli e avendo
da sempre un'attenzione particolare alle piccole realtà - perché
essendo piccoli le conosciamo -  vogliamo capire se ci sarà o
è intenzione definire a sua volta un processo di condivisione o di
rappresentazione di contributi e anche magari un po' di posizioni
di sindacato - perché no, perché comunque abbiamo delle realtà che
hanno notevoli difficoltà - ad altri territori per poi alimentare
questi contributi all'interno, speriamo, di un processo che possa
essere il più condiviso possibile per la costruzione di una legge
che non sia
octroyée
e, soprattutto, visto che abbiamo
parlato di idroelettrico, sperando anche che si abbia un'attenzione
in più su quelle che saranno le modalità di applicazione e di
ribaltamento sui territori per evitare delle situazioni di
spiacevole concorrenza dove strumenti come, spesso ricordiamo, le
nostre norme di attuazione - che sono sicuramente strumenti rigidi,
validi e forti - hanno una limitazione: hanno un tempo di
produzione molto più lungo rispetto a delle semplici leggi di
applicazione.
Quindi quello forse merita un'attenzione maggiore perché
altrimenti rischiamo di avere un bellissimo strumento, un
bellissimo metodo di governo, che però, in realtà, per i tempi
della vita moderna, è molto, molto lungo e che un po' rischia anche
di metterci in difficoltà rispetto ad altre realtà molto più
agevoli, magari meno sicure come strumento ma sicuramente più
rapide nella loro attuazione.
Presidente -
Risponde l'assessore Caveri.
Caveri (VdA Unie) -
Ringrazio molto il collega Aggravi di
queste domande, partendo dal presupposto che ovviamente le
condizioni della montagna, o la politica per la montagna, sono uno
dei temi cardine della nostra autonomia, nel senso che i famosi
privilèges del duché d'Aoste derivavano dalle condizioni montane e
la stessa cosa si può dire con il decreto luogotenenziale del 45,
quando la situazione geografica della Valle è uno dei temi che
vengono evocati proprio per giustificare la nostra autonomia.
Io le racconterò la storia di questa legge Gelmini, perché credo
che sia abbastanza istruttiva di una visione centralistica che in
questo momento si evidenzia nei rapporti con le Regioni.
Con decreto della stessa Gelmini, il 10 giugno del 2021 nasce
questo tavolo tecnico-scientifico nel quale sostanzialmente le
Regioni non entrano, malgrado il fatto che uno dei temi fosse
quello del supporto e la definizione di una bozza di articolato
normativo per modificare quella legge sulla montagna del 1994 che,
purtroppo, è stata largamente disattesa rispetto alle speranze che
noi avevamo. La fregatura è stata che questa legge prevedeva
successivi decreti ministeriali che, come molto spesso nella storia
italiana, non sono poi mai stati emanati.
Per la Valle d'Aosta - un po' per caso, io immagino - entra a
far parte il professor Marco Alderighi dell'Università della Valle
d'Aosta, che si presenta da me dicendo: "Visto che tu hai studiato
a suo tempo questa tematica della montagna, come ci poniamo
rispetto a questo tavolo tecnico?".
Io mi sono limitato a dare al professor Alderighi questa
proposta di legge - che è stata presentata due volte dal Consiglio
regionale della Valle d'Aosta in Parlamento - che è: "Disposizioni
e misure per lo sviluppo, la tutela e la valorizzazione dei
territori di montagna"; l'ultima volta venne presentata alla Camera
dei Deputati nel novembre del 2009 ed era frutto di un lavoro molto
preciso che facemmo all'epoca della mia Presidenza con il
coinvolgimento di tutte le istanze di base della montagna, e io
ritengo, ancora oggi, che questo sia un testo interessante.
Il professor Alderighi in una sua memoria ha riversato in questo
comitato tecnico alcuni dei contenuti che - devo dire tristemente -
non sono stati presi molto in considerazione.
Il 12 settembre, le Università italiane si sono collegate dallo
Sky Way per un dibattito in presenza con un video messaggio del
ministro Gelmini. Io in quella occasione ho parlato e ho
sottolineato al Ministro come in un certo periodo, oramai con una
certa distanza dalla nascita di questo tavolo tecnico, ci fosse
stata una dimenticanza: non c'è stata nessuna consultazione con le
Regioni.
Questo mi ha portato pochi giorni dopo a scrivere al Presidente
della Conferenza delle Regioni, il Presidente Massimiliano Fedriga,
per dirgli: "Scusa Fedriga, adesso poi le darò la lettera, "Ma
com'è possibile che non ci sia nessuna notizia e nessun passaggio
in seno alla conferenza di cui io sono referente?" e devo dire che
questa lettera ha sortito in queste ultime ore, ma solo in queste
ultime ore, la nomina di un tecnico della Regione, il dottor Genna
che si occupa della montagna nell'ambito degli affari europei; ma
in realtà la questione è abbastanza ridicola, perché io a un certo
punto, una sera rientrando a casa, leggo di un convegno,
organizzato da Uncem e dal ministro Gelmini, che si sarebbe svolto
martedì 26 proprio sul tema della legge sulla montagna. Scorro i
relatori e io ero uno dei relatori, il fatto è che nessuno mi aveva
avvertito.
L'indomani sono riuscito a entrare in questa videoconferenza per
cui al ministro Gelmini stesso ho detto: "Scusi Ministro, noi
facciamo una riunione e nessuno di noi ha il testo", cioè ognuno di
noi interveniva - compresi Uncem, le associazioni di categoria,
questo largo tavolo di relatori - e nessuno aveva visto la legge,
il che era chiaramente un paradosso.
Pochi giorni dopo è arrivato, da parte della conferenza, un
comunicato via mail in cui sono arrivate due bozze di legge. Una
delle due era datata primo ottobre, l'altra era datata
precedentemente, quindi c'è da ritenere che quella buona dovrebbe
essere la seconda, ma l'aspetto capitale che noi affrontammo nella
legge - di cui poi le darò copia - cioè la nostra proposta, era la
questione della perimetrazione, cioè dove è la montagna?!
Poi il povero Genna, nostro funzionario, parlando con il
Ministero, ha chiesto di avere la tabella nella quale si trattava
questo argomento ed è stato con raccapriccio che ha scoperto che
uno dei funzionari faceva un ragionamento di questo genere:
"Certamente noi non potremmo trattare la Valle d'Aosta" - e ha
citato esplicitamente il suo paese, Courmayeur - "come altre
località della montagna, perché voi avete un reddito molto
alto".
Ora questa questione del reddito, rispetto alla perimetrazione
della montagna, è un po' paradossale perché la perimetrazione la
fai con l'altimetria, con le caratteristiche, come - lei vedrà -
avevamo fatto noi.
Ieri, ma non ne ho ancora contezza, si sono riuniti i tecnici
delle diverse Regioni, diverse Regioni imbufalite da questa
proposta capitata su capo e collo di cui non si capisce neanche
l'esatto testo e anche un po' preoccupati perché il Ministro
Gelmini, in occasione della videoconferenza, ha detto che questa
legge verrà messa come collegato alla legge finanziaria; quindi
l'impressione è che se dovesse essere collegata alla legge
finanziaria potrebbe o dovrebbe essere approvata
à tambour
battant
da parte del Consiglio dei Ministri e questo avverrebbe
senza nessuna reale consultazione con le Regioni, ma non perché uno
voglia mettere il cip sul tavolo dicendo "Le Regioni", ma per la
semplice ragione che nessun rappresentante delle Regioni - e in
particolare il sottoscritto che è il referente - ha mai avuto la
possibilità di partecipare a una discussione che non sia
convegnistica, cioè entrando nel merito dei singoli argomenti,
partendo dal presupposto che, comunque, comparando i due progetti
di legge che, ripeto, sono molto diversi gli uni dagli altri, si
nota un atteggiamento paternalistico nei confronti delle Regioni in
poteri e competenze che sono delle Regioni e dovessi dare anche un
certo giudizio, mi pare tra l'altro sbilanciato in favore dei
Comuni, come se e lo si è visto anche sul PNRR in recenti
dichiarazioni di Draghi, che ha detto ai Sindaci "Voi siete quelli
che applicheranno il PNRR" dimenticando che nella gerarchia
costituzionale il ruolo delle Regioni è un ruolo importante, non
fosse altro che abbiamo anche una competenza legislativa e altri
ruoli che i Comuni non hanno, non lo dico per svilire i Comuni,
naturalmente.
Quindi siamo in un momento di passaggio, nei prossimi giorni
convocheremo il tavolo politico della Conferenza delle Regioni, che
presiedo, in tema di montagna per far capire che il metodo che è
stato proposto non è convincente. Anche quando si dice nella
finanziaria "Ci sono 100 milioni per la montagna", 100 milioni è
una cosa che fa impressione, ma se noi pensiamo a che cosa è
l'Italia e che cosa è il mondo della montagna, ci rendiamo conto
che poi alla fine 100 milioni risultano un po' delle briciole.
Quindi non si tratta di chiudere, secondo me, il rapporto
dialettico con il Governo e in particolare con il Ministro Gelmini,
però si tratta di far capire che non è possibile che, come un
fungo, esca fuori una proposta di legge in un tema così dibattuto
negli anni dal mondo della montagna, così dibattuto perché la prima
parte del dibattito fu dopo l'uscita della legge del 94; il collega
Rollandin ricorderà che il papà della legge è stato il Senatore
Carlotto, il Senatore di Cuneo della Coldiretti che oggi ancora,
nonagenario, segue il destino della sua legge e ogni tanto mi
telefona e dice: "Ma perché non la applicano?" e io gli dico:
"Carlotto stai sereno", come si suol dire, che porta anche un po'
sfortuna nella politica italiana.
Mi farà piacere nel proseguo della trattativa con lo Stato non
solo di fornire al Consiglio tutte le informazioni, ma anche di
condividere un passaggio in cui si esamini la legge quando capiremo
qual è, e naturalmente ho già parlato con Franco Manes che è il
Presidente dei Sindaci perché questo tipo di consultazione deve
riguardare gli enti locali, ma anche il mondo economico.
Presidente -
Per la replica Consigliere Aggravi.
Aggravi (LEGA VDA) -
Vede, Assessore, a volte è meglio
essere relatore a propria insaputa rispetto ad altre situazioni che
nella politica italiana si sono viste, quindi le è ancora andata
bene.
Io penso che le risposte hanno fatto un po' di chiarezza e
soprattutto hanno, purtroppo da un lato, confermato la
preoccupazione sull'incertezza soprattutto del metodo che verrà o
si sta definendo.
Quello che si voleva fare e si farà è ovviamente cercare di
monitorare - noi lo stiamo anche facendo come gruppo e come
movimento politico visto che abbiamo un dipartimento dedicato alla
montagna - soprattutto per evitare che le cose ci passino sopra,
come potrebbe capitare, e rischiare magari di perdere delle
possibilità, delle occasioni, che oggi fanno effettivamente la
differenza e che potrebbero soprattutto aiutare dei territori in
difficoltà.
Poi il gioco del reddito o del gettito IMU è facile, perché
Courmayeur e Basilio o anche Cortina finiscono sempre sui giornali
per essere considerate delle realtà in cui "Lì si sta bene", però
bisogna anche ricordarsi che ci sono tutta una serie di costi, di
spese, di ulteriori distorsioni rispetto alla pianura, rispetto ai
contesti urbani, e abbiamo anche dei paesi e delle realtà, che non
sono per nulla citate, che meritano attenzione.
Su questo stacco che lei indicava anche parlando del PNRR -
anche con le dichiarazioni del premier Draghi - io su questo
continuo, perché penso che anche la regolamentazione abbia
dichiarato che l'unico ente vero che gestirà il PNRR è l'ente
centrale, al di là dei Comuni e al di là delle Regioni.
Penso che purtroppo per come è concepito il sistema italiano
oggi serva più efficienza di spesa rispetto che condivisione, ma
non lo dico perché sono d'accordo, lo dico perché abbiamo costruito
un'impalcatura normativa complessa e farraginosa che poi però, oggi
come oggi, ci limita la possibilità di spendere dei soldi che,
ricordiamo, hanno un limite ben definito e soprattutto con un
rischio appunto di non avere gli effetti che ci siamo prospettati
con questa progettualità.
La ringrazio per il testo, quello che io mi auguro, al di là di
tutto, al di là che ci sia o no qualcosa nel collegato della
finanziaria, al di là del testo coeso, è che - come ho già detto
ieri - il nostro uomo all'Avana possa essere buon vigilante di
quello che viene proposto, visto che sicuramente il Senatore ha una
vicinanza maggiore rispetto alla deputata delle logiche federaliste
e di vicinanza dei territori, però anche da parte nostra, per
quello che è della nostra Regione, cercheremo di fare la nostra
parte e di produrre dei contributi sperando, tra l'altro, e non
chiudendo assolutamente comunque alle buone intenzioni del Ministro
Gelmini che, ripeto, insieme anche ad altri esponenti - cito il
Ministro Garavaglia - sta dando una particolare attenzione alla
montagna che, ripeto e sottolineo, non c'era da tanto tempo.
