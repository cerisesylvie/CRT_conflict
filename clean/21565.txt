Classificazione
TURISMO E INDUSTRIA ALBERGHIERA



Oggetto del Consiglio n. 1324 del 25 maggio 2005 - Resoconto
OGGETTO N. 1324/XII - Attività del gruppo di lavoro sulla
situazione del comprensorio sciistico di Courmayeur.
(Interrogazione)
Interrogazione
Preso atto delle numerose critiche rivolte, da più parti,
all'operato della Società "Courmayeur Mont Blanc Funivie" a cui si
rinfacciano criticabili scelte in merito alla conduzione del
comprensorio sciistico;
Sottolineato che per fronteggiare tale problematica, al fine
di studiare e mettere in atto soluzioni che permettano di
rilanciare il comprensorio e di far tornare Courmayeur e la Valle
del Monte Bianco "una delle perle delle Alpi", è stato costituito
un gruppo di lavoro, coordinato da Finaosta, composto fra l'altro
da rappresentanti delle Amministrazioni pubbliche e delle categorie
produttive;
Sottolineato altresì che tra gli obiettivi di tale gruppo di
lavoro vi è quello di mettere a punto un primo piano di sviluppo
che indichi degli elementi e delle linee guida su cui costruire un
progetto condiviso;
Richiamate le precedenti iniziative consiliari;
Rilevata l'urgenza di intervenire in tempi brevi;
i sottoscritti Consiglieri regionali
Interrogano
l'Assessore competente per sapere:
1) quante volte si è riunito tale gruppo di lavoro e quali
sono le prime determinazioni a cui è pervenuto;
2) se, nel frattempo, vi sono già stati degli incontri con la
società "Courmayeur Mont Blanc Funivie" finalizzati a evidenziare i
disagi ed i malumori degli utenti e degli operatori economici del
comprensorio e a comprendere se vi è la disponibilità da parte
della stessa Società di vendere eventualmente quote del proprio
capitale sociale;
3) entro quale data si prevede che il gruppo di lavoro possa
fornire soluzioni concrete.
F.to: Lanièce - Viérin Marco - Stacchetti
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Mi si chiede nell'interrogazione di dare conto
della situazione attuale. Devo dire che il collega Lanièce segue la
questione "passo passo" e ogni in Consiglio non manca di
sollecitarci su questa vicenda: a noi fa piacere.
Per quel che riguarda il lavoro di tale gruppo, devo ricordare
che questa era una decisione assunta il 4 marzo 2005, quando con il
collega Marguerettaz ci recammo al Municipio di Courmayeur per un
incontro, durante il quale discutemmo dei contenuti, ma soprattutto
dei documenti da sottoporre alle "Funivie" e anche del percorso da
tracciare. Fu decisa la nascita di questo gruppo di lavoro, di cui
fanno parte 9 membri, che sono espressione delle comunità locali,
di "Finaosta" e della società civile della Valdigne, oltre che una
rappresentante dell'"Espace Mont Blanc". La logica era quella di
offrire una migliore immagine del territorio già per la stagione
invernale 2005-2006, inserendo questo miglioramento immediato in un
contesto più vasto; tale gruppo di lavoro deve anche dare idee e
suggestioni all'Amministrazione regionale, che è impegnata - questo
sarà oggetto della risposta alla seconda parte dell'interrogazione
- ad agire in contemporanea con la "Compagnie des Alpes", che è il
detentore - visto anche il patto di sindacato con "Intrawest",
società canadese -, di una quota di larghissimo controllo della
società.
Questo gruppo di lavoro, nelle sue riunioni successive -
pubblicizzate sempre con un comunicato stampa, in una logica che il
Consigliere Lanièce conosce e quindi non sto qui a ripetere - ha
avuto il momento più importante, dopo una serie di riunioni
preparatorie, nel recente incontro del 19 maggio con i vertici
della società funiviaria. Per questo comitato vi erano Philip
Balestrini, funzionario "Finaosta", Riccardo Bieller e Romano Blua,
Sindaci rispettivamente dei Comuni di Pré-Saint-Didier e
Courmayeur, e altri membri del gruppo: Fabrizia Derriard, Flavio
Guichardaz e Mauro Radin. Vorrei far notare che uno degli aspetti
positivi di questo gruppo di lavoro è che è "bipartisan", come si
direbbe con un anglicismo, cioè ne fanno parte sia i Consiglieri di
maggioranza, sia di opposizione di Courmayeur e, questo conoscendo
anche lei, collega Lanièce, la delicata situazione geopolitica di
quel comune, indica che sul punto esiste un'apprezzabile unanimità
di intenti. Per le "Funivie Mont Blanc" vi era il Presidente,
Francis Crouzet, l'Amministratore delegato, Gabriel Troubat, il
Direttore di esercizio, Sergio Blengini, il Direttore delle piste,
Giuseppe Grange, il Responsabile commerciale, Gioacchino Broglio e
il Consulente tecnico, Ing. Marco Fiou. Questo incontro è durato a
lungo, dalle 9.00 alle 13.00, e sono state trattate tutte le
questioni più delicate: dai problemi dell'innevamento, che deve
essere ammodernato, alla strategia di smantellamento e di
costruzione dei prossimi anni, i problemi delle tariffe del
comprensorio, la problematica di una realizzazione rapida del tutto
indifferibile della telecabina di Dolonne, come presupposto per gli
investimenti successivi, l'apertura estiva della funivia della Val
Veny, la questione della manutenzione del territorio a fronte di
una serie di lamentele che vi erano state su una cattiva gestione
del territorio, la questione molto delicata dei parcheggi: oggi -
come lei sa -, specie per l'accesso alla Val Veny, il sabato e la
domenica vi è un illegale parcheggio lungo la statale. Credo
insomma sia stato interessante come terreno di confronto, perché è
cessata questa sorta di dialogo fra sordi, che faceva sì che ormai
ci si parlasse attraverso i giornali o anche attraverso
triangolazioni con l'Amministrazione regionale. Da questo punto di
vista, non sfuggiamo alle responsabilità che ci sono proprie, cioè
a responsabilità che riguardano più propriamente la politica.
Abbiamo avuto con l'Assessore Marguerettaz due incontri con il
Sig. Saunois, che rappresenta il vertice della "Compagnie des
Alpes", la quale è un colosso nel settore degli impianti di
risalita. Come lei sa, ha 28 stazioni sciistiche in Europa, e le
principali stazioni della Svizzera e della Savoia sono sotto il
controllo della "Compagnie des Alpes". Abbiamo rappresentato tutto
quello che qui dentro si è detto, cioè abbiamo rappresentato il
malessere, il dispiacere e la profonda insoddisfazione, che
peraltro non doveva essere del tutto estranea alla conoscenza dei
vertici della "Compagnie des Alpes", visto che i nostri Consiglieri
di amministrazione di "Finaosta" avevano in termini ufficiali
espresso varie volte dissenso. Devo dire però che il dissenso
tecnico è diverso dal dissenso politico e che i colloqui sono stati
franchi, cordiali e ci consentono di immaginare un qualche tipo di
strategia che si incroci con le decisioni che il gruppo di lavoro
prenderà. Semplificando, non si tratta di dire a "Compagnie des
Alpes": "arrivederci e grazie" e immaginare un'acquisizione del
comprensorio da parte della Regione. Credo che il problema di fondo
sia cosa fare nei prossimi anni e, da questo punto di vista,
abbiamo trovato un interlocutore disponibile e attento rispetto
alla consapevolezza che il "bastone" su alcune realizzazioni ce
l'ha in mano l'Amministrazione regionale e, quando il gruppo di
lavoro concluderà sotto il profilo tecnico il proprio compito, noi
saremo pronti a presentare al Consiglio nei termini politici la
soluzione definitiva; si tratterà di avere pazienza, perché i
tasselli che devono essere messi assieme sono delicati, si tratta
di una questione di qualche mese, naturalmente non viviamo in un
mondo di segretezza per cui ogni stato di avanzamento verrà
comunicato al Consiglio e soprattutto la linea di indirizzo che
adotteremo nella trattativa è quella emersa nelle discussioni che
più volte si sono tenute in questo Consiglio oltre che al Comune di
Courmayeur. È evidente cioè che il livello di obsolescenza di
alcuni impianti di Courmayeur ci preoccupa, i gravi ritardi che si
sono accumulati non solo per responsabilità della "Compagnie des
Alpes" ci preoccupano, ma ci preoccupa anche una stazione che si è
fortemente divisa sulle tematiche del futuro impiantistico, ma che
per una volta mi sembra aver trovato compattezza nella
consapevolezza che Courmayeur non può vivere con un "domaine
skiable" non più all'altezza della situazione e che ha criticità
nei rapporti con la clientela.
Vorrei quindi rassicurare il collega Lanièce, dicendogli che il
gruppo di lavoro sta sortendo degli effetti superiori alle
aspettative e gli stretti rapporti collaborativi, ma anche critici
con la "Compagnie des Alpes" ci permettono di immaginare, anche in
un dialogo con Chamonix, ai fini di una prospettiva di tipo
turistico di vendita del prodotto, delle prospettive interessanti
che dovremo assieme esplorare.
Président - La parole au Conseiller Lanièce.
Lanièce (SA) - Prendo atto della risposta che ci ha fornito
l'Assessore. Anche questo è un argomento che spesso il
sottoscritto, a nome della "Stella Alpina", porta in aula, proprio
per verificare l'attività di tale gruppo di lavoro anche alla luce
di tutto ciò che può essere "messo in campo" dall'Amministrazione
regionale per cercare di dare una soluzione a un problema che
riguarda il comprensorio sciistico di Courmayeur, problema
importante, perché mai come adesso questo comprensorio sta vivendo
un periodo di grosse difficoltà. Sicuramente è importante che il
gruppo di lavoro continui a lavorare per poter individuare delle
soluzioni.
Con tale interrogazione abbiamo voluto chiedere - e l'Assessore
lo ha detto - da quando è stato costituito quante volte si è
riunito questo gruppo di lavoro, ma la cosa che più ci interessava
era che si fosse fatto un incontro con la "Courmayeur Mont Blanc
Funivie" e con la "Compagnie des Alpes", anche perché altrimenti
qualsiasi cosa venga detta risulta frutto di un'eventuale ipotesi,
non suffragata dai fatti, perché le soluzioni prospettate, e che
sono ancora delle ipotesi - mi riferisco in particolare a quella
riguardante eventuali acquisizioni delle quote azionarie della
Società -, possono passare solo da una volontà della società di
vendere, perché non vi è nessuno che può costringere la società a
venderci le quote. Per questo era importante avere un confronto,
capire fino a che punto vi è la disponibilità da parte di questa
Società a sedersi attorno ad un tavolo per discutere, in modo da
valutare o meno se vi è la volontà da parte loro di vendere e, una
volta appurata tale volontà, sarà poi compito di "Finaosta" di
valutare il prezzo da offrire. Dalla risposta che ci ha dato
l'Assessore non è ancora emersa tale volontà, infatti alla seconda
domanda l'Assessore non ci ha risposto "sì" o "no", ha detto che
questo è un primo incontro, a cui ne seguiranno altri. Ovviamente
noi insisteremo per avere informazioni in merito visto che questo è
un punto cruciale, perché da qui si diramano le due strategie. Una
strategia è: vi è la disponibilità da parte della Società, allora
verifichiamo che tipo di gestione... tipo Chamonix...
pubblico-privato; l'altra strategia, se non vi è la disponibilità
di vendere da parte della Società, è quella di studiare alternative
che permettano un rilancio del comprensorio, che "faccia a meno"
della Società.
L'invito è quello di fornire al più presto una soluzione, perché
la stagione invernale inizierà ai primi di dicembre e penso che
occorra attivarsi il più in fretta possibile, anche perché tutto
Courmayeur "sente" questo problema, pertanto è giusto che il
Governo regionale, dia un "input" per fare in modo che questa
eventuale soluzione venga trovata al più presto. Penso che
l'Assessore si debba attivare in tale direzione e attraverso il
gruppo di lavoro fare in modo che al massimo a settembre si
individuino delle ipotesi sulle quali lavorare, per riuscire a
mettere in campo qualcosa prima della partenza della stagione
invernale. Questa sarebbe la dimostrazione a tutta Courmayeur che,
quando vi sono i problemi, vi è la volontà di risolverli da parte
dell'Amministrazione regionale e a tal proposito fin d'ora dichiaro
l'appoggio ad eventuali iniziative da parte della "Stella Alpina",
visto che riteniamo opportuno che su questo problema venga trovata
al più presto una soluzione definitiva.
