Classificazione
ASSISTENZA SOCIALE
Assistenza socio-sanitaria



Oggetto del Consiglio n. 615 del 17 aprile 2019 - Resoconto
OGGETTO N. 615/XV - Interpellanza: "Adozione di misure per
garantire la formazione del personale in servizio presso le
strutture destinate ad attività socio-assistenziali".
Rini (Presidente) -
Punto 28 all'ordine del giorno. Per
l'illustrazione, la parola alla collega Russo.
Russo (M5S) -
In questa interpellanza parliamo delle
persone anziane non autosufficienti inserite in strutture
residenziali e, in particolare, di come sia fondamentale investire
sulla formazione continua di tutto il personale che giorno e notte
si prende cura dei nostri anziani e delle loro famiglie, e
dell'importanza che utenti e famiglie esprimano una valutazione sul
servizio offerto dalla struttura.
Intanto alcuni dati della nostra regione sulla percentuale di
abitanti
over
65 sulla totalità dei residenti: nel 2016 la
percentuale di over 65 sulla totalità della popolazione era il 22,8
percento, nel 2017 il 23,2 percento e nel 2018 il 23,5 percento.
Quindi la percentuale è in costante aumento.
Un altro dato importante è l'indice di vecchiaia, che
rappresenta il grado di invecchiamento di una popolazione. È il
rapporto percentuale tra il numero di ultrasessantacinquenni e il
numero dei giovani fino a quattordici anni. Nel 2018 l'indice di
vecchiaia per la Valle d'Aosta dice che ci sono 176 anziani ogni
100 giovani. È un indice alto, comunque in linea con il resto delle
regioni del Nord-Ovest.
Vi è un'amplissima bibliografia su che cos'è la vecchiaia e a
che età inizia. Da uno studio riportato da Il Sole 24 Ore di fine
2018 risulta che per il 76 percento degli intervistati la vecchiaia
inizia quando non si è più indipendenti. La vecchiaia inizia cioè
quando si perdono le capacità valutate importanti e che rendono
autonomi.
Le strutture residenziali per anziani presenti nella nostra
regione sono rivolte a un'utenza costituita da persone di età pari
o superiore a 65 anni, residenti in un comune della nostra regione,
valutate appunto non autosufficienti dall'Unità di valutazione
multidimensionale distrettuale. Le strutture sono presenti in
diversi comuni della nostra regione. Esse si dividono in quattro
livelli, in relazione alla presenza di requisiti tecnici e
strutturali tali da garantire assistenza ottimale alle persone con
differenti gradi di non autosufficienza. Abbiamo comunità di tipo
familiare, strutture a prevalente accoglienza alberghiera,
strutture protette e strutture protette plus.
Le professionalità e le risorse impiegate in queste strutture
sono numerose. Vi è un referente dei servizi per anziani (profilo
professionale approvato da una nostra delibera regionale), vi sono
gli operatori sociosanitari, vi sono animatori, vi sono educatori,
personale dell'area sanitaria, infermieri, fisioterapisti e
logopedisti, vi sono il medico di assistenza primaria e all'interno
della struttura ci sono spesso gruppi di volontari organizzati in
associazioni.
Quali sono le tipologie di interventi che troviamo in queste
strutture? Abbiamo interventi di tipo educativo, basati
essenzialmente sulla cura della relazione con l'utente. Abbiamo
interventi di tipo assistenziale che riguardano la cura complessiva
della persona, il suo sostegno e, se necessario e possibile,
l'accompagnamento nelle azioni quotidiane di cura di sé. Interventi
di tipo sanitario: gli operatori hanno il compito fondamentale di
promuovere e preservare ovviamente la condizione di salute
dell'ospite tramite la registrazione degli approfondimenti
diagnostici e i trattamenti terapeutici effettuati. Abbiamo
interventi di tipo partecipativo, quando possibile, che riguardano
il coinvolgimento costante alla partecipazione della vita
comunitaria della struttura.
La cronaca nazionale purtroppo evidenzia spesso storie di
malassistenza nei confronti di cittadini in difficoltà, dimostrando
come anche e soprattutto coloro che si prendono cura delle fasce
più fragili della popolazione abbiamo bisogno di aiuto e di
supporto. Un aiuto possibile è quello che arriva dalla formazione
aggiornata e continua per imparare a gestire i processi di
accoglienza e protezione delle fasce vulnerabili della nostra
popolazione secondo la logica del lavoro di rete, per poi collocare
il proprio specifico
expertise
all'interno dei vari
processi. La formazione continua e costante di tutte le figure
professionali che lavorano in queste strutture garantisce
l'abbandono di una logica degli interventi di emergenza, garantisce
l'attivazione e la gestione etica delle strutture residenziali,
garantisce un continuo aggiornamento sui quadri di riferimento
psicologici, pedagogici e operativi di base, nell'accoglienza in
strutture e nella presa in carico dell'anziano non autosufficiente,
che sono fondamentali per dare qualità al tipo di intervento,
promuove l'investimento sulla creazione di un gruppo di lavoro di
operatori, non di singole professionalità che lavorano
separatamente sui vari aspetti dell'ospite, e promuovono
l'importanza dell'ascolto attivo dei messaggi dell'utente.
Ricordiamo, infine, che riteniamo fondamentale che tutti gli
utenti, quando possono, e comunque le loro famiglie si debbano
esprimere sulla qualità del servizio offerto. Per poter comunicare
eventuali reclami sui servizi ricevuti e ricevere una risposta in
tempi ragionevoli.
Fatte queste premesse chiediamo all'Assessore se è previsto in
ogni struttura residenziale un piano annuale di formazione che
coinvolga tutte le figure operanti nel servizio e quali azioni si
intende mettere in campo per garantire la formazione continua di
tutto il personale in forza all'interno della struttura, per
offrire alle famiglie la possibilità di valutare il servizio
ricevuto ed esprimere reclami e apprezzamenti sul servizio
offerto.
Presidente -
Per la risposta, la parola all'assessore
Baccega.
Baccega (UV) -
Collega Russo, anche questa è
un'interpellanza che ci permette di dare al Consiglio ulteriori
informazioni, oltre alle premesse puntuali che lei ha fatto nel
presentarla. Noi riteniamo ovviamente che in tutti gli ambiti
sociali o anche imprenditoriali la formazione sia comunque
fondamentale, perché fa crescere la qualità e da questo punto di
vista la Regione ha investito e investirà ancora parecchio.
In realtà, in questo settore l'Amministrazione regionale si
occupa della formazione di base necessaria ad acquisire la
qualifica professionale utile all'esercizio della professione di
operatore sociosanitario. Le strutture residenziali per anziani
sono gestite in ambito pubblico dalle Unités des Communes oppure
dal Comune di Aosta, che gestiscono direttamente i servizi con
dipendenti propri, oppure esternalizzano i servizi, quindi
utilizzando operatori del settore privato anch'essi opportunamente
formati. I piani di formazione pertanto sono di competenza dei
singoli enti gestori che, nell'ambito della loro autonomia
gestionale, decidono in merito ai corsi di formazione necessari,
approvano e avviano i rispettivi piani di formazione o aderiscono
al piano di formazione offerto dal Celva e a disposizione di tutti
gli enti pubblici. Quelli che devono poi entrare a far parte di
percorsi di gare d'appalto, più personale formato hanno, più hanno
possibilità di vincere le gare d'appalto stesse. Ecco perché è
funzionale la formazione a un percorso futuro.
Alcune figure professionali operanti all'interno delle strutture
residenziali per anziani sono invece messe a disposizione
dall'azienda Usl e accedono ai piani di formazione e di
aggiornamento professionale che sono proprio attivati dall'Azienda,
soprattutto per il personale del Servizio sanitario regionale,
quindi anche per l'anno in corso. In merito ai piani di formazione
previsti dagli enti locali, si segnala che il Celva ha proposto
negli anni vari corsi di formazione volti ad approfondire tematiche
specifiche nella gestione delle persone anziane, corsi che sono
stati previsti fino al 2015 e che, dopo un periodo di interruzione,
verranno riproposti nel 2019. Nello specifico sono in
programmazione per quest'anno quattro incontri nel piano formativo,
che riguardano tematiche attinenti proprio all'area anziani.
Prevedono la mobilizzazione degli assistiti, l'assistenza, il
trattamento dei malati in fasi terminali e il lavoro di squadra, di
équipe, oltre alla gestione dei gruppi di lavoro. Questi percorsi
verranno organizzati in varie sedi, garantendo la possibilità di
frequenza in diverse fasce orarie che facilitano il rispetto dei
turni di lavoro, anche perché si rischia di sguarnire poi le
strutture.
Per rispondere alle sue domande (quali azioni si intende mettere
in campo per garantire la formazione continua e offrire alle
famiglie la possibilità di valutare il servizio ricevuto),
ribadisco che questa formazione non è di competenza
dell'Amministrazione regionale, la quale tuttavia richiede e
controlla che le strutture autorizzate e accreditate operanti nel
territorio regionale, siano pubbliche o private, prevedano dei
corsi di formazione specifici per le figure professionali coinvolte
nell'assistenza alle persone anziane e ne garantiscano la
frequenza.
Proprio ieri abbiamo avuto un incontro con i presidenti delle
Unités des Communes al Celva e abbiamo approfondito la tematica
delle OSS con la terza "S", quelle che dovrebbero arrivare fino a
somministrare alcuni farmaci ai pazienti. Il percorso che si
avvierà nei prossimi mesi dovrà prevedere una formazione di 350
ore, per gruppi di OSS (si ipotizzava ieri 50 ore a gruppo, ma poi
entreremo più nel vivo).
Tornando alla
customer
satisfaction
, nel corso del
2018 è stato elaborato un questionario di soddisfazione utenti
validato all'interno della struttura delle politiche sociali,
proposto agli enti gestori pubblici e privati e sottoposto a un
campione di utenti e di familiari, con l'aiuto dei giovani
volontari del Servizio civile denominato "Due mesi in positivo".
Non abbiamo ancora i risultati, perché sono in fase di elaborazione
questi dati, però avremo a breve un riscontro sul gradimento del
servizio.
L'adozione di strumenti di valutazione del livello di
soddisfazione degli utenti è previsto tra gli strumenti da adottare
obbligatoriamente in fase di accreditamento delle strutture sia
pubbliche che private. Lo prevede proprio la delibera.
Mi auguro di averle risposto esaustivamente.
Presidente -
La parola alla consigliera Russo.
Russo (M5S) -
Grazie, Assessore. La sua risposta sulla
customer
satisfaction
mi è sembrata abbastanza
precisa, nel senso che è vero che fa parte dei requisiti per
l'accreditamento. L'aspetto però importante è che siano raccolti i
dati e che poi questi dati siano rielaborati e soprattutto siano
trasformati in cambiamento delle prassi, perché diversamente la
customer non serve assolutamente a nulla.
Rispetto a quello che riguarda invece la formazione, io credo
che la nostra Regione debba fare veramente un grande sforzo di
controllo della formazione del personale. Per quello che è il mio
pensiero in merito, io credo che se si va nella struttura
residenziale x, questa struttura deve avere sottomano un quadro
preciso in cui vengono definite per l'anno in corso, il 2019, i
tipi di formazione previsti per tutte le figure. È chiaro che noi
adesso parliamo delle OSS, che sono una risorsa fondamentale
all'interno delle strutture che lavorano con gli ospiti anziani, ma
sicuramente non sono le uniche, perché il referente della struttura
ha una funzione importantissima; non parliamo degli animatori, non
parliamo degli educatori e non parliamo dei volontari.
La direzione importante nella quale dovremmo andare è che la
formazione non deve essere prima di tutto solo quella obbligatoria,
e lo sappiamo. La formazione psicologica, pedagogica e operativa dà
qualità al servizio e alle famiglie e soprattutto fa in modo che i
nostri anziani stiano bene nel loro ultimo pezzo della vita.
