Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE



Oggetto del Consiglio n. 1526 del 25 maggio 2022 - Resoconto
OGGETTO N. 1526/XVI - Discussione generale congiunta sulle
relazioni della Sezione regionale di controllo della Corte dei
Conti e sul D.L. n. 60: "Approvazione del rendiconto generale della
Regione autonoma Valle d'Aosta/Vallée d'Aoste e del rendiconto
consolidato dell'esercizio finanziario 2021".
Bertin (Presidente) -
Passiamo ora ai punti n. 6, n. 7 e
n. 12 che vengono analizzati congiuntamente. Il rendiconto del
disegno di legge n. 60 è composto da quattro articoli. È pervenuta
la relazione dei Consiglieri regionali nominati revisori dei Conti
e, come convenuto, viene data come letta. Il relatore del disegno
di legge in questione è il presidente della II Commissione
Malacrinò a cui passo la parola.
Malacrinò (FP-PD) -
Il disegno di legge che andremo a
discutere si compone di quattro articoli e due allegati e reca
l'approvazione di due documenti contabili che espongono i risultati
della gestione relativamente all'esercizio finanziario 2021. Si
tratta dell'approvazione del rendiconto generale della Regione e
del rendiconto consolidato.
Il rendiconto presenta un risultato di amministrazione pari a
circa 326 milioni, che, al netto delle quote vincolate accantonate
per legge, definisce un avanzo disponibile di circa 113 milioni che
potranno essere utilizzati in assestamento solo per il
finanziamento di spese d'investimento.
Nel corso dell'esercizio 2021 sono state approvate diverse leggi
di variazione con lo scopo di contrastare gli effetti negativi
della pandemia da Covid-19.
Con questi provvedimenti la Regione ha destinato
complessivamente 162 milioni di euro.
Con l'articolo 1 si approva il rendiconto generale della Regione
e vengono riassunte le principali risultanze contabili.
L'articolo 2 approva il rendiconto consolidato della Regione con
il Consiglio regionale.
L'articolo 3 stabilisce le modalità relative alla necessaria
pubblicazione e comunicazione istituzionale.
L'articolo 4 reca la dichiarazione d'urgenza.
La II Commissione consiliare, riunitasi in data 16 maggio, ha
preso in esame il disegno di legge n. 60 e ha espresso a
maggioranza il proprio parere favorevole.
Presidente -
Con l'illustrazione della relazione possiamo
aprire la discussione generale. Si è prenotato il consigliere
Aggravi a cui passo la parola.
Aggravi (LEGA VDA)
- Per fare alcune considerazioni
rispetto a questo disegno di legge e più in generale ai numeri che
vengono rappresentati all'interno della relazione.
Per fare un commento a un rendiconto, quindi sostanzialmente
alla chiusura di un anno economico dell'Amministrazione, io penso
che si debbano tenere in considerazione due aspetti principali:
quello della programmazione dell'Amministrazione e quello della sua
efficienza, dico questo perché tante cose si possono dire, c'è
anche chi si entusiasma sugli avanzi disponibili, chi si
entusiasmerà forse sul numero degli avanzi disponibili come spesso
fa, ma in realtà bisogna tirare le fila su una prima
considerazione: un avanzo in realtà non è mai un segno
completamente positivo per un'Amministrazione, perché vuol dire che
quello che si è programmato non si è riusciti per "n" motivazioni a
portare a termine.
Questi 113 milioni rappresentano in qualche maniera qualche cosa
che non è stato fatto, perché sappiamo che così è e così è anche
stato. Se uno vuole considerare una serie storica che di solito si
fa quando si commentano degli esercizi di bilancio, perché non lo
si può fare soltanto legati a sé, si dovrebbe considerare quello
che è stato il passato. Noi abbiamo una serie storica un po' strana
perché fino al 2018 ovviamente il bilancio regionale ha dovuto far
fronte a un disavanzo e quindi abbiamo dei valori che non
permettono a pieno di comprendere quello che è stato il peso della
programmazione.
Sul 2019 c'era un avanzo di 176 milioni, eravamo
nell'ante-Covid. Diciamo che il 2020 e il 2021 sono figli
soprattutto dello sconquasso che ha portato il Covid, quindi in
tante situazioni - lo sappiamo - le risorse che sono poi state
stanziate con il beneficio della possibilità di andare in spesa
corrente sono state stanziate proprio perché altre attività non si
erano potute condurre. Ecco che quindi questi 113 milioni - e parlo
al netto perché ovviamente c'è una parte di fondi che sono
necessariamente vincolati, ma questo è quello che poi interesserà
il futuro provvedimento di stanziamento - ci danno una visione di
quello che è stato quest'anno e possono portarci a dire che forse
una programmazione, che sappiamo non è mai un esercizio perfetto,
diversa poteva essere pensata. Perché questo? Perché - e qui poi lo
collego all'efficienza della macchina ben rappresentata da una
delle tabelle della relazione del rendiconto - è bene considerare
che ci si poteva forse aspettare, e bisognerebbe interrogarsi sul
perché si è generato quest'avanzo considerato il fatto che
comunque, quando si è programmato, si era ancora in una fase di
incertezza, c'erano ancora delle preoccupazioni e delle incertezze
legate all'evento pandemico che ci stava interessando. Forse uno
degli aspetti che ci deve preoccupare di più, e queste sono tutte
considerazioni non tanto di natura politica, anzi, per nulla di
natura politica, ma cerco di commentare questo dato, ci devono
magari far anche pensare che non è soltanto un problema di
programmazione amministrativa dal lato politico, perché poi
qualcuno questo bilancio lo aveva votato e quindi aveva creduto in
quella programmazione, ma forse anche di un'elasticità delle scelte
che la stessa macchina, negli ultimi anni, non riesce più a
generare, cioè anche delle indicazioni laddove ci sono
probabilmente delle voci di spesa che vengono portate avanti e non
si riesce a far tesoro di quello che è stato il passato.
Ripeto: fare un discorso di questo tipo, considerando quello che
è successo nell'ultimo biennio, sicuramente può sembrare a qualcuno
un esercizio di stile, ma non è così, perché bisogna interrogarsi
perché magari ci sono delle voci che generano un avanzo su tutti
gli anni, quindi vuol dire che non si sta programmando bene e
soprattutto non si stanno facendo delle scelte corrette per
utilizzare al meglio queste risorse. Poi, per carità, qualcuno mi
potrà dire: "non vanno perse" perché possono essere ricollocate in
investimenti e ben vengano perché ne abbiamo bisogno, però forse -
ripeto - bisogna tornare a interrogarci del perché quelle risorse
sono state stanziate e magari in capitoli che non vengono poi spesi
completamente.
Qui mi collego poi alla parte di efficienza. Se noi guardiamo la
tabella che rapporta l'incidenza degli impegni rispetto alle
previsioni definitive, lasciando e tralasciando il risultato del
rimborso del BOR nei
Twenty Twenty-one
, che pesa sui 565
milioni, noi abbiamo un'incidenza che è grosso modo del 68,6
percento, cioè la previsione si è trasformata in impegno per circa
il 68,6 percento. C'è una parte di inefficienza rispetto a un
utilizzo pieno, ma questo numero a sua volta io credo non sia
particolarmente significativo ma sia meglio e più rappresentativo
andare a vedere nelle singole missioni di bilancio che cos'è
avvenuto su quest'indice, perché, ripeto, i grandi numeri spesso
sono molto più attrattivi o danno molto più da discutere, però poi
alla fine poco dicono rispetto alla vera natura del problema.
Se noi andiamo a vedere l'incidenza degli impegni sulle
previsioni per missioni - e qui mi sono dato un criterio di un
rapporto al di sotto del 50 percento - troviamo che le previsioni
si sono trasformate in impegno per il 26 percento riguardo alle
missioni sulle politiche giovanili, sport e tempo libero, riguardo
all'assetto al territorio, edilizia abitativa del 17,8 percento, lo
sviluppo sostenibile al 47 percento, i trasporti al 47 percento, lo
sviluppo economico 48 percento (tronco le cifre dopo la virgola),
le politiche per il lavoro il 37 percento, l'energia e la
diversificazione delle fonti energetiche il 28 percento e le
relazioni internazionali il 36 percento.
Magari poco vuol dire, però sono dei punti di partenza, e io
penso che questa sia un'attività che andrebbe fatta sicuramente in
corso d'anno ma ben venga anche al termine di un periodo e di un
esercizio di bilancio, per comprendere che cosa non si è
trasformato in impegno e perché e, ripeto, anche per capire se
effettivamente quelle situazioni sono croniche oppure si
ripresentano, oppure magari è capitato in corso d'anno che ci
fossero delle situazioni impreviste che hanno impedito la
trasformazione e la concretizzazione dell'impegno, perché sappiamo
che la vita è incerta e anche di più lo è per un'Amministrazione,
tra l'altro, in periodo di pandemia.
È bene quindi fare, secondo me, un ragionamento, ma sono sicuro
che l'Assessore alle finanze questi ragionamenti li ha già fatti e
si è dato già delle risposte che magari metterà a disposizione
dell'Aula, sennò lo invito comunque a farlo e a tener conto di
alcuni discreti elementi che ho messo in luce, soprattutto cercare
di capire quelli che possono essere degli elementi di cronicità che
si rappresentano, perché forse sulla prossima programmazione
bisognerà fare qualche modifica e qualche elaborazione in più,
ovviamente con tutte le variabili degli imprevisti che ci sono, sia
di natura politica ma anche di natura tecnica, perché l'ho chiamata
elasticità nelle scelte discrezionali del bilancio, che, spesso e
volentieri, in realtà riguardano forse quasi più le strutture che
la volontà politica, perché in alcuni casi, diciamocelo, forse c'è
anche questa problematica.
In termini di programmazione - se n'è parlato prima con
l'importante legge sul sistema idrico integrato, ma in realtà in
quest'aula il termine "programmazione" viene usato tantissimo -
dobbiamo anche tener conto di due aspetti: che la programmazione è
buona se avviene per tempo e non fa perdere del tempo, la
programmazione è buona se prende delle scelte che sono libere da
dei condizionamenti, perché ieri si diceva: "ce lo chiede
l'Europa", oggi diciamo: "ce lo chiede il PNRR" e la sostanza non
cambia. Quella in realtà non è programmazione, stiamo correndo
dietro a una mancata programmazione.
Per il futuro sperando, e io ne sono convinto che quello che
abbiamo vissuto fino ad oggi stia finendo e deve finire... l'uscita
dalla situazione pandemica ci deve permettere di pensare a una
programmazione diversa perché comunque gli effetti della pandemia,
gli effetti della guerra, gli effetti soprattutto dell'inflazione
che nessuno cita perché quella è venuta addirittura prima della
guerra e soprattutto anche l'impazzimento delle materie prime
portato anche avanti da alcune politiche io penso abbastanza poco
programmatorie ma di contingenza e anche scellerate che l'Europa, e
non soltanto, sta facendo... ci devono portare a fare delle
considerazioni in termini programmatori molto forti. Forse in
alcuni casi, ma ne abbiamo già dibattuto, si potrà anche pensare
magari a diminuire, laddove possibile, il carico fiscale nei
confronti dei cittadini o imprese. Certo, spesso e volentieri si è
detto: "ma è inutile prevedere degli sgravi che poi hanno
un'utilità marginale bassa per le imprese o per gli stessi
cittadini", ma io credo che ci possano essere gli strumenti per
identificare quella spesa infruttuosa che può essere un meno
chiesto alla collettività perché comunque le manovre, anche le
possibilità a livello regionale ci sono, a maggior ragione se poi
abbiamo tutta una serie di considerazioni e degli elementi in più
che ci devono portare a fare dei ragionamenti in tal senso. Tempo
fa abbiamo parlato dello spopolamento di certe aree della nostra
Regione, della minor natalità, dell'allarme natalità; ecco, forse
in questo senso è bene pensare che si possa riprogrammare parte
della spesa che si è dimostrata negli anni non fruttuosa per poter
andare a correggere o a cercare almeno di invertire il tiro che sta
inviluppando questa Regione.
Ovviamente ci sono due elementi principali non di poca
importanza: 1) la volontà politica; 2) i numeri per farlo. Io penso
che siano due elementi che alcune coscienze in quest'aula, e anche
al di fuori, perché ci sono tanti
maîtres à penser
che si
sono dimenticati del fatto che siamo in crisi e che parlano
moltissimo, sto facendo un elenco di questi
maîtres à penser
che stanno dando più importanza a presunte questioni ideologiche
proprie rispetto che alla pancia, perché spesso e volentieri è
bello fare dei grandi voli pindarici di tipo ideologico, però poi i
fatti... e lo dimostra, ad esempio, il tema del sistema idrico
integrato... si sono persi quasi dieci anni in quel termine,
pensare oggi di dire che all'epoca c'è stata una programmazione è
una cosa diversa. C'è stata una gestione, in alcuni casi anche
pionieristica e quant'altro, ma programmazione è qualcos'altro.
Tutti questi
maîtres à penser
quindi sono probabilmente
disposti a sobbarcarsi il costo di una crisi, e non gli do un
aggettivo, parlo di crisi in generale, e quindi sono contento per
loro, perché io penso che tutta la comunità valdostana un giorno
gli dovrà chiedere conto di quello che stanno dicendo, perché è
facile parlare e pontificare, cosa ben difficile e diversa è andare
a fare le scelte, a spaccare il numero, come spesso si dice, per
capire quali sono i problemi e soprattutto fare delle scelte
coraggiose che sono necessarie, perché altrimenti certe percentuali
rimangono tali e nel tempo diventano qualcosa di
incontrollabile.
Presidente -
Si è prenotato il consigliere Marquis, ne ha
facoltà.
Marquis (FI) -
La discussione di quest'importante
documento contabile avviene in un clima e in un contesto
socio-economico difficile e anche in un contesto politico del tutto
particolare. Il contesto socio-economico è un contesto
particolarmente provato dalla pandemia dalla quale si cerca di
uscire tra mille difficoltà, alla quale si è inserita e innestata
poi la guerra in Ucraina, una guerra che ha portato dei riverberi
su tutto il mondo e anche alla Valle d'Aosta.
L'aumento dei costi della vita, delle materie prime,
dell'energia mette in difficoltà la nostra economia già debole a
livello di tessuto economico; tutto questo sicuramente non
aiuta.
Sotto il profilo politico, direi che il clima è abbastanza
surreale. Fuori i Valdostani fanno la fila al banco dei tabaccai da
molte settimane a giocare il numero magico: il 22, e dal 7 aprile,
nonostante tutte le estrazioni ANSA che avvengono al mattino e al
pomeriggio, il numero è tra i ritardatari, non riesce a uscire.
Io credo che nel frattempo gli investitori, che sono i nostri
cittadini, stanno perdendo il capitale a forza di insistere nel
gioco; ritengo che sia più responsabile da parte di tutti far
uscire questo numero, sennò cambiare numero o perlomeno cessare
temporaneamente le estrazioni quotidiane.
Detto questo, tornando al documento che stiamo discutendo, il
rendiconto del 2021, è il documento contabile che dopo il DEFR e il
bilancio di previsione è il più importante all'attenzione di
quest'Aula. È il momento in cui si controllano i risultati della
gestione, l'attuazione del bilancio che è stato affidato al Governo
regionale. È un documento che dimostra come sono stati spesi i
soldi e in che misura sono stati spesi.
In questa circostanza, dopo aver letto con attenzione il
documento che è stato reso disponibile con tutti gli allegati, mi
sono chiesto quale fosse il migliore intervento che si potesse fare
che andasse nell'interesse della comunità valdostana. Credo che la
risposta che mi sono dato sia quella di fare un intervento
responsabile, un intervento che dica come stanno le cose sotto il
profilo politico, ma una critica che non vuole essere una critica
polemica ma una critica costruttiva, perché ritengo di essere molto
preoccupato per il futuro della nostra Valle, una Valle che ha
mille difficoltà, e mi sono chiesto cosa abbiamo fatto per la
nostra Valle quest'anno, se potevamo eventualmente fare di più.
Pertanto ho fatto un'analisi il più possibile schietta e
costruttiva, ma con l'intento soprattutto di creare un momento di
riflessione in aula, non di polemica, per stimolare un superamento
e un approccio che ritengo sia troppo poco programmatorio, un
approccio che è troppo poco permeato da una visione di Valle
d'Aosta che sia progettuale per garantire un futuro all'altezza
della situazione, un futuro all'altezza di quello che si aspettano
i Valdostani. Sicuramente la situazione politica attuale
amministrativa non è una situazione che è determinata da questo
Governo: è il frutto di un percorso che c'è stato nel tempo in cui
tanti hanno partecipato, ognuno attribuendosi le proprie
responsabilità, ma credo che il problema oggi non sia quello di
attribuire delle responsabilità sui mancati funzionamenti, ma sia
di cercare di capire come si debba uscire da una situazione di
oggettiva difficoltà. Per far questo, occorre partire da una
lettura della situazione attuale, occorre leggere in modo nitido la
realtà. Se non ci si accorge che c'è un problema, non si può
neanche provare a trovare la soluzione, per quanto possa essere
difficile poterla trovare.
In questo contesto è chiaro che il bilancio è stato portato
dall'assessore Marzi, ma questa non vuole essere una critica
all'assessore perché l'assessore al massimo ha un settimo di
responsabilità, un quindicesimo, come le altre le abbiamo noi
all'interno dell'aula.
La valutazione che occorre fare, a mio avviso, è sulla strategia
complessiva della gestione del bilancio e sul
modus
operandi
. È del tutto evidente che dalla lettura del documento
viene messo in luce in modo chiaro il deterioramento della capacità
politico-amministrativa di gestione, tutte le difficoltà si trovano
nella lettura del bilancio che stiamo vivendo ma che sono state
anche in parte ereditate dal passato. È del tutto evidente che una
progettualità approssimativa, con un continuo rimodulamento delle
iniziative, si scontra con le basi della programmazione, che
dovrebbe essere fondata sulla chiarezza e sulla linearità di
comportamento per cercare di ottimizzare la gestione delle
risorse.
Il DEFR, purtroppo per mille ragioni, è stato un documento che è
partito in ritardo, dopodiché è arrivato il bilancio previsionale,
c'è stato il primo assestamento il 16 giugno per mettere a
disposizione 140 milioni di aiuti per l'emergenza Covid, ha seguito
un secondo assestamento al 5 agosto. Anche avere un doppio
assestamento di fatto da una parte ha consentito di dare una
priorità all'emergenza Covid, ma dall'altra parte ha messo in crisi
gli uffici, bisogna dirsele queste cose, uffici che alla fine
dell'anno probabilmente hanno impiegato il tempo a far tornare la
coerenza tra un foglio e l'altro, mettere insieme i pezzi, senza
potersi dedicare, per quel che dovevano, alla progettazione delle
iniziative che erano contenute nel bilancio. È anche vero che il
bilancio di previsione ha avuto un incremento di risorse del 29
percento rispetto allo stanziamento iniziale, quindi questo dà
anche conto della difficoltà che si può avere in corso anno di
rimodulazione delle poste.
I grandi avanzi di amministrazione, come diceva il collega
Aggravi, sotto un certo profilo, quando è il momento di distribuire
delle risorse, sembra che possano essere letti con beneficio per
chi governa, ma di fatto vuol dire trascinare da un anno all'altro
delle risorse, immobilizzarle, mettendo in difficoltà la macchina
amministrativa che alla fine gira il motore ma presenta del grosso
attrito e poi alla fine non riesce a fare della grossa strada.
L'avanzo di amministrazione è di 335 milioni quest'anno con 113
milioni che saranno a disposizione dell'assestamento.
Senza essermi parlato con il collega Aggravi, nelle duemila
pagine che compongono il bilancio mi è venuta in mano la stessa
tabella e credo sia la tabella più significativa di tutto il
bilancio, la pagina 36 della relazione di gestione. Innanzitutto,
quando prima mi riferivo alla correttezza della lettura dei dati, a
pagina 35 c'è scritto sostanzialmente: "quest'anno siamo stati un
po' più bravi dell'anno scorso negli impegni di spesa perché l'anno
scorso avevamo il 74,24 percento di impegni, quest'anno abbiamo
incrementato di 1,5 punti e siamo al 76 percento degli
impegni".
Peccato che quest'anno la missione 50 del pagamento del Bond di
CVA, che pesa 500 milioni e vale il 30 percento del bilancio, è
l'equivalente di pagare una grossa bolletta ma è una pratica, ha
falciato la lettura di tutti i dati.
Per dare una lettura corretta, bisogna togliere quella voce.
Togliendo quella voce, come ha detto il collega Aggravi, andiamo al
68 percento di efficienza. Il quadro però non può essere solo fatto
su un anno, andando a vedere una serie storica, dal 2016 in avanti,
il bilancio della Regione non è mai sceso sotto il 76 percento nel
rapporto di impegni di spesa e disponibilità finanziarie. Adesso 8
punti percentuali possono essere pochi a livello di sensibilità
come valore, ma ogni punto percentuale vale 20 milioni, 8 punti
percentuali sono 160 milioni di soldi non investiti, non impegnati,
in meno rispetto a quello che era lo
standard
della nostra
Regione. Dopodiché è del tutto evidente che se vogliamo fare
un'analisi anche sui dati di non impegno delle singole missioni, fa
anche un po' specie che si siano spese tante energie sulla seconda
legge di assestamento dove, ricordo, si è passati un mesetto che ci
si tirava per la giacca per prendere magari 5 milioni uno, 10
milioni l'altro, 8 milioni l'altro. Con l'assestamento non c'era
neanche bisogno di farlo, perché ciascuno di quelli che chiedeva i
5 milioni ne aveva 50 che non sapeva dove mettere nel suo bilancio.
Questi sono i dati che non sono stati impegnati. Il problema è il
monitoraggio della gestione del bilancio.
A mio avviso, sotto questo profilo, occorre fare uno sforzo
grandissimo, anche perché se è vero che non sono stati impegnati
573 milioni, vengono anche da porsi delle domande: ma perché in un
contesto che non riusciamo a impegnare i soldi, preleviamo
fiscalmente alle famiglie valdostane i soldi che gli rimangono in
fondo alla tasca?
L'altro giorno in Consiglio regionale proponevo di non far
pagare la tassa di occupazione di suolo pubblico; mi è stato detto:
"non ci sono i soldi, non abbiamo risorse. L'avanzo di
amministrazione si può solo investire in investimento". Peccato che
l'avanzo di amministrazione deriva per qualche 100 milioni di euro
da mancanza di spese correnti, quindi con una semplice variazione
di bilancio potremmo mettere a disposizione delle risorse a favore
dei Valdostani.
Faccio un altro esempio banale: avevamo un'iniziativa che era il
conto interessi per sviluppare l'edilizia, non è stato applicato
sulla seconda casa perché non c'erano risorse è stato fatto solo
sulla prima. Se si mettevano 50 milioni lì facendo una pulizia del
bilancio sulle cifre non impegnate, non sarebbe stata una buona
cosa per rivitalizzare l'economia della Valle d'Aosta? Io credo che
questo significa cercare di fare dello sviluppo economico,
purtroppo avere 500 milioni di bilancio bloccati equivale a dire 10
punti di PIL della Valle d'Aosta, perché il PIL è 5 miliardi di
euro-4 miliardi e mezzo. Si risolverebbero tante cose in un momento
in cui i Valdostani sono particolarmente provati da mille
difficoltà che non se ne riesce a uscire.
Si poteva intervenire sui tributi però si poteva anche
intervenire abbassando o azzerando addirittura la tassa di
circolazione dei veicoli che vale 25 milioni a bilancio, ma
facevamo qualcosa. È inutile andare a prendere i soldi per tenerli
dentro una cassaforte quando la gente ha difficoltà ad arrivare a
fine del mese. Questo è il ragionamento che ritengo che sia
importante.
Faccio un altro esempio: com'è possibile, in un momento che
manca il lavoro, che non si investano 28 milioni sulla missione
dedicata al lavoro? Ne abbiamo investito 26 e ce n'erano altri 28 a
disposizione.
Queste sono delle cose, secondo me, su cui vale la pena
interrogarsi, bisogna capire perché non si riesce purtroppo ad
andare oltre, bisogna fare un grosso sforzo per dare maggiore
soddisfazione alle esigenze dei Valdostani perché un'economia
fortemente interessata dalla componente pubblica credo che sarebbe
un grosso stimolo per cercare di rivitalizzare un po' tutti i
nostri settori.
È chiaro che poi del bilancio ci possono essere tanti
indicatori, ci sono anche delle cose positive: ad esempio, i
pagamenti che hanno un tasso del 94 percento sulla competenza, che
sono garantiti nei limiti previsti dai regolamenti e dalla legge.
Per quanto riguarda i residui di quest'anno, c'è da registrare che
sono scalati di 18 milioni i residui attivi, invece sono cresciuti
di 34 i passivi. Questa è sicuramente una cosa positiva.
Ho letto con attenzione anche la relazione della Corte dei conti
sul bilancio che ci è stata consegnata ieri l'altro, sotto questo
profilo, va evidenziato che anche loro dicono: "su certe situazioni
siete addirittura troppo prudenti", sul fondo accantonamenti per i
contenziosi ci sono 10 milioni in più vincolati e che sono stati
immobilizzati rispetto a quella che ce ne sarebbe stata la
necessità nel rispetto delle regole. Così come il discorso del
personale; la Corte dei conti fa tutta una serie di considerazioni
dove evidenzia l'alto costo della gestione del personale per la
Valle d'Aosta, che va in
trend
completamente contrario di
quello che stanno andando le altre Regioni. Ci sono state 410
assunzioni nel 2021 tra tempo determinato e tempo indeterminato. In
tutto questo contesto - non per tornare al tema dell'altro giorno -
se se ne fosse trovato uno per la Motorizzazione su 410, avremmo
reso un servizio alla Valle d'Aosta. L'altro giorno c'erano gli
esami, l'unico esaminatore che c'era non stava bene, quindi sono
saltati gli esami e probabilmente c'è solo una sessione e poi
dovranno andarsene tutti fuori Valle. Queste sono delle difficoltà
alle quali occorrerebbe uno sforzo collettivo, uno sforzo di
cercare tra tutti di portare delle soluzioni, ma delle soluzioni
che devono portare a delle vere riforme.
In diverse occasioni ho detto - e ho avuto modo anche di dirlo
quando eravamo nell'ambito della discussione del bilancio - che non
basta parlare di riforme, perché dal momento di approvazione
previsionale sono passati di nuovo sette mesi ma di riforme non ne
sono ancora partite. Purtroppo ci si rende conto, dalla lettura di
questo bilancio, che probabilmente le risorse che siamo in grado di
gestire sono queste, se noi avessimo anche due miliardi di euro in
più, non saremmo in grado di gestirli, andrebbero tutti in avanzo
di amministrazione, è questo il problema! Bisogna cercare di
adattare il modello di gestione alle risorse, diversamente dobbiamo
calare il numero delle risorse, quindi prelevarne meno sulla
fiscalità ai cittadini perché i soldi che noi non prendiamo ai
cittadini, gli rimangono in tasca e li mettono subito in economia,
lì non c'è bisogno di burocrazia o semplificazione per ottenere il
beneficio, vanno immediatamente nel sistema, invece noi raccogliamo
e poi in qualche modo vediamo di distribuirli con il tempo.
Credo che, sotto questo profilo, occorra un grosso sforzo, uno
sforzo che debba portare a dei risultati migliori e spero che
soprattutto, anche alla luce di queste considerazioni, ci sia un
monitoraggio attento sul bilancio che stiamo vivendo, il 2022, per
evitare di ritornare su queste situazioni, perché avanzare 40-50
milioni di euro non impegnati in ogni Assessorato mi pare che sia
una cosa pesante e inaccettabile per i Valdostani. Non fa onore a
nessuno di noi trentacinque che stiamo in quest'aula.
Soprattutto ci tengo a rimarcare che con mille fatiche, con
mille combattimenti si è portata a casa l'autonomia finanziaria con
lo Stato, i dieci decimi, ma voi credete che lo Stato non legge
questi bilanci? Se continua così, dicono: "avete troppi soldi",
rischieranno di dire: "passiamo da 10 decimi a 9 decimi". Siamo
tutti autonomisti qui dentro ma significa essere responsabili nei
confronti della propria Regione ed essere più bravi degli altri a
gestire le risorse. Andate a vedere, io sono andato a vedere i dati
dei rendiconti delle altre Regioni del nord Italia, sono sopra l'80
percento le ordinarie e noi che siamo una Regione speciale dobbiamo
prendere lezioni fuori Valle da come si gestisce il proprio
territorio. Questa vuole essere una riflessione critica, come ho
detto prima, ma costruttiva, che deve buttare un seme per cercare
di costruire qualcosa per un futuro migliore.
Presidente -
A questo punto sospendiamo brevemente per
arieggiare i locali. Il Consiglio regionale è sospeso.
La seduta è sospesa dalle ore 17:10 alle ore 17:30.
Bertin (Presidente) -
Possiamo riprendere i lavori dopo
la sospensione. Siamo ancora in discussione generale, invito i
colleghi a prendere posto. Nel frattempo si è prenotata la
consigliera Guichardaz, aspettiamo soltanto che tutti prendano
posto. La parola alla consigliera Erika Guichardaz.
Guichardaz E. (PCP) -
Il rendiconto è il documento
contabile che definisce i risultati della gestione finanziaria,
economica e patrimoniale nell'anno e dall'analisi di questi dati si
può evincere come ha lavorato l'Amministrazione, se ha ben
programmato, realizzato investimenti, oppure si è limitata alla
gestione dell'ordinario. Certo, questa percezione tutti i cittadini
ce l'hanno nel vivere quotidiano, vedendo se i servizi funzionano,
se le opere tanto attese prendono forma o se la pressione fiscale
diminuisce.
Proprio alla luce di questo, vorrei fare due considerazioni,
peraltro che condivido rispetto ai colleghi che mi hanno preceduto.
Come ci è stato detto, il rendiconto presenta un risultato di
amministrazione pari a 325.962.000 euro, le previsioni definitive
di competenza pareggiano sui 2.639.379 mila e via dicendo; gli
impegni effettuati in competenza si attestano su 1.977 milioni di
euro.
Il rapporto tra impegni e stanziamenti definitivi di bilancio è
del 76,02 percento, dato in crescita rispetto all'anno precedente,
com'è stato evidenziato in relazione, ma anche su questo dato, come
hanno evidenziato precedentemente i miei colleghi, se togliamo la
missione 50 di oltre 565 milioni, ossia quella del rimborso del
prestito obbligazionario CVA, questo dato è di gran lunga peggiore.
Insomma, per essere più chiari, questo primo dato dimostra che
l'attività effettivamente svolta dall'Amministrazione è peggiorata
e, vista l'instabilità del 2020 e la pandemia, direi che questo
dato è ancora più significativo.
Entrando poi nel dettaglio del rapporto tra impegni e previsioni
delle varie missioni, vediamo che vi sono alcune missioni che sono
abbondantemente sotto il 40 percento: quella dell'assetto del
territorio, edilizia abitativa, politiche giovani, energia e
politiche del lavoro. Proprio la programmazione in settori
strategici manca e quindi, rispetto a quanto era stato previsto, è
stato realizzato poco.
Altro dato interessante da analizzare è l'avanzo vincolato che
ricomprende le quote attinenti a finanziamenti dello Stato,
dell'Unione europea e da altri fondi riferiti a cofinanziamenti.
Anche in questo caso è piuttosto evidente, dall'analisi di questi
dati, che vi sono molti fondi ma l'Amministrazione ne spende pochi.
Infine, se analizziamo il fondo pluriennale vincolato, vediamo che
era di 168 milioni nel 2019, 214 nel 2020 e 329 nel 2021. Grazie
all'analisi di questo dato, che misura il tempo tra impegno e
realizzazione della spesa, possiamo pertanto dire che la capacità
di programmare correttamente e realizzare investimenti è
notevolmente diminuita.
Credo che ci sia ben poco da rallegrarsi di questi 113 milioni
di avanzi ma piuttosto da rimboccarsi le maniche e forse smetterla
di fare proclami ma iniziare a dare risposte alle persone. Capisco
anche che l'instabilità politica, collegata a una mancanza di
visione programmatica che ormai denunciamo da oltre un anno, non
renda questo lavoro facile. Naturalmente la nostra idea rispetto a
questo rendiconto non è assolutamente positiva.
Presidente -
Altri in discussione generale? Se non vi
sono altre prenotazioni, chiudo la discussione generale. La
discussione generale è chiusa. Per il Governo replica l'assessore
Marzi.
Marzi (SA) -
A mio modesto avviso, com'è stato
richiamato, una prima necessaria "legenda" di un atto come il
rendiconto deve essere sicuramente legata ad alcuni aspetti di
matrice tecnica perché il rendiconto, come ricordato, è stato
sicuramente un'espressione di matrice politica nel momento in cui
si è partiti con una "finanziaria regionale" e una previsione, lo è
stata sicuramente in corso d'opera nella capacità di dare gambe a
quanto espresso politicamente: del resto lo diciamo sempre che
chiunque faccia politica, nel momento in cui parla di bilancio,
soprattutto di bilancio di previsione, sta trattando l'atto più
politico che esista, quindi, di conseguenza, sicuramente chi mette
giù i numeri per dire che vuol fare una cosa piuttosto che un'altra
esprime appieno le sue facoltà politiche.
La prima cosa che sicuramente va fatta pertanto è quella di
connotare politicamente la fotografia di un anno che è passato.
Nessuno ha mai preteso e pretende, ma è corretto l'intervento che è
stato fatto dai colleghi, di dare connotazioni positive a un avanzo
di amministrazione disponibile: l'avanzo di amministrazione
disponibile, nel caso specifico oltre di 113 milioni di euro, è il
risultato di tutta quanta una serie di passaggi che si sono
succeduti durante tutto quanto il 2021, però sicuramente nella
lettura degli avanzi degli ultimi anni, quindi nella lettura anche
di un passaggio storico e amministrativo che c'è stato negli ultimi
anni, noi andiamo invece a dare delle connotazioni rispetto al
risultato dei 113 milioni di euro che noi abbiamo richiamato e che
viene richiamato in premessa.
Noi abbiamo conosciuto tutti nel 2020 l'avanzo di
amministrazione disponibile, richiamato dal collega Aggravi, perché
di fatto, per dargli una connotazione massiva, è stato l'oggetto
del contendere di una legge, la n. 8, che sicuramente connotava un
periodo politico molto, molto particolare, perché, di fatto, veniva
fuori a sua volta da un momento nel quale la politica valdostana
aveva dimostrato appieno la sua debolezza addirittura mandandosi a
casa da sola, senza naturalmente sapere che sarebbe arrivata una
pandemia, però la pandemia non ha aiutato a vivere un momento come
quello.
C'è stato poi un avanzo d'amministrazione, quello del 2020,
applicato nel 2021, da 210 milioni di euro, che, di fatto, è stato
applicato con due grandi leggi: la n. 15 e la n. 22. La legge n. 15
mette in disponibilità, soprattutto per una serie di interventi
espressamente dedicati al Covid, circa 162 milioni di euro, e
invece poi arriva a circa 132 milioni di euro e dopo arriva la 22,
che, di fatto, applica la restante parte dell'avanzo disponibile
del 2021. Arriviamo quindi all'avanzo disponibile del 2021, che
cala, anche per la capacità rispetto all'anno precedente,
nonostante le estreme difficoltà che ci sono state, ma la politica
c'era e, quando dico la politica, dico tutto quanto il Consiglio in
prima istanza; di conseguenza, c'è una differenza, e qui rispondo
anche a quando c'è la politica, quando non c'è la politica; ebbene
evidentemente sì, e nel caso specifico, numeri omologhi alla mano,
pesa 100 milioni di euro, tanto per essere chiari, senza dare
connotazioni di parte, ma a tutti gli effetti l'impossibilità da
parte di tutti - perché la politica aveva fallito - di governare
nel 2020, con tutte le conseguenze del caso, ha fatto sì che ci
siano delle conseguenze. L'avanzo pertanto è sì una fotografia di
quanto non è stato speso, però può anche essere una maniera per
leggere il fatto che la politica c'è e ci deve essere e, di
conseguenza, che, quando la politica c'è, può fare delle
scelte.
Veniamo al fatto però che se si è partiti da quel momento è
anche perché, ahimè, negli anni precedenti, nel passaggio dal
precedente sistema contabile all'attuale, come richiamato dal
collega Aggravi - nel 2017 si è passati all'attuale sistema di
bilancio che è fondamentale anche per leggere alcuni dei dati delle
percentuali che sono state rappresentate... - sicuramente nel
passaggio dal vecchio sistema contabile al nuovo - vado a memoria -
per i primi anni l'avanzo di amministrazione si è dovuto utilizzare
per coprire un disavanzo tecnico, così viene richiamato, in capo al
primo riaccertamento straordinario dei residui, pari a quasi 279
milioni di euro. Contemporaneamente si legge quindi un dato
negativo, il pregresso, gli anni precedenti, ma anche un dato
positivo per la capacità dell'ente di riuscire a recuperare questo
"buco tecnico", chiamiamolo così, in così pochi anni. L'avanzo di
amministrazione pertanto è contemporaneamente un dato che può
essere letto positivamente o negativamente ma è sicuramente un dato
che invece connota un'annualità, punto e basta. Quando io dico
questo, dico anche che è errato connotare politicamente però la
lettura delle leggi che sono state fatte l'anno scorso. Perché è
errato farlo? Perché, in realtà, sia con la n. 15 che con la n. 22
si è data pienezza politica a un'annualità e il fatto che a
connotarlo politicamente siano dei colleghi, che di fatto quelle
leggi a maggior ragione le hanno votate perché facevano parte della
maggioranza di allora, è politicamente recepibile ma allo stesso
tempo tecnicamente difficile da accettare, e spiego perché. Noi ci
siamo trovati per la prima volta a fare delle elezioni regionali,
assieme alle elezioni comunali nell'autunno del 2020 e, di fatto,
se non erro, il Governo Lavevaz, votato da ventuno Consiglieri
regionali, nasce a fine ottobre del 2020, con l'obbligo, entro la
fine di ottobre di quel mese stesso, in poche parole sette-otto
giorni, di presentare una finanziaria regionale in Giunta e quindi
poi, di conseguenza, di discuterla in Consiglio regionale. Motivo
per il quale da subito la connotazione di quella finanziaria
regionale fu una connotazione di matrice tecnica, cioè tutti quanti
riconoscemmo i conti... e per fortuna che il Governo precedente che
qui è in parte rappresentato aveva fatto la scelta nell'estate del
2020 a cavallo delle elezioni, di avviare questo percorso, perché
sennò l'unico risultato che ci sarebbe stato sarebbe stato quello
di replicare l'esercizio provvisorio, esercizio provvisorio che nel
2020 invece si era vissuto.
Il dibattito di oggi è particolare da un punto di vista politico
per due motivi: 1) perché viene richiamato il passaggio
all'esercizio provvisorio come se alcuni dei colleghi che lo hanno
richiamato non avessero delle responsabilità politiche rispetto al
fatto che a dicembre del 2019 non si riuscì ad approvare il
bilancio. Alcuni dei colleghi che oggi hanno parlato hanno avuto
delle responsabilità politiche nel far sì che quello avvenisse. Di
conseguenza probabilmente, anche perché tutto avveniva nello stesso
anno, la scelta di cercare di evitare il più possibile questo fece
sì che nell'estate del 2020 partisse un processo che poi di fatto
ha permesso di arrivare a presentare una finanziaria regionale con
un bilancio e questo bilancio già in fase di presentazione del
bilancio stesso anche politico venne poi fortemente connotato dal
fatto che con interventi successivi si sarebbero connotate
politicamente le spese utilizzando l'assestamento attraverso due
passaggi fondamentali, perché da subito ci si rese conto che il
Covid c'era e avrebbe continuato a esserci. Il Consiglio e il
Governo quindi fecero la scelta, a differenza di quanto non è stato
richiamato oggi in aula, di non fare variazioni di bilancio ma di
correre verso l'assestamento 1. Basta che vedete la differenza di
date tra la n. 15/2021 e la n. 8/2020 e vedrete che in realtà
questa scelta è stata fatta, eccome! Venne fatta in sincrono a
tutto il Consiglio, tant'è che la n. 15, di fatto, è stata
l'espressione sia politica che amministrativa del Consiglio
tutto.
Quando poi si arrivò alla n. 22, le scelte che vennero fatto
sulla n. 22 furono contemporaneamente due: la prima dare delle
connotazioni politiche, la seconda cercare anche di dare delle
connotazioni politico-amministrative a un bilancio, che, di fatto,
nel frattempo aveva vissuto una pandemia e che aveva bisogno di
alcuni tipi di connotazioni. Se voi andate a vedere la principale
spesa di quella legge è e resta un intervento a favore degli Enti
locali in conto capitale per la programmazione e la progettazione.
Stiamo parlando pertanto comunque di leggi che eccome hanno dato la
possibilità di dare delle connotazioni politiche e di intervenire
in un anno assolutamente delicato.
Aggiungo un altro aspetto perché vengono continuamente
richiamate leggi e quant'altro: l'anno scorso, sempre votata
all'unanimità, è stata finalmente approvata la legge sul contributo
conto interessi. La prima cosa che ha dovuto fare la legge per
essere applicata come legge di contributi in conto interessi è
stata abrogare l'articolo 25 della legge n. 1/2020, cioè la famosa
finanziaria regionale, perché di fatto tecnicamente non
applicabile. Questo non l'abbiamo deciso noi ma ce l'hanno detto le
associazioni di categorie tant'è che la scelta che abbiamo dovuto
fare è stata una scelta completamente diversa, però, di fatto, a
fronte di una roba che era stata scritta e non si poteva fare,
approvare all'unanimità una legge che invece di fatto si sta
applicando e sta dando risposte ai Valdostani è stata, secondo me,
una scelta corretta.
Ora veniamo alle percentuali che vengono richiamate. Il 118/2011
tecnicamente si chiama "bilancio armonizzato": il termine
"armonizzato" vuol dire che per tutti gli Enti locali italiani,
fatta eccezione per lo Stato, se si va a vedere la missione "X"
piuttosto che la missione "Y", si ha lo stesso numero e anche lo
stesso significato. La missione 50 in tutti i bilanci degli Enti
locali italiani, per fare un esempio, visto che oggi è stato più
volte richiamato, è debito pubblico: di conseguenza, che tu sia nel
Comune più piccolo d'Italia o che tu sia nella Regione Lombardia,
quando vai a leggere quella missione, cioè come si declina la
spesa, a tutti gli effetti troverai che quello è debito pubblico.
Questa maniera di ragionare, quindi di connotare il bilancio... è
di fatto il motivo per il quale il bilancio è fatto così per tutta
Italia, perché in questa maniera naturalmente se tu a cascata,
quindi risalendo dal basso verso l'alto, dal più piccolo degli enti
fino al ragioniere generale dello Stato, clicchi su quel tasto, tu
hai la posizione di tutte quante le voci di spesa di tutti gli Enti
locali inseriti in quella benedetta casella. Questo quindi era il
motivo per il quale il bilancio armonizzato è stato creato ma allo
stesso tempo permette di fare una serie di analisi che sono delle
analisi corrette e che consentono anche, nel momento in cui si
arriva a pagina 35 della relazione piuttosto che più avanti, di
fare tutta una serie di valutazioni rispetto alle tre fasi più
importanti della capacità di spesa di un bilancio di previsione.
Tanto per essere chiaro, quanto viene dato con il previsionale,
quanto viene impegnato, quindi quanto si trasforma in
un'obbligazione... l'obbligazione in poche parole vuol dire quando
devo pagare, come devo pagare, chi devo pagare e la terza cosa
naturalmente quando pago.
Le tre fasi di riferimento che permettono di leggere il
rendiconto pertanto sono delle fasi importanti.
È corretto il dato che è stato richiamato sia dal collega
Aggravi che dal collega Marquis, però è un dato che va connotato da
una serie di aspetti, che invece sono tecnicamente fortemente
collegati alla capacità che il 118 permette, perché il 118 non va
soltanto interpretato nella percentuale che si esprime tra quello
che viene messo a previsione e quello che viene impegnato, ma anche
per la capacità e per la percentuale di fatto di spostare una serie
di impegni naturalmente differiti agli anni successivi. Il vero
dato che va letto per capire quanto la politica, chiunque essa sia,
sia stata capace di dar corso agli impegni presi in fase di
previsionale è la percentuale di impegnato differito
sull'assestato, che, nel caso della Regione autonoma Valle d'Aosta,
è superiore all'88 percento. Quest'aspetto è fondamentale non
soltanto perché qualcuno potrebbe pensare: "il simpatico collega
Marzi, un po' malato di file
excel
e di elucubrazione
psico-linguistica del numero come simbolo a sé stante, è capace di
muoversi nonostante la mole come un simpatico slalomista speciale",
ma perché - e qui arriviamo al nesso politico fondamentale - noi
non siamo una Regione ordinaria, noi non siamo una Regione
ordinaria! Se voi andate a vedere la percentuale di spesa della
stragrande maggioranza delle Regioni ordinarie qual è? La sanità.
Quindi questa famosa percentuale di impegno che oggi è stata
richiamata da chi si professa autonomista qualsiasi passaggio
politico decide di fare fondamentalmente non è assolutamente
applicabile a chi invece in termini amministrativi e quindi di
spesa fa tutta una serie di robe che nel resto delle Regioni non
viene assolutamente fatta. Se io all'inizio dell'anno stanzio dei
denari e poi li trasferisco alla mia azienda sanitaria locale, non
dico che sia facile, tutt'altro, è una delle cose più difficili del
mondo, ma sicuramente è dal diverso dimostrare la capacità di dar
corso a un impegno finanziario politico rispetto a chi fa quasi
tutto: dalle strade, alle scuole, ai paravalanghe e possiamo andare
avanti.
Addirittura sono state citate tra le percentuali di missioni che
non vengono spese leggi fondamentali, come quella di primo
stanziamento nei confronti degli impianti a fune come un esempio
negativo, quando in sostanza quello a fine novembre è stato fatto,
sono stati dati - vado a memoria - 38,3 milioni di euro, che, di
fatto, sono stati inizialmente versati verso la fine dell'anno: se
io faccio la fotografia dal 1° di gennaio al 31 di dicembre e a
tutti gli effetti faccio una legge a fine novembre, è normale che
vedrò soltanto una parte dello stanziamento, ma quando poi questo
stanziamento viene differito all'anno dopo, io vedrò che sono
andato in spesa, eccome.
La domanda da fare è: tantissime gestioni ordinarie gestiscono
direttamente impegni di questo tipo? Tantissime gestioni hanno un
territorio che per il 51 percento è al di sopra dei 2 mila metri
quadri e quindi richiedono una serie di passaggi come quelli che
noi di fatto dobbiamo rappresentare? Ecco perché dico che se è
giusto fare analisi politiche, grazie alla documentazione che tutti
quanti noi dobbiamo avere, è anche giusto però fare politica,
secondo me, in maniera corretta, quindi non paragonare cose che non
possono essere paragonate. Secondo me, pertanto alcuni degli
interventi che sono stati fatti oggi sono degli interventi
politici, degli interventi di parte, che prima o poi in questo
bouleversement
"rappresenteranno" e "accoglieranno" tutti,
quindi anche io magari un domani mi troverò a dover leggere la
stessa documentazione non da Assessore alle finanze ma da
Consigliere di maggioranza o minoranza e anche io mi metterò, come
ho sempre fatto, a cercare di capire le cose, quindi anche con
piena onestà intellettuale e politica a dire la mia. Quello che non
farò, perché non fa parte di me, è sicuramente raccontare che gli
asinelli volano e poi andarli a cercare con gli occhi, e lo stesso
pretendere che le persone che mi ascoltano, nel momento in cui io
faccio politica e presento degli atti politici... possa essere
rappresentato.
Faccio un esempio: se uno legge la relazione di riferimento, non
soltanto nelle tabelle, ma la legge nella parte di espressione
delle entrate proprie, scopre invece di parlare, ad esempio, di
bolli, che sono cresciuti perché stiamo ponendo in essere delle
azioni di recupero forti. Quello fa un'Amministrazione, non certo
può andare a esprimere delle volontà politiche, come oggi tuttora
richiamato, rispetto a entrate non proprie.
Prima, quando ho parlato del DL 59, parlando di
cap
, ho
parlato di cappelli che nulla c'entrano, e un collega qui in aula
se n'è accorto immediatamente. I cap sono i tetti che si mettono a
dei parametri finanziari, così come il
floor
è il pavimento
di riferimento.
Rispetto alla maniera di saper porre dei cap, di saper porre dei
limiti nella maniera di esprimersi politicamente... anche quando si
fanno giochi di parte, secondo me, è corretto porseli, perché
altrimenti il vero risultato che si corre è quello di trasformarsi
in "Sandra e Raimondo" per il piacere di tutti coloro i quali ci
guardano discutere come se nulla fosse. A mio modesto avviso, ciò
rischia di connotare in maniera negativa la discussione di un atto
che è invece la fotografia di un Governo che ha governato in un
periodo delicatissimo della storia della Valle d'Aosta, durante
l'unico inverno che è stato chiuso... che è arrivato dopo un
periodo drammatico della storia della Valle d'Aosta stesso e che in
alcuni casi, ad esempio, nell'esplicitazione delle leggi che sono
state richiamate (la 15 e la 22 che sono) ha preso atto e ha
cercato addirittura di trovare dei coinvolgimenti politici e
amministrativi che erano a favore dei Valdostani. A mio modesto
avviso, quei quattro gatti che ci guardano, e li capisco, devono
avere almeno la possibilità di sentirsi raccontare le cose come
stanno.
La prossima legge di assestamento, nel momento in cui ci sarà
chiunque la porterà, dovrà nuovamente prendere conto di impegni
politici che abbiamo già rappresentato in aula. Sarà una legge di
assestamento dove verranno finanziate le risorse che si possono
spendere, le risorse che sono già inserite nel DEFR e magari le
risorse d'investimento per quelle strutture che hanno dovuto
lasciare spazio alle spese di parte corrente per la sanità perché,
di fatto, quest'anno abbiamo aumentato di 27 milioni di euro lo
stanziamento in fase di previsionale.
