Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1838 del 7 febbraio 2001 - Resoconto
OGGETTO N. 1838/XI Uso metropolitano della tratta ferroviaria
compresa tra Sarre e Nus. (Interpellanza)
Interpellanza Appreso che nel prossimo mese di marzo sarà
nuovamente utilizzabile il tratto di ferrovia fra Aosta e Nus, già
danneggiato dagli eventi alluvionali dell’ottobre
scorso;
Creduto opportuno un utilizzo pieno di tutta la via ferrata tra
Nus e Pré-Saint-Didier e in particolare del tratto tra Sarre e Nus,
in modo da consentire un uso metropolitano della ferrovia, con
l’introduzione sperimentale di un paio di fermate
(al quartiere Dora e, soprattutto, al quartiere Europa);
il sottoscritto Consigliere regionale
Interpella
l’Assessore competente per sapere:
1) quali ipotesi di servizio sono state fatte in ordine al
tratto di ferrovia tra Aosta e Nus;
2) se non intenda attivarsi per favorire un uso metropolitano
del tratto fra Sarre e Nus, anche attraverso
l’istituzione di nuove fermate.
F.to: Curtaz
Président
La parole au Conseiller Curtaz.
Curtaz (PVA-cU)
Torniamo con questa interpellanza alle
problematiche della ferrovia Aosta-Chivasso, come è noto chiusa a
seguito degli eventi alluvionali di metà ottobre.
Sappiamo da fonti certe che l’intera ferrovia
dovrebbe riaprire il proprio servizio a fine anno, sappiamo
tuttavia che secondo gli impegni dell’ente
ferroviario la tratta Aosta-Nus sarà disponibile a partire dalla
fine del prossimo mese di marzo.
Intanto credo che questa riapertura abbia un effetto in qualche
modo simbolico perché è il primo tratto di ferrovia che diventa
nuovamente disponibile dopo che i tragici eventi di ottobre hanno
profondamente colpito quell’opera pubblica. Io
ritengo quindi che anche la riapertura di questo piccolo tratto di
ferrovia abbia un significato simbolico e che concretamente ci dia
la possibilità di avviare una sperimentazione.
Lanciamo pertanto un'idea non nuovissima, ma che in questo
contesto di riapertura secondo noi calza a pennello: ci chiediamo
se non è possibile in questa situazione, magari a livello
sperimentale, di organizzare il tratto ferroviario che va da Nus a
Sarre in maniera "metropolitana". Cosa significa? Significa corse
più ricorrenti, significa soprattutto istituire, e questa è la
nostra proposta, due fermate nuove, due fermate che potremmo
definire "volanti" senza necessità che ci sia la stazione:
l’una al quartiere Dora e l’altra al
quartiere Europa.
Pensiamo che soprattutto per quest’ultimo
quartiere che è servito con maggiore difficoltà dagli altri mezzi
pubblici la ferrovia avrebbe una funzione importante perché
consentirebbe agli abitanti della zona di recarsi in maniera molto
comoda al centro della città di Aosta.
Dico subito a chi avesse delle perplessità di carattere
burocratico che la proposta dal punto di vista legislativo è
praticabile, non è necessario per effettuare delle fermate che ci
siano stazioni o particolari elementi di controllo. È possibile
solo che lo si voglia organizzare.
Quindi lo scopo dell'interpellanza è lanciare questa idea,
capire quali sono le ipotesi di servizio che sono state fatte in
ordine intanto al tratto di ferrovia fra Aosta e Nus, cioè quello
che riaprirà da qui a un mese e mezzo circa e poi interpelliamo
l’Assessore competente per sapere se non intenda
attivarsi per favorire appunto un uso metropolitano del tratto fra
Sarre e Nus anche attraverso l’istituzione di nuove
fermate.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
L’interpellanza focalizza due
aspetti. Il primo è relativo ad un'ipotesi di servizio di
riapertura del tratto ferroviario fra Aosta e Nus.
Le ipotesi che si possono fare sono due: la prima
senz’altro non percorribile è quella di riattivare
il percorso fino a Nus sul tratto ferroviario per i pendolari che
non hanno come meta di destinazione Nus, ma o il fondovalle oppure
addirittura Torino e sarebbe quella di salire sul treno ad Aosta,
scendere a Nus, prendere il pullman e proseguire oppure il percorso
inverso.
Questa soluzione ci pare abbastanza macchinosa e difficile da
realizzare e anche disagevole, quindi diciamo che questo tipo di
soluzione giocoforza in questo momento viene scartata, soluzione
che invece potrebbe essere poi presa in esame nel momento in cui la
riapertura definitiva potrà arrivare almeno fino a
Pont-Saint-Martin senza aspettare un'apertura totale del
tratto.
L’altra ipotesi è quella di collegare Aosta a Nus
con dei servizi legati alla mobilità interna. Dai dati che abbiamo
risulta che la richiesta di utenza per questo tipo di collegamento
è piuttosto scarsa.
Questo secondo aspetto si collega con quella che
l’interpellante definiva una proposta che poteva
essere presa in considerazione a livello sperimentale che è quella
di prolungare questo tipo di collegamento fino a Sarre come
un'impostazione che può essere quella di un utilizzo di
metropolitana leggera interna.
Questa è una proposta da approfondire e da verificare. Già
precedentemente abbiamo riportato l’argomento sul
tavolo di confronto con Trenitalia anche a seguito di questa
iniziativa del gruppo Per la Valle d’Aosta con
l’Ulivo e diciamo che di per sé è vero che sotto gli
aspetti di tipo legislativo non ci sarebbero grossi problemi; ci
sono peraltro alcuni piccoli problemi di infrastrutturazione
necessaria per concretizzare questo tipo di ipotesi di progetto che
è quello della realizzazione di secondi binari, marciapiedi e
pensiline soprattutto nelle località dove viene individuata
l’ipotesi di fermata.
Non sono interventi difficili da realizzare ma, per poter avere
questo tipo impostazione anche a livello di progetto pilota, è
necessario comunque prevedere questo tipo di interventi.
È un'ipotesi da approfondire e da verificare e potrebbe essere
anche ipotizzata a livello sperimentale perché bisognerebbe cercare
di capire che tipo di utenza sia dal punto di vista qualitativo che
quantitativo utilizzerebbe questo servizio.
Anche perché, come ben sa l’interpellante, in
questo momento vige ancora un contratto di servizio per cui tutte
le percorrenze, le ipotesi di integrazione di maggiore utilizzo del
contratto di servizio - mi riferisco prevalentemente a un'ipotesi
di collegamento Aosta-Nus che non sarebbe altro che parallelo a
quello che è l’attuale collegamento su autobus -
sono onerose per l’Amministrazione regionale e
richiederebbero anche una revisione del contratto di servizio
stesso, comunque è un'ipotesi che può essere presa in
considerazione, necessita di approfondimenti e concretamente
abbiamo chiesto a Trenitalia di verificare in modo più preciso
quali dovrebbero essere gli interventi necessari sia dal punto di
vista della tempistica, che degli importi e degli oneri per poter
avviare un progetto di questo tipo.
Président
La parole au Conseiller Curtaz.
Curtaz (PVA-cU)
Prendo atto delle risposte
dell’Assessore. Mi sarei aspettato qualche risposta
un po' più precisa.
Prendo atto favorevolmente del fatto che
l’Assessore mi ha assicurato che questa proposta
verrà presa in considerazione e approfondita, ma devo dire la
verità, mi si consenta una battuta, che non ho sentito un grande
entusiasmo da parte dell’Amministrazione rispetto a
questa ipotesi perché per fare una sperimentazione bisogna crederci
e innanzitutto deve crederci il titolare
dell’Assessorato che questa ipotesi dovrebbe portare
avanti. Perché se siamo ancora al punto che bisogna valutare,
bisogna verificare, bisogna approfondire, sapendo che da qui a un
mese e mezzo abbiamo la disponibilità della linea, mi sembra un
ritardo preoccupante anche perché non vorrei che si volesse
aspettare la riapertura della tratta fino a Pont-Saint-Martin per
ridefinire un quadro generale del trasporto ferroviario nella
nostra Regione in attesa dell’apertura definitiva
dell’Aosta-Chivasso.
Lei mi ha accennato a problemi di infrastrutture; non nego che
questo sia un problema reale, ma mi sembra un problema facilmente
risolvibile. Non credo, anche se lo dico da inesperto, che sia
necessario un doppio binario; credo che la fermata al quartiere
Dora o al quartiere Europa possa effettuarsi su un binario unico,
sicuramente ci sarebbe il bisogno di avere un marciapiede, non so
se una pensilina o una cosa del genere. Questa mattina abbiamo
sentito di eliporti costruiti come precari in comuni della nostra
Regione, penso che se decidiamo di fare una sperimentazione, non ci
sarà nessuno che si oppone a un marciapiede o a una pensilina
precari al quartiere Europa o al quartiere Dora.
Ultima osservazione che francamente non ho colto molto bene:
l’Assessore mi dice che ci sarebbe il problema di
rivedere il contratto di servizio, questo lo capisco molto bene ed
è questo che invito l’Assessore a rivedere, però a
me sembrerebbe che il contratto di servizio intanto sia già sospeso
dagli eventi. Non credo che per un servizio che oggi non
c’è valga tout court il contratto a suo tempo
sottoscritto; mi riesce impossibile immaginare che Trenitalia debba
pulire le carrozze per tenerle ferme alla stazione di Châtillon
piuttosto che di Saint-Vincent, perché nel contratto di servizio
della Valle d’Aosta c’è scritto che
devono pulire le carrozze tutti i giorni. Quindi abbiamo già un
contratto di servizio praticamente sospeso o modificato perché il
servizio in questo momento non viene espletato nelle modalità
tradizionali.
Pertanto io insisto affinché l’Amministrazione
porti avanti la nostra proposta con convinzione perché potrebbe
essere, anche in prospettiva di una riapertura totale della tratta,
una sperimentazione che ci aiuta a cogliere le potenzialità della
nostra linea e ad utilizzarle in maniera diversa. Su questo punto
torneremo perché vorremmo capire se ad indagini, verifiche,
approfondimenti fatti l’Amministrazione intende
proseguire sulla nostra proposta.
