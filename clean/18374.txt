Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1467 del 13 luglio 2000 - Resoconto
OGGETTO N. 1467/XI Dotazione di adeguato personale e
strumentazioni alle strutture sanitarie decentrate. (Approvazione
di mozione)
Mozione Premesso:
- che la domanda di servizi specialistici a livello sanitario,
in particolare di esami radiografici ed ecografici, è in costante
aumento su tutto il territorio regionale;
- che i poliambulatori di Donnas, di Châtillon e di Morgex sono,
ad oggi, sprovvisti di una strumentazione idonea a soddisfare tali
richieste;
- che è condivisa l’importanza del decentramento
territoriale dei servizi sanitari, attraverso
l’implementazione funzionale dei poliambulatori
distrettuali, tant’è che nel programma di governo di
codesta maggioranza figura "il rafforzamento della presenza di
strutture assistenziali e ambulatoriali sul territorio";
- che il potenziamento della medicina territoriale permette
altresì di decongestionare la struttura centrale del capoluogo;
tutto ciò premesso
il Consiglio regionale
Impegna
l’Assessore regionale alla Sanità, Salute e
Politiche sociali ad attivarsi presso i competenti organismi
dell’Unità Sanitaria Locale della Valle
d’Aosta affinché le strutture sanitarie sul
territorio siano quanto prima dotate di idonee strumentazioni e
adeguato personale per effettuare prestazioni radiografiche ed
ecografiche.
F.to: Tibaldi - Lattanzi
Président
La parole au Conseiller Tibaldi.
Tibaldi (FI)
La mozione è sintetica, però è
sufficientemente esplicita anche se forse l'Assessore prima in via
informale mi ha detto che non la capisce molto. Sarò poi curioso di
capire dove non si comprende tale mozione.
La domanda dei servizi sanitari e socio-assistenziali a livello
regionale sta aumentando, quindi le richieste dell'utenza di
prestazioni specialistiche, di prestazioni di emergenza di
interventi di ogni tipo sono in costante aumento e naturalmente,
come anche lo stesso Assessore ha avuto occasione di sottolineare,
rispondendo nel corso di un dibattito recentemente in quest'aula,
l'offerta si deve adeguare.
L'adeguamento dell'offerta però non può essere solo riferito
alla struttura centrale, al capoluogo, ma deve tenere in
considerazione che le esigenze dell'utenza sono distribuire sul
territorio, su un territorio che prevede soprattutto quello
valdostano un'antropizzazione frammentata nelle diverse valli per
cui non sempre gli utenti che necessitano i servizi medici e
specialistici possono arrivare fino al capoluogo e alla struttura
regionale principale dove il servizio è più completo e l'offerta è
migliore.
Sul territorio esistono strutture decentrate che con il tempo
stanno affinando la qualità e la quantità delle loro prestazioni,
in particolare per quanto concerne l'emergenza, ma sul territorio
non c'è solo richiesta di emergenza, c'è anche richiesta di servizi
di altro tipo ed è qui che questa mozione intende sollecitare
l'attenzione dell'Assemblea e degli organi preposti alla direzione
del comparto sanitario; il nostro interlocutore, essendo noi in
Consiglio regionale, non può che essere l'Assessore Vicquéry.
Mi pare di aver letto, ed è menzionato nella mozione, che la
funzione del decentramento territoriale è sentita ed è stata anche
ribadita nel documento programmatico di questa Giunta tant'è che si
prevede il rafforzamento della presenza di strutture assistenziali
e ambulatoriali sul territorio però, dicevo, non sempre alle parole
corrispondono i fatti, non sempre queste strutture decentrate sono
all'altezza come offerta della domanda di richieste che pervengono
dall'utenza.
Da qui è scaturita questa iniziativa, sono queste le motivazioni
che hanno portato il gruppo consiliare di Forza Italia a proporre
la mozione in oggetto.
Vi ricorderete senz'altro che, per fare un esempio, il
Poliambulatorio di Donnas lo scorso anno fu oggetto di una critica
particolare in quanto un servizio di emergenza non fu offerto nella
dovuta maniera mancando addirittura beni primari per lo svolgimento
di tale servizio di emergenza quali filo di sutura e siero
antitetanico, fenomeno che non sembra si sia riproposto nella
stessa gravità.
Tuttavia situazioni analoghe, probabilmente minori,
probabilmente anche sottaciute e non sempre all'evidenza
dell'opinione pubblica tramite i media, vengono sofferte da una
popolazione che necessita di una risposta sanitaria che sia più
adeguata e più all'altezza delle risorse che annualmente la Regione
investe e spende in questa direzione.
Ricordo anche che l'Assessore recentemente ha fatto riferimento
all'importanza degli investimenti nel settore sanitario,
investimenti che qualificano l'offerta sanitaria valdostana e che
di conseguenza quando abbiamo risorse impiegate in questa direzione
non sono soldi mal spesi, ma sono soldi che comunque vanno a
soddisfare i bisogni della popolazione.
Sfogliando anche un po' di rassegna stampa, la nostra prodigiosa
rassegna stampa, ho visto che c'è una velata intenzione da parte
dell'Assessorato di impegnarsi in questa direzione, quindi mi fa un
po' strano che l'Assessore non capisca le intenzioni che sono
descritte nel documento perché quanto si chiede nell'impegnativa,
ovvero che le sedi sanitarie decentrate, in particolare i
poliambulatori distrettuali siano in grado quanto prima di
effettuare prestazioni radiografiche ed ecografiche, questo
disegno, dicevo, è già stato compilato.
È stato compilato sulla carta e sembra che abbia anche dei fondi
già previsti per finanziarlo tant'è che se ne parla in un articolo
che è stato pubblicato su "il Corriere medico" dell'8 giugno
scorso, dove si parla di rivoluzione informatica che inizia in
Valle d'Aosta, dove si fa riferimento a strutture radiologiche che
saranno messe in rete e che tale iniziativa comunque è caldeggiata
in maniera forte dall'Assessorato e dai responsabili dell'USL
valdostana.
D'altronde mi pare di capire che, al di là di quelle che sono le
dichiarazioni di principio, tale filosofia venne ribadita dallo
stesso Assessore anche quando diede risposta a un'interpellanza
sulle carenze del poliambulatorio, mi riferisco sempre a Donnas
perché più volte è stato il bersaglio di disagi. Disse in
quell'occasione che:
"La filosofia ultima e sublime?"
-
testuali parole -
"? deve essere che il medico va verso il
paziente e non viceversa con particolare attenzione all'aspetto del
decentramento territoriale"
.
Abbiamo fatto tesoro di queste dichiarazioni, Assessore, perché
ci sembrano importanti, ma ci sembra altrettanto importante che a
queste dichiarazioni condivisibili corrispondano anche dei fatti.
So che recentemente l'utenza che gravita sul Poliambulatorio di
Donnas ha sofferto dei disagi, nel senso che mancava il radiologo
per cui persone che necessitavano di lastre radiografiche hanno
dovuto rivolgersi o a Ivrea o correre ad Aosta o ricorrere a
strutture private con gli oneri conseguenti.
Visto che questi sono fatti recentemente accaduti, ci siamo
sentiti in dovere di presentare non la solita interpellanza, ma
magari una mozione sapendo che l'esito delle mozioni in quest'aula
ha una scarsa probabilità di successo, tuttavia la sensibilità sul
problema viene posta all'attenzione dei presenti, ma soprattutto di
chi ha la responsabilità del comparto.
Non è nostra competenza di rivolgerci direttamente alla
Direzione generale dell'USL o alle strutture da questa dipendenti;
abbiamo un neodirettore fresco di nomina che potrebbe essere anche
giustamente sollecitato su tale problema.
Non vado oltre perché voglio sentire le osservazioni che farà
l'Assessore in materia, naturalmente mi riservo di capire qual è
l'orientamento suo e della maggioranza e mi riservo un intervento
in sede di replica.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Nel merito della mozione noi concordiamo
sull'impostazione del potenziamento del territorio.
Dicevo "fuori stanza" che non capivo il senso della mozione
perché da accertamenti che ho chiesto all'USL la strumentazione di
cui è in possesso il Poliambulatorio di Donnas è costituita da un
ortopantomografo della ditta Siemens con teleradiografo, da un
gruppo radiologico 1.600 e da ecografo; il Poliambulatorio di
Morgex da un telecomandato Diagnos 90S, da un teleradiografo e da
un ecografo; il Poliambulatorio di Châtillon ha in corso di
acquisto, con la gara avviata, con il sistema del leasing,
un'apparecchiatura telecomandata per radiodiagnostica, un
teleradiografo, un ortopantomografo e un sistema per l'acquisizione
delle immagini digitali in modo che possa essere collegato con il
futuro sistema Siemens; il Centro traumatologico di Pila di unità
mobile di radiologia; idem per La Thuile e Courmayeur, mentre per i
Centri traumatologici di Ayas e Gressoney sono in previsione di
acquisto con la stessa gara le due unità mobili di radiologia in un
sistema unico di collegamento telediagnostico in modo da fare
diagnosi a distanza, evitare la presenza dei medici radiologici sul
territorio e potenziare il servizio di tecnici di radiologia.
Da informazioni che ho assunto, il tecnico di radiologia a
Donnas c'è, sarà assente sicuramente i giorni 8, 11, 21 agosto; il
radiologo c'è salvo malattie anche se devo ribadire quanto ho già
avuto modo di affermare, cioè il problema dei tecnici di radiologia
sta diventando delicato non solo in Valle d'Aosta perché è una
professione non ambita. Devo dire però che, durante un incontro
avuto due settimane fa con il Preside della facoltà di Medicina
dell'Università di Torino con grosse difficoltà siamo riusciti ad
ottenere una riserva di 3 posti per i tecnici di radiologia già per
il prossimo anno accademico 2000-2001 per arrivare nel 2001-2002 a
5 posti.
È un grosso risultato perché ci permetterà a breve di bandire
questi posti disponibili con borse di studio finanziate
dall'Amministrazione regionale e far sì che fra tre anni si abbia
la possibilità di avere il turnover, potenziare l'attività dei
tecnici sul territorio, evitando la presenza dei medici e aprire la
Radioterapia che necessiterà di un numero considerevole di
tecnici.
È un buon risultato perché la Valle d'Aosta è l'unica a poter
utilizzare la normativa regionale in materia di finanziamento di
borse di studio suppletive.
Nel merito condividiamo questa mozione che però va emendata; mi
permetto di fare delle proposte già in aula: cancellare il secondo
capoverso delle premesse, modificare il terzo capoverso e fermarsi
alla parola
"distrettuali"
, questo per evitare che se
votiamo come Consiglio regionale unanimemente questa mozione, si
ponga l'attenzione sul programma di governo di questa maggioranza,
è un problema sentito da tutto il Consiglio regionale, pertanto si
cancellerebbero le parole:
"tant'è che nel programma di governo
di codesta maggioranza figura "il rafforzamento della presenza di
strutture assistenziali e ambulatoriali sul territorio"
e nella
parte dispositiva dell'impegno si cancellerebbero le parole:
"quanto prima dotate di idonee strumentazioni e adeguato
personale per effettuare prestazioni radiografiche ed
ecografiche"
e si aggiungerebbero le parole:
"affinché le
strutture sanitarie sul territorio siano ulteriormente valorizzate
in termini di personale e strumentazioni"
in modo che il
discorso si allarghi.
Il testo rimarrebbe il seguente: nelle premesse il primo
capoverso va bene, il secondo è cancellato, il terzo si ferma alle
parole
"poliambulatori distrettuali"
, il quarto rimane,
nella parte dispositiva il testo viene modificato in
"il
Consiglio regionale impegna l’Assessore regionale
alla Sanità, Salute e Politiche sociali ad attivarsi presso i
competenti organismi dell’Unità Sanitaria Locale
della Valle d’Aosta affinché le strutture sanitarie
sul territorio siano ulteriormente potenziate in termini di
personale e strumentazioni"
. Questa è la proposta che facciamo
in modo da poter approvare la mozione.
Si dà atto che, dalle ore 19,54, presiede il Vicepresidente
Viérin Marco.
Presidente
La parola al Consigliere Tibaldi.
Tibaldi (FI)
Prendo atto che cambia qualcosetta e di
conseguenza stavo cercando di comprendere i vari passaggi come sono
stati emendati.
A parte la premessa, la seconda parte viene cancellata perché
ovviamente è la parte più critica dal punto di vista
dell'Assessore.
L'Assessore ha asserito, sulla base delle informazioni che ha
assunto, che i poliambulatori non sarebbero sprovvisti di
strumentazioni idonee a soddisfare tali richieste. Noi non siamo in
grado di verificare l'inventario dei beni che sono presenti in
queste strutture, sappiamo però che se questi beni esistono, è
anche opportuno che vengano utilizzati perché lei ha detto che il
tecnico radiologo, per fare sempre l'esempio di Donnas, sarà
assente ed ha utilizzato il futuro; in realtà le informazioni in
mio possesso mi dicono che il tecnico radiologo è già stato assente
e la sua assenza si è già fatta sentire in termini di disagio.
Questa è una puntualizzazione che mi sento di fare.
Il terzo capoverso era un omaggio al programma di maggioranza,
se lei ritiene opportuno di depennarlo è una questione che riguarda
più voi che noi. Per quanto riguarda l'impegnativa, la nuova
definizione è più ampia rispetto a quella contenuta in questo
scritto, però è auspicabile che il potenziamento e la
valorizzazione in termini strumentali di personale vada anche in
questa direzione, cioè che sul territorio non ci sia solo la
soddisfazione di esigenze di emergenza, ma anche di prestazioni
specialistiche perché se per fare una lastra o un'ecografia bisogna
correre ad Aosta o presso un istituto privato a proprie spese, il
servizio distrettuale decentrato è comunque carente. Da parte del
gruppo consiliare di Forza Italia dichiariamo l'accettazione degli
emendamenti proposti dall'Assessore e quindi il nostro voto
favorevole.
Presidente
Pongo in votazione il testo della mozione così
emendato:
Mozione Premesso:
- che la domanda di servizi specialistici a livello sanitario,
in particolare di esami radiografici ed ecografici, è in costante
aumento su tutto il territorio regionale;
- che è condivisa l’importanza del decentramento
territoriale dei servizi sanitari, attraverso
l’implementazione funzionale dei poliambulatori
distrettuali;
- che il potenziamento della medicina territoriale permette
altresì di decongestionare la struttura centrale del capoluogo;
tutto ciò premesso il Consiglio regionale
Impegna
l’Assessore regionale alla Sanità, Salute e
Politiche sociali ad attivarsi presso i competenti organismi
dell’Unità Sanitaria Locale della Valle
d’Aosta affinché le strutture sanitarie sul
territorio siano ulteriormente potenziate in termini di personale e
strumentazioni.
Consiglieri presenti, votanti e favorevoli: 26
Il Consiglio approva all'unanimità.
I lavori sono terminati.
La seduta è tolta.
