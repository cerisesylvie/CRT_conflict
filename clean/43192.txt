Classificazione
ASSISTENZA SOCIALE
Politiche giovanili



Oggetto del Consiglio n. 620 del 26 maggio 2021 - Resoconto
OGGETTO N. 620/XVI - Interpellanza: "Coerenza con le finalità
indicate nella Carta dei servizi della Cittadella dei giovani dello
spazio concesso a un cantante nell'ambito del programma "Rima in
Cittadella"".
Bertin (Presidente)
- Punto n. 31 dell'ordine del giorno.
Per l'illustrazione, ha chiesto la parola il consigliere
Manfrin.
Manfrin (LEGA VDA) -
Mi spiace tediare l'assessore Caveri
sul tema Cittadella, l'ho già tediato in passato e lo tedierò
purtroppo ancora con un'altra interpellanza più tardi o domani, ma
credo sia giunto il momento di mettere ordine su quello che accade
nella Cittadella dei giovani.
Avevamo già sfiorato questo tema durante un'altra iniziativa
dedicata proprio all'ingresso abusivo in un grattacielo di edilizia
residenziale pubblica, nello specifico il soggetto aveva girato un
video e si era reso responsabile di plurime azioni sicuramente
censurabili, azioni che ora ovviamente le elencherò, Assessore,
perché sono tutte ricomprese nel video musicale. Innanzitutto dov'è
stato girato il video? La risposta evidentemente è servita, il
video è stato girato in parte sul tetto di un grattacielo di
edilizia residenziale pubblica, questo grattacielo è stato oggetto
di una nostra iniziativa ispettiva perché chiuso e blindato con
tavole di compensato in quanto non più utilizzabile e dichiarato
pericolante. Oltre a questo ingresso e utilizzo abusivo che mi pare
evidente visto che le riprese sono state fatte recentemente e il
grattacielo è stato chiuso nel 2018, dobbiamo rilevare anche le
modalità di registrazione del video in oggetto. Come avevo spiegato
già ai tempi, il tutto risulta registrato e, se vede il video, lo
vede perché si vede proprio anche l'ombra, con l'ausilio di un
drone che vola nel pieno del Quartiere Cogne senza alcuna
limitazione di sorta. Come lei saprà, Assessore, i summenzionati
droni o ottengono licenze particolarmente complesse da rilasciare,
oppure hanno un espresso divieto di volo nelle zone abitate per una
motivazione semplicissima, oltre che le norme che disciplinano
chiaramente il volo dei droni e il volo di qualsiasi aeromobile in
generale, anche perché il drone più piccolo, cadendo da altezze
considerevoli, può trasformarsi in un proiettile colpendo un'auto,
colpendo una vetrata o inevitabilmente ferendo un malcapitato
passante.
Oltre alle modalità di registrazione, però anche l'oggetto del
video, i soggetti registrati non risultano particolarmente
edificanti.
Iniziamo dal titolo di questa canzone: "Niente credito", che è
un'espressione usata da molti spacciatori, nel senso che, quando si
vendono delle sostanze, bisogna pagare subito senza lasciare la
roba a credito. L'esordio quindi chiarisce già in maniera direi
piuttosto netta quale sia il tema centrale di questa canzone.
Un'analisi del video invece ci permette di vedere numerosi altri
esempi sicuramente poco edificanti: dal maneggio disinvolto delle
armi all'esaltazione della criminalità in generale, alla promozione
dello spaccio di droga per arrivare al culmine con la distruzione
di un documento che riporta l'intestazione della Questura di Aosta,
in puro spregio ovviamente alle Forze dell'ordine e al nostro
ordinamento.
Una piccola ricerca su questo soggetto potrà evidenziare come il
personaggio sia già noto alle cronache e alle Forze dell'ordine
perché assieme ad altri, così viene riportato, aveva aggredito un
ragazzo prendendogli il giubbotto che conteneva soldi e telefonino
e aveva cercato di caricarlo di peso sull'auto cagionandogli in
quel frangente lievi contusioni. Alla luce di quanto accaduto sia
nella redazione del video che nel suo passato, immaginate il nostro
stupore nel vedere che questo soggetto diventa ospite della
Cittadella dei giovani e viene intervistato il 23 marzo nell'ambito
del programma settimanale "Rima in Cittadella". Peraltro è lo
stesso pseudo-cantante che nel corso dell'intervista afferma di
aver girato alcune scene del video della canzone "Niente credito"
sul grattacielo alto di via Capitano Chamonin, perché, secondo
quello che lui afferma, è come se fosse la Tour Eiffel del
Quartiere Cogne, confermando quindi di aver violato i sigilli a
bella posta.
Ora, in relazione a tutto questo evento sono andato a rileggere
l'articolo 2 della legge regionale n. 12 del 15 aprile 2013:
"Promozione e coordinamento delle politiche a favore dei giovani".
In particolare le lettere c) e d) del comma 1, dov'è previsto, alla
lettera c), "di valorizzare le competenze, il merito, le capacità,
la creatività e le esperienze aggregative, culturali, di
socializzazione e di cooperazione" e alla lettera d) "di favorire
la valorizzazione e il rinnovamento delle tradizioni e del
patrimonio culturale e valoriale della Valle d'Aosta attraverso il
diretto coinvolgimento degli adolescenti e dei giovani". Nella
Carta dei servizi invece sotto la voce "Missione" si legge che "la
Cittadella persegue la finalità di promuovere i valori della
coesione sociale, dell'integrazione nella comunità e della
condivisione di esperienze", mi auguro non di esperienze criminali.
A tal proposito la stessa Amministrazione regionale, con
deliberazione n. 1311 del 19 ottobre 2014, sottolinea l'importante
valenza regionale della Cittadella: luogo di incontro, aggregazione
e confronto tra le giovani generazioni e come spazio di sviluppo di
progetti culturali.
Alla luce quindi di quanto esposto, di quanto le ho testé
descritto, Assessore - e so che da lei riceverò una risposta non
banale e precompilata dagli uffici, ma una risposta che lei non
avrà bisogno di leggere ma che sarà sicuramente elaborata e
conterrà anche un suo pensiero -, si chiede: "se intenda chiarire
come i messaggi contenuti nel testo della canzone "Niente credito"
e i metodi di realizzazione dello stesso siano coerenti con la
mission
descritta nella Carta dei servizi della Cittadella
dei giovani di Aosta e nella legge summenzionata; se il cantante
abbia ottenuto i necessari permessi per poter effettuare le riprese
video dal tetto del cosiddetto "grattacielo alto" di via Capitano
Chamonin" e "se il cantante abbia inoltre ottenuto i necessari
permessi per effettuare riprese video mediante l'utilizzo di un
drone".
Ricordo a beneficio di tutti che ovviamente la Regione finanzia
fra il 40 e il 50 percento delle spese di gestione della Cittadella
dei giovani.
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Stupirò anzitutto con effetti
speciali, non con il drone, ma devo dire che proprio in questi
giorni ci siamo incontrati con l'assessore che si occupa delle
medesime materie al Comune di Aosta, Samuel Tedesco, e abbiamo
convenuto che questo episodio sia stato un episodio grave,
sbagliato e censurabile, tant'è che, come le dirò tra breve,
intendiamo riflettere sulla programmazione della Cittadella
affinché casi di questo genere e altri casi non si ripetano più
perché, come ho detto l'altra volta, la logica della Cittadella,
anche per essere attrattiva, deve essere massimamente pluralista
nelle espressioni delle manifestazioni che si svolgeranno: lo dico
a mio detrimento perché se per caso capiteranno di nuovo episodi di
questo genere, lei puntualmente farà di nuovo un'interpellanza.
Al di là di tutto, non rileggiamo assieme la Carta dei servizi
perché l'ha appena fatto lei e quindi è del tutto evidente che c'è
qualcosa che non ha funzionato. Devo dire che, ai sensi
dell'articolo 17, c'è un ruolo superiore a quello della Regione da
parte del Comune di Aosta, che è quello che aggiudica
sostanzialmente la gestione della Cittadella, però questo non
significa affatto che io mi chiami fuori rispetto a delle
responsabilità, perché, ai sensi dell'articolo 4 del protocollo
d'intesa fra Regione e Comune, si prevede che si riunisca questo
gruppo interistituzionale di cui io stesso faccio parte. Devo dire
di aver partecipato appena arrivato da Assessore a una riunione, ma
ero ancora totalmente digiuno e quindi me ne faccio una colpa,
perché la logica è che questo gruppo interistituzionale deve
monitorare il servizio di gestione della Cittadella coordinandone
altresì l'operato. Ora, noi ci riuniremo con questo gruppo a metà
del mese di giugno e faremo il punto della situazione. Lei ha usato
un'espressione che non fa parte del mio lessico che è "mettere
ordine"; io credo più che altro che si debba garantire un'aderenza
dei principi con i quali è nata la Cittadella rispetto a certe
manifestazioni. Io quindi le assicuro che, visto che il gruppo
interistituzionale è incaricato di approvare la programmazione, il
coordinamento e il monitoraggio dell'attività e il calendario di
programmazione operativa delle prestazioni offerte, nella prossima
riunione chiederemo, assieme a Tedesco, di avere con chiarezza...
forse non potrà essere annuale perché annuale era un po'
velleitario, ma che almeno ci sia una programmazione 4-5 mesi e ci
vengano sottoposte eventuali manifestazioni suppletive non per un
atteggiamento censorio, ma per evitare che possa capitare quello
che è successo questa volta.
Proprio qui in Consiglio abbiamo per caso un giorno guardato,
anche con altri colleghi, questo video e devo dire che questo video
è brutto perché il Quartiere Cogne non è Scampia, perché non è
possibile immaginare cose di questo genere: immagini con pistole,
immagini con cani da aggressione. Ribadisco quindi, dopo aver letto
anche il testo della canzone, le scene del video e il contenuto
dell'intervista, la mia contrarietà e anche il mio rammarico in
quanto, per quanto io capisca le buone intenzioni del gestore della
Cittadella - perché è chiaro che si tratta da parte loro di
attrarre il più possibile un'utenza, quindi anche quelli che sono
appassionati di
rap
o cose di questo genere -, questi non
sono temi sociali, questi sono temi mi permetterei di dire
antisociali, questo non è accettato e quindi noi chiederemo assieme
a Samuele una maggiore attenzione nella scelta degli ospiti, lo
ripeto: senza nessuna intenzione censoria e mi auguro francamente
che episodi di questo genere non capitino più.
Ovviamente sull'ultima domanda io non ho competenze, io so che
nel famoso grattacielo alto di via Capitano Chamonin da parte delle
strutture comunali non è stata rilasciata alcuna dichiarazione, né,
a mio avviso, sarebbero ricorsi i presupposti giuridici per poterla
rilasciare, so che l'episodio del video, compreso il drone, è stato
inserito in un fascicolo investigativo per la commissione di reati,
che è al vaglio della Procura della Repubblica, ma io posso darla
come notizia così, ovviamente non ho elementi ulteriori se non
queste notizie.
Io trovo che è molto amaro pensare che il Quartiere Cogne, che è
stato il simbolo di operosità in cui si mettevano assieme le case
dei dirigenti, le case degli operai e anche il Cral Cogne, che
aveva un simbolo di socialità straordinaria, oggi abbia fenomeni di
degrado di questo genere, fenomeni di degrado sociale e credo che
questo debba essere anche nel piano che il Comune di Aosta ha
ottenuto di riordino e di bonifica non solo degli immobili, ma
anche di un tessuto sociale che si è degradato in cui le vecchiette
o i vecchietti ex operai della Cogne che sono lì devono vivere
assistendo a delle scene. Io una sera sono nato in pizzeria, ero
ancora giornalista alla RAI, ed ero nella pizzeria del quartiere,
sono uscito verso le dieci di sera, sono scesi tre da una macchina
e a calci hanno sfasciato una centralina di fibra ottica della
Telecom. Non l'hanno fatto, io immagino, per delle ragioni
particolari, ma per un elemento di disprezzo che non è
giustificato, perché, a mio avviso, poi c'è tutto un problema
buonista: "perché poverini sono isolati", ma mai giustificazione ci
può essere né nei confronti della violenza fisica e neanche in
questa logica di paura che le persone che abitano lì devono
avere.
Io quindi le garantisco - ma lo dico proprio in una logica anche
politicamente più ampia - che assieme a Samuele noi faremo presente
il fatto che non si possano esaltare delle personalità di questo
genere.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Assessore, lei mi ha notevolmente
stupito in positivo e la ringrazio per le sue parole. Credo di
poterle sottoscrivere
in toto
, soprattutto quelle con cui ha
esordito nella sua risposta a questa interpellanza, questo episodio
è grave, è sbagliato, è censurabile. Le sottoscrivo in pieno, sono
felice ovviamente che si sia aperto un fascicolo e mi auguro che
chi ritiene di fare l'artista, magari l'artista un po' maledetto
perché così fa figo, così è bello, è bello agitare una pistola
davanti alla telecamera, è bello utilizzare gli spazi che non sono
propri come più pare e piace perché sono lì alla portata di tutti
e, siccome io sono un criminale o mi do l'aria di essere tale, lo
posso fare... è giusto che passi l'informazione che questo non si
può fare e non si può fare tanto più nel Quartiere Cogne, un
quartiere che, come giustamente lei ha detto, è un quartiere
difficile. È un quartiere difficile perché evidentemente è una
concentrazione, e, secondo me, anche qui ci sono delle
responsabilità nel tempo di aver concentrato numerosi casi sociali
tutti nella stessa posizione, non si è deciso di suddividerli, non
si è deciso di dare una programmazione, magari di cercare di
distanziare, io ricordo spesso un episodio che mi viene raccontato,
una famiglia in lacrime mi chiamò nella scorsa legislatura e mi
disse: "vedete, mio fratello sta per uscire dal carcere perché era
diventato tossicodipendente e ha cominciato a spacciare". Mi fecero
andare nell'alloggio di edilizia residenziale pubblica in cui
doveva tornare dopo la pena e mi disse: "vede, qui il suo vicino di
casa è uno spacciatore, al piano di sopra c'è uno spacciatore, al
terzo piano c'è un tossicodipendente e quindi mio fratello torna
qua e si trova come una persona a dieta in un negozio di dolciumi
ed è impossibile cercare di portare avanti il percorso che ha
seguito in carcere nella vita reale". Evidentemente quindi
promuovere un'immagine del Quartiere Cogne come quella è totalmente
sbagliato e inaccettabile e promuovere, addirittura dare risalto,
di questa promozione con spazi pubblici pagati con le tasse di
tutti i cittadini è assolutamente riprovevole e condivido la strada
è quella del gruppo interistituzionale, infatti, quando lei ha
citato l'articolo 17, io ho subito pensato all'articolo 4 e lei mi
ha anticipato giustamente.
Ben venga quindi l'incontro di metà giugno, mi auguro che non
abbiano a ripetersi episodi di questo tipo, discuteremo di un altro
episodio penso nella giornata di domani, ma condivido appieno la
sua risposta e la ringrazio per la sua forte presa di
posizione.
