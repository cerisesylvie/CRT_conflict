Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 676 del 15 dicembre 1982 - Resoconto
OGGETTO N. 676/VII - RITARDI NELL'EROGAZIONE DELLA PENSIONE
ALLE GUIDE ED AI PORTATORI ALPINI - (Interrogazione).
PRESIDENTE
: Do lettura dell'interrogazione presentata dal
Consigliere Pedrini.
INTERROGAZIONE
-
venuto a conoscenza che nonostante la legge regionale che
stabilisce una piccolissima pensione alle nostre guide e portatori,
gli stessi non la ricevono;
-
tenuto presente che nel mese di giugno 1982 questi
benemeriti pensionati hanno avuto gli arretrati dei mesi di
ottobre, novembre, dicembre 1981,
-
constatato che dal 1° gennaio 1982 a tutt'oggi dette guide
e portatori non hanno ricevuto nemmeno una lira della loro meritata
pensione,
INTERROGA
l'Assessore competente per sapere come stanno in realtà le
cose; se la Regione non ha versato il capitale necessario; a che
cosa è dovuto questo enorme ritardo che cozza contro lo stesso
provvedimento preso dal Consiglio regionale e quando si pensa di
mettere fine a questa incresciosa posizione in cui si vengono a
trovare detti pensionati.
PRESIDENTE
: Risponde l'Assessore al Turismo, Urbanistica
e Beni Culturali Pollicini. Ne ha facoltà.
POLLICINI - (D.P.)
: Innanzitutto attualmente la pensione
è quella normale assegnata alle guide (pensione di anzianità) - al
31.12.1981 era di 102.000 lire - e per il meccanismo previsto dal
Regolamento le pensioni sono indicizzate per cui, nel corso del
1982, devono avere un aumento del 17%.
E'un problema molto complesso, tanto è vero che dal 1980 si è
instaurata una Commissione delle guide per lo studio del problema
delle pensioni, poiché così com'è il meccanismo difficilmente può
andare avanti, vuoi perché è partito con l'erogazione immediata
delle pensioni senza un adeguato fondo di accumulo, vuoi perché si
sono verificate delle valutazioni diversificate nell'ambito delle
associazioni guide di alta montagna.
Recentissimamente, infatti, mi hanno illustrato una serie di
ipotesi che questa Commissione porta avanti in ordine alla modifica
del sistema pensionistico. Vi è una ipotesi che prevede di
mantenere il fondo così come è oggi, con degli opportuni
correttivi, bloccando le pensioni al valore del 31.12.1982.
Un'altra proposta, che è quella su cui la Commissione basa la
sua definitiva scelta, prevede il ripristino del vecchio assegno al
merito del 1954, se non vado errato, bloccando la cifra attuale che
la Regione versa da ripartire fra i pensionati aventi diritto, e
che prevede un intervento della Regione per una assicurazione
presso un istituto specializzato, la SPORTAS.
Una terza ipotesi riguarda sempre il blocco delle pensioni al
31.12.1982 fino all'esaurimento, e poi dovrebbe stabilirsi un
intervento regionale a concorso delle spese assicurative per la
pensione attraverso la SPORTAS, il cui premio pare possa orientarsi
sulle 420.000 lire annuali totali per ogni guida.
La quarta proposta è di passare tutto alla SPORTAS. Comunque
questa è una proposta non certo caldeggiata da parte delle guide
perché è prevista una spesa complessiva di 800 milioni, quindi è
molto costosa.
Le guide si orienterebbero sulla seconda proposta che prevede il
ripristino del vecchio assegno ad personam e poi un intervento per
quanto riguarda un'assicurazione per i giovani. Come dico c'è una
Commissione che sta studiando dal 1980 e mi è stata illustrata una
proposta solo verbalmente; ci saranno poi ulteriori incontri per
elaborare una proposta che l'Assessorato dovrebbe esaminare in
seguito.
Per quanto riguarda, invece, il problema della situazione del
pagamento e degli arretrati, debbo dire che a norma dell'art. 18
della legge che regola, appunto, la materia sull'ordinamento delle
guide e dei portatori, è previsto che "La Regione su base dei
bilanci preventivi presentati dall'Unione Valdostana delle Guide
eroga un contributo a titolo di anticipazione, salvo conguaglio,
sulla base di rendiconti presentati dall'Unione Valdostana Guide
all'Assessorato del Turismo".
Ora, per quanto riguarda il 1981 (a questo fa riferimento la
prima domanda del Consigliere Pedrini) la Giunta regionale ha
provveduto con delibera del 26.6.1981 a versare l'acconto dei 50
milioni su un totale di 65 milioni. Il conguaglio è stato liquidato
alla presentazione del consuntivo che è avvenuta nel mese di giugno
del 1982. Ecco perché, quindi, il saldo è venuto in ritardo.
Per quanto concerne la situazione del 1982, abbiamo sollecitato
la presentazione del bilancio preventivo, come prevede la legge,
che è avvenuta in data 19 ottobre 1982; la Giunta ha deliberato
l'impegno il 29 ottobre, cioè dopo dieci giorni, e posso dire che
l'intero contributo è stato liquidato dall'Assessorato alle Finanze
in data 22 novembre 1982.
Questa è la situazione attuale. Quindi a oggi dovrebbero essere
giunti gli assegni alle guide, tenuto conto di queste date:
presentazione del bilancio 19 ottobre 1982; delibera 29 ottobre;
liquidazione da parte dell'Assessorato 22 novembre. L'Associazione
guide di alta montagna ha giustificato questo ritardo con gli
impegni che ha dovuto assolvere per la preparazione della
spedizione al Kangchenjunga.
PRESIDENTE
: La parola al Consigliere Pedrini. Ne ha
facoltà.
PEDRINI - (Ind. P.L.I.)
: Ringrazio l'Assessore. Desidero
soltanto sapere: la pensione al 31.12.1981 era di 102.000 lire al
mese? Al mese. Come mai viene fuori una cifra della SPORTAS,
proposta di 420.000 lire annuali?
POLLICINI - (D.P.)
- Assessore al Turismo, Urbanistica e
Beni Culturali: E' il premio di assicurazione per garantire a tutte
le guide la pensione quando giunge a 60 anni.
Attualmente noi abbiamo 156 guide in attività. Lo studio prevede
la pensione al 60° anno di età a tutte le guide iscritte
all'Unione. Oggi, invece, noi diamo la pensione a coloro i quali
hanno superato il 60° anno di età, oppure pensioni di invalidità o
pensioni di reversibilità.
Complessivamente abbiamo 50 pensioni di anzianità, che si hanno
al 60° anno o dopo 35 anni di attività, ne abbiamo circa 25 per
invalidità e 45 di reversibilità. L'importo di £. 102.000 riguarda
le pensioni di anzianità mentre le altre due hanno un parametro
inferiore a quello di 102.000 lire.
PEDRINI - (Ind. P.L.I.):
Sarei grato all'Assessore se
gentilmente mi volesse ripetere soltanto le date perché, pur
essendo veloce, non sono uno stenografo, e non sono riuscito a
seguire il tutto. Grazie.
Comunque è triste che questa gente, con la quale ho parlato
personalmente, dal 1° gennaio 1982 non abbia ancora ricevuto una
lira. Penso che spedire 50 o 60 mandati, o quelli che sono, non sia
un lavoro improbo! Purtroppo manca la buona volontà.
