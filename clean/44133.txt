Classificazione
CASA DA GIOCO



Oggetto del Consiglio n. 1195 del 26 gennaio 2022 - Resoconto
OGGETTO N. 1195/XVI - Interrogazione: "Notizie in merito ad
assunzioni e licenziamenti di personale in seno alla società Casino
de la Vallée".
Bertin (Presidente) -
Punto n. 10. Risponde l'assessore
Caveri.
Caveri (AV-VdA Unie) -
Sulla prima delle domande, la
società ha comunicato che non sono state effettuate, nel 2021 e
fino a oggi, assunzioni di personale con esclusione del personale
stagionale ed extra impiegato in attività operative nella struttura
alberghiera del Billia.
Sul punto 2 si evidenzia che la società ha comunicato che non vi
sono procedure di licenziamento in corso, a eccezione dell'unico
licenziamento già intimato nell'anno passato, in data 27 ottobre
2021, che è avvenuto per motivi disciplinari.
A riguardo è stato precisato che con comunicazione del 9
novembre 2021 il licenziamento è stato impugnato e quindi se ne
occuperà la Magistratura.
Oltre a tale impugnazione, non vi sono notizie di eventuali
ulteriori ricorsi.
In ogni caso la società ritiene di aver operato secondo diritto,
sulla base di un'approfondita valutazione delle previsioni di
legge.
Presidente -
Per la replica, il consigliere Aggravi a cui
passo la parola.
Aggravi (LEGA VDA) -
Sentirla non fare storytelling,
Assessore, è qualcosa di unico e di questo un po' sono stupito, ma
lo prenda come una considerazione sportiva.
Riguardo al primo punto, prendiamo atto della risposta e ci
riserviamo di fare degli approfondimenti, perché le segnalazioni
arrivate erano differenti ma, si sa, spesso le segnalazioni non
sono corrette; lo speriamo, soprattutto per chi porta avanti la
società, però crediamo sicuramente in quello che è stato detto,
anche perché in sede pubblica, laddove ci sono delle affermazioni,
ci saranno sicuramente delle carte che lo confermeranno e quindi ci
riserviamo di fare un approfondimento, anche perché ricordiamo che
- e lo diciamo a beneficio anche del tempo che abbiamo - ogni atto
che viene oggi svolto all'interno della gestione del concordato -
al di là di atti non preventivati che possono succedere nella vita
non soltanto di una azienda in concordato ma di tutti noi -
ovviamente non devono andare al di fuori della linea dei binari
definita dalla procedura del concordato, ovvero essere portati
avanti nel solco di quella.
Ricordiamo che il costo del personale a ogni livello è
significativo per quello che riguarda l'attuazione del piano e
quindi non ci devono essere variazioni che vanno al di fuori o
possono rappresentare un rischio per la realizzazione e la gestione
dello stesso.
Per quanto riguarda le procedure di licenziamento, prendiamo
atto anche di questa risposta.
Immagino che chi oggi ha la gestione di questa procedura, e
soprattutto dell'azienda, lo faccia secondo i principi e i canoni
del buon padre di famiglia, che devono contraddistinguere non
soltanto l'imprenditore ma anche e soprattutto chi gestisce per
conto dell'azionista - e in questo caso, più che per
l'imprenditore, la società - e che non ci siano, io me lo auguro,
vecchie ruggini che poi si ripresentano tipicamente; questo lo dico
con una battuta calcistica perché spesso e volentieri richiamare
vecchi allenatori non porta bene perché sappiamo che i cavalli di
ritorno nel calcio, ma così anche nell'ambito aziendale, spesso e
volentieri si portano dietro dei vecchi ricordi, delle vecchie
ruggini, con dei giocatori più o meno simpatici che possono poi non
trovare più spazio all'interno della società, lo dico soprattutto
se questi giocatori purtroppo hanno dei problemi che la vita gli ha
portato, come tutti possono avere. Soltanto questo, perché
altrimenti da una normale gestione dei regolamenti aziendali e
soprattutto delle norme del diritto del lavoro, si creano
spiacevoli situazioni che possono comportare strane
conseguenze.
Vedremo poi e seguiremo con attenzione anche il futuro e il
giudizio che scaturirà dal contenzioso che lei ci ha
annunciato.
