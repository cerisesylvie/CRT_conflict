Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 867 del 6 ottobre 1999 - Resoconto
OGGETTO N. 867/XI Erogazione di finanziamenti alle aziende
valdostane per la formazione professionale. (Interpellanza)
Interpellanza Premesso che la Regione Autonoma Valle
d’Aosta, nel periodo 1994-1998, ha erogato
finanziamenti alle aziende valdostane per la formazione
professionale per oltre 21 miliardi, attingendo a risorse proprie,
nazionali e comunitarie;
Rilevato:
- che i dati dell’Agenzia del lavoro indicano nel
numero di 8.720 i lavoratori formati, con un costo medio
relativamente alla spesa pubblica di 2.467.000 caduno;
- che in alcune aziende i costi unitari superano i 10 milioni,
tra queste si evidenzia la Nord Elettronica - £ 17.233.000 per
allievo formato – e la F.I.A. s.r.l. - £ 40.816.000
entrambe in grave crisi economica;
tutto ciò premesso, i sottoscritti Consiglieri regionali
Interpellano
la Giunta regionale per sapere:
1) quali siano i criteri che sovrintendono
all’erogazione di finanziamenti di cui in premessa e
quali verifiche vengono effettuate sulle prospettive di mercato
delle singole aziende e sulla loro solidità economica;
2) come giudichi la coincidenza tra i costi unitari più elevati
e aziende attualmente in crisi;
3) se sono previste azioni da parte della Regione Autonoma Valle
d’Aosta a salvaguardia e promozione delle
professionalità acquisite, una volta chiuso il rapporto di lavoro
con l’azienda;
4) se non ritenga necessario rivedere i criteri di valutazione
per l’erogazione di tali finanziamenti.
F.to: Frassy - Tibaldi
Presidente
La parola al Consigliere Frassy.
Frassy (FI) Penso che l'interpellanza sia illustrata in maniera
abbastanza chiara e precisa, nel senso che sono dati noti a quanti
con attenzione seguono l'evoluzione o l'involuzione, comunque i
cicli che caratterizzano l'industria nella nostra regione.
Sono dati che sicuramente ben conosce l'Assessore e che non
possono non destarci qualche preoccupazione sul risultato di
determinate iniziative che hanno comunque un costo per la
collettività anche se in questo caso non incide in maniera
prevalente sulle finanze regionali, perché sono per la maggior
parte risorse comunitarie e in parte risorse statali integrate per
una parte minimale da quelle regionali; però –
dicevo - non possiamo non esprimere preoccupazione per il fatto che
queste risorse di provenienza pubblica dovrebbero avere il fine di
mettere le aziende e gli imprenditori nella condizione di
rafforzare la loro posizione e di conseguenza di produrre quel
meccanismo virtuoso di benessere che non può che partire da aziende
sane. Le aziende sane fanno utili, le aziende sane assumono
lavoratori, i lavoratori reimpiegano i loro stipendi, di
conseguenza incrementano il benessere di tutta l'economia e non
solo dell'indotto.
A noi sembra che ci sia una coincidenza quanto meno strana
perché - e lo scriviamo in premessa dell'interpellanza - i costi
unitari relativamente modesti della formazione raggiungono in
determinate aziende, e mi dirà l'Assessore che sono aziende ad alto
contenuto tecnologico per cui la formazione ha dei costi maggiori,
dei costi molto elevati che vanno dai 10 milioni ai 40 milioni.
Sarà una coincidenza, ma ci piacerebbe sapere quale analisi e quale
chiave di lettura ne dà l'Assessore, sarà una coincidenza dicevo,
ma le aziende che hanno utilizzato finanziamenti per corsi assai
onerosi in quanto ad alta tecnologia, paradossalmente sono le
aziende che caratterizzano la crisi dell'industria valdostana,
intendendo per industria valdostana l'industria che risiede
fisicamente sul territorio della nostra regione.
Allora la domanda non può che essere, se si va al di là della
coincidenza, se non sia opportuno e se ci siano degli strumenti,
che l'Assessore individui, che consentano di riparametrare
l'erogazione di questi sussidi per la formazione affinché la
formazione, una volta effettuata, non venga dispersa per la crisi
in cui subentra l'industria con conseguente riduzione del personale
e con conseguente perdita della formazione che, come dicevo prima,
è stata pagata con i soldi della collettività.
Queste sono le domande che poniamo all'Assessore, alle quali
aspettiamo le risposte.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE) Per quanto riguarda le risposte,
innanzitutto nell'interpellanza si chiede quali siano i criteri che
sovrintendono l'erogazione dei finanziamenti per la formazione
professionale. La situazione è la seguente: l'Agenzia regionale del
lavoro è responsabile dell'attività di programmazione, monitoraggio
e valutazione delle attività di formazione che sono cofinanziate
dal Fondo sociale europeo a partire dal 1998. A decorrere da tale
anno è stato costituito un nucleo di valutazione dei progetti
presentati, a valere sul programma regionale di formazione
professionale, sono stati approvati con delibera di Giunta i
criteri per la valutazione dei progetti. Le delibere di riferimento
sono per l'anno 1998 la delibera di Giunta n. 4490/97 e per il 1999
la delibera n. 4151/98.
I criteri riguardano tre grandi aree che sono la qualità del
progetto, l'occupabilità, le ricadute occupazionali e gli aspetti
finanziari dopodiché non entrerei più nel merito della
questione.
Vorrei solo fare presente, per quanto riguarda le verifiche
relative alle prospettive di mercato e alla solidità economica
delle imprese che presentano progetti di formazione, che: agli
assessorati competenti è demandata una valutazione tecnica relativa
alla coerenza del progetto con le politiche di settore promosse e
sostenute dagli stessi; viene assegnata una priorità ai progetti
accompagnati da accordi tra le parti sociali o sostenuti da
convenzioni con l'Amministrazione regionale; la solidità economica
dell'azienda non rappresenta di per sé un criterio per l'esclusione
dei progetti in quanto la formazione può rappresentare uno
strumento utile alla gestione di politiche di ristrutturazione o
riconversione aziendale; i criteri sono mutuati da quelli previsti
dal vademecum del Fondo sociale europeo, dove non vengono richieste
verifiche sulle prospettive di mercato delle singole imprese.
Per quanto riguarda poi il merito della richiesta, in
particolare i finanziamenti che sono stati dati
dall'Amministrazione regionale, questi non sono mai stati dati ad
aziende in situazione fallimentare o di crisi irreversibile. Per
quanto riguarda la situazione della FIA che è oggetto
dell'interpellanza, su questa società erano state condotte per
altri motivi delle analisi sulle prospettive di mercato e sulla
situazione economica che, nel momento in cui erano state fatte,
avevano fornito delle indicazioni positive, poi i riscontri di
mercato sono stati diversi.
Per quanto riguarda invece la Viasystems, questa non è
un'azienda che si trova in una situazione di crisi; quest'azienda
sta producendo e lavorando secondo i programmi e sta attuando anche
un piano di assunzioni.
Nel merito della specifica domanda, c'è un errore di fondo nel
metodo di calcolo che è stato fatto da parte degli interpellanti in
quanto è stata divisa la spesa pubblica sostenuta negli anni
1994-1998 per il numero complessivo di lavoratori formati nel
periodo al fine di ottenere un costo medio della formazione in
Valle d'Aosta da confrontare con la spesa sostenuta per iniziative
analoghe presso le aziende Nord Elettronica, ora Viasystems, e la
FIA S.r.l..
Si deve chiarire che, contrariamente a quanto indicato
nell'interpellanza, il costo medio per allievo formato alla Nord
Elettronica è di 15,899 milioni e non di 17,233 milioni, quindi è
più basso, mentre quello della FIA si attesta su 10,450 milioni e
non su 40,816 milioni e adesso spiego qual è il calcolo che va
effettuato correttamente.
Attendibilità di dati a parte, va sottolineato che il
procedimento seguito non è corretto e si presta a generare
equivoci, come è avvenuto, perché non tiene conto del fatto che
l'insieme dei corsi può essere diviso in due grandi categorie:
corsi di prima formazione, obiettivo 3 del Fondo sociale europeo,
corsi di aggiornamento per occupati, obiettivo 4 del Fondo sociale
europeo; i corsi di prima formazione hanno notoriamente costi più
elevati dovuti essenzialmente a una maggiore durata, a una diversa
gestione dei gruppi di allievi e ad un più grande utilizzo di
materie prime nella parte pratica; i corsi di aggiornamento invece
hanno durata molto limitata, coinvolgono generalmente un numero di
allievi più elevato e gestibile anche in classi molto numerose e
sono mediamente meno costosi. Quindi, l'elemento durata è
fondamentale per valutare il costo del corso.
Premesso quanto sopra, appare poco significativo analizzare i
corsi della formazione attraverso il rapporto costo totale - numero
allievi, mentre è logico al contrario considerare il costo/ora per
allievo dato dal rapporto tra il costo totale e le ore
complessivamente frequentate dagli allievi. Con quest'ultimo
rapporto infatti si analizza la spesa considerando oltre al numero
degli allievi anche le ore dagli stessi frequentate e quindi la
durata degli interventi.
Nel 1997 il costo medio dei corsi di formazione destinati ai
neoassunti nel settore industriale, obiettivo 3 del Fondo sociale
europeo, al netto dei corsi Nord Elettronica ammontava a 41.350
lire/ora per allievo. Presso la Nord Elettronica per la formazione
di 48 persone si sono spesi quell'anno 974.327 milioni,
corrispondenti a 70.870 lire/ora per allievo, di queste però ben
43.500 sono da imputarsi al costo delle materie prime utilizzate
nelle esercitazioni. Qualora quest'ultimo costo venisse detratto
dalle citate 70.870, si otterrebbe un costo orario di 23.370,
addirittura inferiore a quello registrato nelle altre aziende ove
l'incidenza delle materie prime è di gran lunga più bassa.
Il costo orario dei corsi rivolti ai neoassunti presso la FIA è
ancora migliore ammontando a 24.086 lire. Il discorso è analogo se
si esaminano i costi medi della formazione nell'aggiornamento degli
occupati. Il costo medio relativo a questo tipo di attività
ammontava nel 1997 a 33.494 lire/ora per allievo, i costi lire/ora
per allievo a rendiconto nelle due aziende in argomento ammontano a
61.974 per la Nord Elettronica, delle quali 30.010 per materie
prime, e 24.191 per la FIA.
Si è proceduto a un confronto di dati a rendiconto del 1998 con
i dati medi del 1997 anche se l'operazione non è del tutto coerente
poiché per il 1998 l'attività di rendicontazione non è ancora
conclusa.
Alla luce di quanto sopra si ritiene che la spesa sostenuta per
la formazione nelle due aziende in argomento sia il linea con i
costi medi delle attività formative nel settore industriale
valdostano considerata anche la durata dei costi e la specificità
delle lavorazioni rispetto alle quali sono stati progettati.
Per quanto riguarda infine la riforma del sistema di formazione
professionale e la revisione dei criteri di valutazione per
l'erogazione dei finanziamenti di cui trattasi, si segnala che con
deliberazione della Giunta regionale n. 1912/99 è stato costituito
un apposito nucleo di esperti al fine di avviare la revisione della
legge regionale n. 28/83 che disciplina la formazione professionale
in Valle.
Vorrei infine ricordare che la formazione professionale presenta
dei costi, ma rappresenta anche un patrimonio di arricchimento
delle risorse umane della Regione e vorrei concludere con una
citazione tratta da un'intervista che ha tenuto in questi giorni
Enore Deotto, Presidente dello SMAU, salone della Information and
communication technology:
"L'avvenire è nelle nuove tecnologie,
ma nessuno potrà mai licenziarti dalle tue conoscenze"
.
Presidente
La parola al Consigliere Frassy.
Frassy (FI) È sicuramente originale la risposta che ci ha dato
l'Assessore perché, dopo una parte incentrata su una lunga sequenza
di analisi più formali e contabili, ha chiuso invece con un colpo
d'ala e ha fatto un po' di filosofia.
La sostanza però è leggermente diversa, nel senso che la sua
risposta, Assessore, all'inizio mi sembrava che fosse incentrata
sulle domande e sulle preoccupazioni che abbiamo espresso
nell'interpellanza. Successivamente invece si è fatto prendere la
mano dai conti che alla fine, al di là del fatto che sono conti che
bisognerebbe leggere nel dettaglio, è stato difficile seguire
mentre lei li esponeva, ma sono conti che cercano di scomporre il
costo della formazione fra costo delle ore, costo incidenza delle
retribuzioni, costo delle materie prime.
Non siamo qui a sindacare sul fatto che effettivamente ci siano
queste diverse incidenze, ma il dato finale è che la formazione ha
un costo globale e complessivo che è quello che noi abbiamo
indicato.
L'altro dato sul quale lei non ha smentito la preoccupazione
dell'interpellanza, anzi per certi versi l'ha avvalorata, è che
qualcosa non funziona nei criteri, nel senso che i criteri che sino
ad oggi sono stati seguiti nel valutare questi progetti non hanno
dato a consuntivo le aspettative per le quali l'Amministrazione
aveva impegnato risorse sue in minima parte, ma comunque risorse
pubbliche attraverso i fondi comunitari e risorse dello Stato.
Di conseguenza domandiamo all'Assessore di essere aggiornati
sull'evoluzione di questo gruppo di lavoro per capire le
tempistiche e soprattutto le strade che tale gruppo di lavoro
ritiene di voler e poter percorrere per arrivare a ridisegnare i
criteri di fondo della legislazione regionale perciò aspettiamo di
esaminare nel merito queste valutazioni.
Presidente
Sono le 13,04. Il Consiglio è sospeso e
riprenderà alle ore 16,00.
La seduta è tolta.
