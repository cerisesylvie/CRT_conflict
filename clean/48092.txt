Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 4233 del 19 dicembre 2024 - Resoconto
OGGETTO N. 4233/XVI - Interrogazione: "Stato di avanzamento
dello studio per la riorganizzazione dei servizi
socio-assistenziali del territorio".
Bertin (Presidente)
- Punto numero 17. Risponde
l'assessore Marzi.
Marzi (SA)
- Il testo unico del contratto delle
disposizioni contrattuali, economiche e normative nelle categorie
del comparto unico della Valle d'Aosta prevede l'inquadramento
degli operatori sociosanitari nell'ambito delle Unités des Communes
nella categoria B, con posizione economica B2. Trattandosi quindi
di personale afferente al comparto unico, la disciplina del
trattamento del personale stesso dovrebbe essere uniforme.
Ricordiamo che gli enti locali sono i datori di lavoro di questo
personale e sono enti autonomi e che la Regione esercita su di essi
esclusivamente un controllo di qualità dei servizi resi per il
tramite dell'organismo tecnico accreditante OTA dell'Arpa. In
merito al clima organizzativo, gli uffici dell'Assessorato
riferiscono di non essere a conoscenza di puntuali criticità.
Per quanto concerne, invece, gli accessi ai servizi domiciliari,
gli uffici del servizio sociale riferiscono che in alcune realtà
territoriali vi sono difficoltà nel garantire tutti i servizi
assistenziali domiciliari richiesti. Questa problematica, come
riferito dagli enti locali, deriva dalla nota difficoltà in alcuni
territori di reperire operatori sociosanitari. In questo senso,
accogliendo la richiesta del Consiglio permanente degli enti
locali, abbiamo nuovamente proposto una ulteriore deroga temporanea
sino al 31 dicembre del 2025, per consentire alle Unités, enti
gestori dei servizi residenziali e semi residenziali, di poter
procedere con le assunzioni a tempo determinato di personale privo
della qualifica OSS ma in possesso di determinati requisiti utili a
poter garantire la continuità dei servizi resi. Lo studio di
fattibilità per l'istituzione di un ente strumentale per la
gestione dei servizi alla persona è stato reso all'Amministrazione
regionale in queste ultime settimane del 2024. È intenzione, a
partire dal mese di gennaio 2025, avviare la fase di condivisione
con tutti i soggetti interessati, compresa naturalmente la V
Commissione consiliare competente.
Questo percorso di condivisione informativa sarà accompagnato
dalla società che ha redatto lo studio e di fatto provvediamo che
nel futuro questo possa applicarsi, naturalmente con la
condivisione in prima istanza del Consiglio e poi di tutti quanti i
soggetti interessati.
Presidente
- Consigliere Aggravi, ha facoltà di
replica.
Aggravi (RV)
- Abbiamo portato col collega Lucianaz
all'attenzione dell'Aula questa interrogazione con due principali
obiettivi: uno - e parto dal fondo - era quello o è quello di
sapere quale fosse lo stato dell'arte sullo studio e lei ci ha
giustamente risposto, e quindi a questo punto rimandiamo ogni
valutazione e considerazione quando questo poi arriverà in V
Commissione.
Per quello che riguarda invece la parte precedente, mi soffermo
intanto su uno dei termini che lei ha utilizzato e che è dirimente
rispetto a tutta una questione, ovvero quando ha parlato
giustamente dell'inquadramento degli operatori e laddove ha
ricordato che gli enti locali sono, sì, enti autonomi, ma il
personale fa riferimento al comparto unico, il termine dovrebbe
essere "uniforme". Penso che sia molto importante. Perché dico
questo? Perché abbiamo avuto - e lo collego col tema del clima
organizzativo - varie segnalazioni da parte di operatori
sociosanitari e anche soggetti e famiglie che beneficiano del
servizio assistenziale e la criticità che lei ha evidenziato
rispetto alle assunzioni, quindi la deroga, è un tema sempre
presente e giustamente la deroga prevede ancora un anno, però è una
situazione che sembra non risolversi a breve, però per quello che
riguarda il clima organizzativo e la gestione anche dei rapporti
contrattuali legati soprattutto anche a tutta una serie di
elementi, non di seconda importanza; ad esempio, quello
dell'utilizzo della propria vettura o della vettura in capo alle
Unités; sembra una cosa banale ma un conto è lavorare e operare con
un mezzo dell'ente che ti ha assunto, un conto con il proprio
mezzo, con tutte le ricadute legate ad assicurazioni e a
problematiche legate a quelle che possono essere incombenze,
rimborsi e quant'altro. Come, dall'altro lato, anche in termini di
organizzazione dell'orario di lavoro, dei turni e quant'altro che
sicuramente è in capo neanche all'istituzione di riferimento, ma al
soggetto che la guida dal punto di vista amministrativo. Qui è
fondamentale, come si evince in alcuni casi, quelle che sono le
figure, in particolare segretari in forza delle Unités che sono
comunque coloro che sovraintendono all'organizzazione della stessa.
Su questo aspetto, quello che si voleva evidenziare era anche
questa problematica o, meglio, questo "dovrebbe" che in prospettiva
ci auguriamo possa definire anche modalità di trattamento più
simili tra i vari enti e quello che sarà in prospettiva,
soprattutto per non generare pesanti differenze di trattamento tra
un operatore e un altro e magari anche forme di concorrenza interna
che poco potrebbero rendere in termini di efficienza di quello che
è il servizio e soprattutto di copertura dei servizi. Certo è che
ci sono realtà in cui queste problematiche sono più concentrate
rispetto ad altre e a volte va detto che non è poi sempre colpa dei
referenti politici, ma riguardo e rilancio il tema delle strutture.
Vedremo se lo studio presenterà anche degli elementi di opportunità
che potranno essere utili a questo fine però la problematica la
volevamo portare e soprattutto il tema del clima organizzativo e
dei trattamenti dei singoli operatori perché questi poi non
generino delle problematiche relative all'effettuazione, alla
conduzione e la qualità dei servizi assistenziali al di là della
primaria risorsa scarsa che è quella umana degli operatori
sociosanitari.
