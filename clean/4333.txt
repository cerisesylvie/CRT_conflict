Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 8 del 14 gennaio 1982 - Resoconto
OGGETTO N. 8/VII - PROBLEMI CONCERNENTI L'ACCESSO AI
FINANZIAMENTI F.E.O.G.A. E L'UTILIZZAZIONE DEI FONDI Dl ROTAZIONE
REGIONALI -
(Interrogazione).
PRESIDENTE
:
Do lettura dell'interrogazione
presentata dal Consigliere Pedrini:
INTERROGAZIONE
VENUTO A CONOSCENZA che l'Assessorato all'Agricoltura e Foreste
avrebbe rifiutato le richieste per il finanziamento F.E.O.G.A. non
essendo previsto il miglioramento, nel campo agricolo, delle
infrastrutture, dell'elettrificazione, dell'adduzione di acque
potabili e della viabilità rurale;
CONSTATATO come nei fondi di rotazione dell'Assessorato
Industria e Commercio (che dovrebbe in questo campo camminare di
pari passo con l'Assessorato all'Agricoltura), secondo la legge
regionale 8 ottobre 1973, n. 33 e la delibera del Consiglio
regionale pag. 6 Ramo Industrie Manifatturiere, classe 2.01 e
sottoclassi 2.OIE, 2.01 F riferentesi all'Industria dei grassi
vegetali ed animali e Industrie alimentari varie, pare non vengano
prese in considerazione le domande di allevamento di animali e di
bestiame in genere appartenenti al fondo dell'agricoltura ed
industriale nello stesso tempo, che verrebbero ad offrire nuova
possibilità di manodopera e coprire una deficienza valdostana in
questo campo senza la spesa di una sola lira da parte
dell'Amministrazione regionale (quando la Regione spende milioni e
milioni per un solo posto lavorativo)
INTERROGA
i due Assessorati competenti se non ritengono urgente e
necessario aprire le porte dei fondi di rotazione a queste attività
che si ritengono valide per migliorare i sistemi agricoli e
industriali della nostra Regione.
PRESIDENTE
:
Ha chiesto di parlare l'Assessore
all'Industria, Commercio, Artigianato e Trasporti Chabod per quanto
lo concerne, ne ha facoltà.
CHABOD
: (D.C.)
- L'art. 8 della L.R. 8.10.1973, n.
33, sui fondi di rotazione regionale, stabilisce che possono essere
concessi mutui per acquisto, costruzione, ampliamento ed
ammodernamento di opifici situati sul territorio regionale, nonché
per l'acquisto di nuovi macchinari, scorte ed attrezzature alle
imprese produttrici di beni o servizi tecnici.
Come previsto dallo stesso articolo, il Consiglio regionale ha
determinato con deliberazione del 30 ottobre 1973, i rami, le
classi e le sottoclassi di attività economica cui devono
appartenere le imprese industriali, ammissibili ai finanziamenti
agevolati previsti dalla legge 8 ottobre 1973, n. 33, basandosi
sulla classificazione della attività economica elaborata dall'ISTAT
nel gennaio 1971.
Le classi citate nell'interrogazione, riguardanti le industrie
alimentari ed affini, in particolare la sottoclasse 2.OIE
concernente l'industria dei grassi vegetali ed animali, comprendono
i seguenti tipi di produzione:
- produzione di olio di oliva per spremitura;
- produzione e raffinazione di olii di semi;
- idrogenazione di olii o/e grassi vegetali o animali;
- produzione di margarina o lavorazione di grassi alimentari per
l'industria dolciaria.
Le aziende di allevamento suini sono comprese nelle classi
riguardanti la zootecnia, ramo agricoltura, foreste, caccia e
pesca. Infatti il Ministero del Lavoro e della Previdenza Sociale
le ha precisato in data 24 ottobre 1972 che l'allevamento del
bestiame è attività agricola primaria ai sensi dell'art. 2185 del
C.C., indipendentemente dal fatto che sia connesso o meno alla
coltivazione dei fondi.
Le attività agricole sono caratterizzate dall'assenza di
trasformazione di materia ad opera dell'uomo a differenza di quanto
avviene nell'attività industriale.
L'agricoltura consegue l'oggetto della propria attività
attraverso lo sfruttamento dei fenomeni organici naturali e non
come avviene nell'industria, attraverso la trasformazione di
materia prima - inerte - come mezzi fisici e chimici.
Ritengo pertanto di esclusiva competenza dell'Assessorato
dell'Agricoltura e Foreste la regolamentazione dei contributi per
l'attività di allevamento del bestiame in genere, in quanto tale
tipo di attività non può rientrare nel settore industriale.
PRESIDENTE
:
Ha chiesto di parlare il Presidente
della Giunta per quanto gli compete, ne ha facoltà.
ANDRIONE
: (U.V.)
- Credo che il Consigliere
Pedrini sappia già come stanno le cose, comunque non ci sono stati
rifiuti da parte di tutte le domande presentate per l'utilizzazione
dei fondi F.E.O.G.A., anzi, in certi casi, erano alcuni Consiglieri
regionali a votare contro certi interventi, alla luce di quanto poi
è venuto dopo; forse quei pochi fondi F.E.O.G.A. sono costati cari
alla Regione.
Con il regolamento 1760 sono stati finanziati la strada di
Quart, la strada di Etroubles e Valpelline, l'acquedotto Monto Ros
di Ayas, di Rhêmes e di Chévrère di Champdepraz, cioè tutte le
domande che ci sono pervenute.
E' invece in corso di esame il progetto della Cooperativa Forza
e Luce di Gignod in quanto trattasi di un progetto molto grosso,
fatto non proprio secondo certi canoni, dove sovente si sono dovute
apportare delle modifiche.
Per quanto riguarda l'allevamento del bestiame, il regolamento
della C.E.E. permette solo di finanziare la trasformazione e la
conservazione, per cui sono stati finanziati il caseificio di Arnad
ed è in esame a Bruxelles la pratica di Châtillon, mentre non
permette il finanziamento ad esempio di stalle e altre cose
simili.
Per il fondo di rotazione, credo siano disponibili duecento
milioni, però fra le domande che sono state presentate, ce ne sono
poche degne di essere accolte. Quando su una rotazione si chiedono
tre o quattro milioni, in realtà è un prestito di esercizio, tanto
per dirla in breve.
In quanto alle altre questioni a cui il Consigliere fa cenno, la
giunta regionale sta preparando un disegno di legge per il
finanziamento dell'elettrificazione rurale, ma che sia totalmente a
parte. Lei sa che è un problema di Lillianes, deve essere
finanziato, ma si tratterà di un mutuo con pochissimo a carico
degli interessati e al solo scopo di responsabilizzarli.
Credo che qui il finanziamento avverrà al di fuori della
questione del F.E.O.G.A. e trova un solo limite, che però è limite,
che però è un limite grave, nella scarsità delle ditte che fanno
questo lavoro; a Verrayes ad esempio abbiamo dovuto rimandare i
lavori di un anno perché la ditta in questione era occupata
altrove.
Comunque, nello spazio di due-tre anni al massimo,
l'elettrificazione rurale dovrebbe essere un capitolo chiuso in
Valle d'Aosta.
PRESIDENTE
:
Ha chiesto di parlare il Consigliere
Pedrini, ne ha facoltà.
PEDRINI
: (Indipendenti - P.L.I.) -
Ringrazio sia
l'Assessore che il Presidente della Giunta per le chiare notizie
che mi sono state date, desidererei solo, se fosse possibile, avere
copia di quel che è stato detto.
