Classificazione
ARTIGIANATO
COMMERCIO
FINANZA REGIONALE E LOCALE
INDUSTRIA



Oggetto del Consiglio n. 2268 del 14 luglio 2016 - Resoconto
OGGETTO N. 2268/XIV - Disegno di legge: "Misure regionali
urgenti di aiuto alla liquidità delle attività economiche in
funzione anti-crisi. Modificazione alla legge regionale 31 marzo
2003, n. 6 (Interventi regionali per lo sviluppo delle imprese
industriali e artigiane)".
Rosset (Presidente) -
Punto 37 all'ordine del giorno, ha
chiesto la parola il Consigliere Isabellon, ne ha facoltà.
Isabellon (UV) -
Con il presente disegno di legge, il
legislatore regionale si propone l'obiettivo d'implementare un
ulteriore significativo strumento di sostegno a favore delle
imprese operanti in tutti i settori del tessuto economico
valdostano: turistico, commerciale, industriale, artigiano,
agricolo e trasporto a fune, per consentire loro di avere a
disposizione un'ulteriore leva con cui fare fronte alla perdurante
situazione di crisi economico-finanziaria.
Contestualmente all'avvio dello stato di crisi, alcune regole
inerenti alla disciplina europea in materia di aiuti di Stato sono
state oggetto di mutamento e, come è noto, si è assistito a un
progressivo abbassamento del costo del denaro. Con la norma che
oggi il Consiglio è chiamato ad approvare, la Regione adegua le
condizioni dei finanziamenti, concessi anche più di quindici anni
fa, alle mutate condizioni dello scenario finanziario, in cui le
imprese oggi si trovano ad agire, operando in tal modo una
perequazione di tutti i finanziamenti regionali per una durata di
vent'anni con un tasso fisso annuo, laddove possibile, dell'1
percento. L'intervento in esame, di cui potranno beneficiare anche
le imprese che dal 2009 al 2015 hanno scelto di sospendere il
pagamento delle rate dei mutui, avvalendosi delle note misure
anticrisi, si sostanzia nella possibilità di riduzione dell'importo
della rata semestrale dei finanziamenti già concessi a valere su
numerose leggi regionali, concretizzando in tal modo un aiuto alla
liquidità. Aiuto che può essere ottenuto attraverso tre opzioni
differenti:
a) allungamento di cinque anni, fino ad un massimo di venti,
della durata dei finanziamenti già concessi con durata originaria
non inferiore a quindici anni;
b) riduzione del tasso fisso annuo dei finanziamenti già
concessi fino alla soglia minima dell'1 percento a decorrere dalle
rate con scadenza a far data dal 8 aprile 2016;
c) entrambe le opzioni a) e b).
In tal modo, potendo rimborsare il capitale residuo del mutuo in
essere su un arco temporale più ampio e con un tasso di basso,
l'importo della rata semestrale si riduce.
La possibilità di allungamento della durata impatta su tutti
quei finanziamenti con durata originaria non inferiore a quindici
anni; un periodo di ammortamento così breve ha avuto come
conseguenza la generazione di rate semestrali di importo elevato,
il cui onere, stante il contesto attuale di crisi e di difficoltà
di accesso al credito, ora incide in misura più che proporzionale
sull'equilibrio finanziario delle imprese. In passato, inoltre,
molti finanziamenti sono stati concessi con un tasso fisso annuo
superiore all'1 percento, ancorché agevolato, tenuto conto del
tasso di mercato di allora. Le modificazioni contrattuali sopra
rappresentate generano aiuto di Stato concesso in
de
minimis
, ma solo figurativamente, in quanto il regime così
strutturato non genera alcun esborso finanziario per la Regione, ma
solo una riduzione periodica dei rientri dei finanziamenti
complessivamente stimata, per i primi cinque anni, in 5 milioni di
euro per tutti i fondi di rotazione.
L'intervento di sostegno ha natura temporanea, in quanto per
tutte le opzioni potrà essere richiesto dalle imprese interessate
solamente fino alla data del 31 ottobre 2016 e i finanziamenti
potenzialmente interessati sono circa mille.
Il presente disegno di legge regionale si compone di otto
articoli.
L'articolo 1 definisce le finalità e individua le misure
concedibili di aiuto alla liquidità, consistenti nella
rinegoziazione della durata o nella riduzione dei tassi di
interesse dei finanziamenti già concessi ai sensi delle leggi e
delle disposizioni di legge regionali ivi elencati, con conseguente
riduzione dell'importo della rata periodica.
L'articolo 2 individua i soggetti beneficiari delle misure di
aiuto alla liquidità ovvero gli intestatari dei finanziamenti già
concessi che non si trovino in stato di fallimento, di liquidazione
coatta, di concordato preventivo, salvo il caso di concordato con
continuità aziendale o nei cui confronti la società finanziaria
regionale (Finaosta S.P.A) non abbia già avviato il procedimento
esecutivo per il recupero coattivo del credito.
L'articolo 3 rinvia alla disciplina europea applicabile agli
aiuti introdotti nel presente disegno di legge, concedibili in
regime
de minimis
ordinario agricolo.
L'articolo 4 prevede che la rinegoziazione della durata dei
finanziamenti già concessi, ai sensi delle leggi regionali e delle
disposizioni di legge regionale di cui all'articolo 1, - anche in
corso di preammortamento in cui il periodo di ammortamento
originario previsto dal relativo contratto sia di durata non
inferiore a quindici anni - possa avvenire sino alla durata massima
di vent'anni.
L'articolo 5 sostituisce il comma 3 dell'articolo 19 della legge
regionale 31 marzo 2003 n. 6 (Interventi regionali per lo sviluppo
delle imprese industriali e artigiane), elevando a vent'anni il
termine massimo di durata di tutti i mutui ivi previsti,
attualmente pari a quindici anni, salvo che per i consorzi e per le
società consortili.
L'articolo 6 disciplina la modalità di rinegoziazione della
durata, prevedendo che il soggetto intestatario presenti una
apposita domanda a Finaosta entro e non oltre il 31 ottobre 2016,
corredata dalla prescritta dichiarazione di cui all'articolo 6
comma 1 dei regolamenti europei n. 1407/2013 e n. 1408/2013;
Finaosta effettua il conteggio dell'equivalente sovvenzione lorda
(ESL) e, verificata l'insussistenza delle condizioni ostative
all'aiuto di cui all'articolo 2, comunica le risultanze alla
struttura regionale competente e provvede alla concessione
dell'aiuto alla liquidità derivante dalla rinegoziazione.
L'articolo 7 disciplina le modalità di riduzione del tasso di
interesse, stabilendo che per i finanziamenti concessi ai sensi
delle leggi e delle disposizioni di legge regionale di cui
all'articolo 1, anche in corso di preammortamento, ai quali sia
applicato un tasso fisso annuo di interesse superiore all'1
percento, il tasso fisso annuo di interesse è ridotto fino all'1
percento a decorrere dalle rate con scadenza a far data dal 8
aprile 2016. Ai fini del consolidamento degli effetti del
beneficio, che sono immediatamente successivi alla data di entrata
in vigore del presente disegno di legge, con riferimento alle rate
scadute o a scadere dal 8 aprile 2016, i soggetti intestatari sono
tenuti a presentare apposita domanda a Finaosta entro il 31 ottobre
2016, corredata dalla dichiarazione di cui sopra. Finaosta effettua
il conteggio dell'ESL e, verificata l'insussistenza delle
condizioni ostative all'aiuto di cui all'articolo 2, comunica le
risultanze alla struttura regionale competente, che provvede alla
concessione dell'aiuto della liquidità derivante dalla riduzione
del tasso.
L'articolo 8 infine reca la dichiarazione di urgenza.
(
Dalle ore 19:55 assume la presidenza il Vicepresidente Marco
Viérin.
)
Viérin M. (Presidente) -
Ha chiesto la parola la
Consigliera Morelli, ne ha facoltà.
Morelli (ALPE) -
Il nostro gruppo, pur essendosi astenuto
in Commissione, ha ritenuto di voler votare in modo favorevole
questo disegno di legge, perché coerente con quanto abbiamo
sostenuto, anche negli anni passati, in riferimento alle misure
anticrisi. Voglio ricordare quella che era stata la nostra
posizione, che era di criticità nei confronti della sospensione
tout court
dei mutui per tutti, ma che era invece favorevole
ad un'analisi puntuale e a una rinegoziazione, e quindi a un
prolungamento, dei mutui per tutte quelle imprese che si trovano
ancora a fronteggiare una crisi che dura ormai da anni. Quindi il
nostro è un voto positivo.
Presidente -
Ha chiesto la parola il collega Nogara, ne
ha facoltà.
Nogara (UVP) -
È con soddisfazione che accogliamo questa
legge, perché è da diversi anni che in tutte le Finanziarie, quando
c'è stata la presentazione dei bilanci, si è sempre insistito su
questo e soprattutto sulla durata, sul prolungamento di durata non
inferiore a quindici anni sino a una durata massima di venti.
Proprio per queste motivazioni, il nostro gruppo con soddisfazione,
anche per il lavoro che ha svolto in questi anni, soprattutto nei
momenti della discussione dei bilanci regionali, convintamente vota
a favore di questo disegno di legge.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Anche noi per annunciare il voto
favorevole a questo disegno di legge.
(
Dalle ore 20:02 riassume la presidenza il Presidente
Rosset
)
Rosset (Presidente) -
Possiamo mettere in votazione
l'articolo 1. Dichiaro aperta la votazione. La votazione è
chiusa.
Presenti: 31
Votanti: 31
Favorevoli: 31
Il Consiglio approva all'unanimità.
Articolo 2. Stesso esito. Articolo 3. Stesso esito. Articolo 4.
Stesso esito. Articolo 5. Stesso esito. Articolo 6. Stesso esito.
Articolo 7. Stesso esito. Articolo 8. Stesso esito.
Dichiaro aperta la votazione sul disegno di legge n. 84. La
votazione è chiusa.
Presenti: 31
Votanti: 31
Favorevoli: 31
Il Consiglio approva all'unanimità.
Avevamo chiesto di proseguire con il punto n. 38, considerato
che il collega Bertin non ha la documentazione, chiede se per
cortesia possiamo parlarne domani mattina.
Accolta la richiesta, a questo punto possiamo chiudere i lavori
della giornata. I lavori riprenderanno domattina alle ore 9:00.
---
La seduta termina alle ore 20:04.
