Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 347 del 29 giugno 1982 - Resoconto
OGGETTO N. 347/VII - PROVVEDIMENTI CONSEGUENTI ALLO
SCIOGLIMENTO DELL'ENTE NAZIONALE PREVENZIONE INFORTUNI
(Interrogazione).
PRESIDENTE:
Do lettura dell'interrogazione presentata dal
Consigliere Carlassare.
INTERROGAZIONE
RICORDATO che in data 30 giugno 1982 sarà sciolto
definitivamente l'E. N. P. I. salvo improbabili ulteriori proroghe;
TENUTO CONTO che le funzioni svolte sino ad ora dall'E.N. P.I.
passeranno in gran parte all'U.S.L. ,
INTERROGA
l'Assessore alla Sanità ed Assistenza Sociale per
conoscere:
1)
se è stato predisposto un piano operativo per far
acquisire all'U.S.L. le funzioni medico-sanitarie svolte fino ad
ora dall'E.N.P.I. e come verranno realizzati, nell'ambito
regionale, i relativi servizi tecnici di prevenzione
infortunistica;
2)
come e con quali tempi si provvederà a coprire la
carenza di tecnici, soprattutto ingegneri della prevenzione
infortunistica;
3)
come verrà inserito negli organici regionali il
personale attualmente dipendente E. N. P. I. ;
4)
entro quale periodo si prevede che le strutture
regionali saranno in grado di assicurare l'intervento
infortunistico effettuato dall'ENPI, possibilmente
migliorandolo.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin; ne ha facoltà.
ROLLANDIN - (UV):
Già col decreto del Presidente della
Giunta n. 545 del 26 giugno 1981, in relazione a quelle che erano
allora le previsione di trasferimento delle funzioni ENPI, erano
stati previsti il modo ed i tempi che dovevano seguire a questo
passaggio di funzioni. In seguito al mancato trasferimento da parte
dello Stato delle funzioni ex ENPI, questo decreto era stato
sospeso con un decreto successivo, sempre del Presidente della
Giunta, n. 666, che rinviava all'effettivo trasferimento le
decisioni che a quel momento erano state prese.
Se non ci saranno ulteriori dilazioni, questa data dovrebbe
essere, come richiamato dall'interrogante, il 1 luglio 1982.
Per quanto riguarda i problemi più tecnici che sono oggetto
dell'interrogazione, che concernono il piano operativo, per fare
acquisire all'USL le funzioni medico-sanitarie svolte sino ad ora
dall'ENPI ed il modo in cui verranno realizzate nell'ambito
regionale, va detto che gli operatori che già svolgevano queste
funzioni sono quelli che continueranno a svolgerle e saranno
integrati in quest'opera da funzionari che nel frattempo hanno
fatto un corso ad hoc e che numericamente andranno ad aumentare
quelle che sono le possibilità di lavoro.
Va detto che l'organico e la struttura sono ancora inadeguati;
in più, i trasferimenti che sono stati resi possibili potrebbero
mettere in crisi - come in altre regioni - quelle che sono le
attività di controllo di merito.
Viene chiesto con quali tempi si provvederà a coprire la carenza
di tecnici, soprattutto di ingegneri della Prevenzione
infortunistica. Al momento, rispetto al vecchio organico, era
previsto un ingegnere ed a questo proposito va detto che le
pratiche relative a questi problemi venivano svolte in
collaborazione con la Regione Piemonte. Siamo del parere che questa
collaborazione debba continuare; la Regione Piemonte sta
organizzando un corso ad hoc che ha visto il nostro interessamento,
in quanto vede legati tutti gli ambiti territoriali che dovranno
poi affrontare in pratica questo problema.
Abbiamo chiesto di poter partecipare a questo corso ed in più
abbiamo chiesto anche l'intervento dei responsabili della Pretura e
del Ministero del Lavoro per avere dei ragguagli sulle modalità
operative e sui risvolti legali in cui verranno ad essere coinvolti
gli operatori.
Da parte ministeriale è stato richiesto il rilascio di tesserini
speciali di riconoscimento per gli operatori che andranno a fare
questi controlli e questa procedura, naturalmente, non è solo una
questione formale, ma sostanziale, in quanto la rilevanza delle
indagini che vengono svolte da questo personale ha dei risvolti
penali.
Si chiede come verrà inserito negli organici regionali il
personale attualmente dipendente dell'E.N.P.I.. Va detto che questo
personale non verrà inserito nel ruolo regionale, ma verrà inserito
nel ruolo unico sanitario, in quanto sono funzioni trasferite alle
competenze gestionali dell'U.S.L.
Va detto in proposito che i trasferimenti di questa natura sono
già stati studiati al momento in cui si prevedeva, un anno fa, di
fare questi passaggi.
L'interrogante chiede entro quale periodo si prevede che le
strutture regionali saranno in grado di assicurare l'intervento
antinfortunistico effettuato dall'E.N.P.I., possibilmente
migliorandolo: il problema degli infortuni sul lavoro è stato solo
ultimamente oggetto di diversi convegni, in particolare nella
Regione Liguria, dove ultimamente si è tenuto un convegno, a cura
dell'Assessorato Sanità, delle Organizzazioni sindacali e
dell'Associazione dei Magistrati, che aveva come tema la situazione
infortunistica nel mondo del lavoro.
Nel corso dei lavori sono stati sollevati diversi problemi di
metodo e di sostanza, di metodo nel senso che gli interventi che
vengono svolti al momento per verificare la regolarità degli
impianti delle varie industrie con quelli che sono gli obblighi di
legge non sono sufficienti a cautelare la salute dei lavoratori,
perché notoriamente rispetto agli standard previsti dalla legge, ci
sono delle punte estremamente nocive.
In particolare veniva sottolineato - e questo è stato oggetto di
discussione nell'ultimo incontro che abbiamo avuto a livello
regionale con i rappresentanti del Consiglio di fabbrica della
Nuova SIAS, in relazione a quelli che sono i problemi della sede
locale - che rispetto ad una formale regolarità degli impianti che
sono particolarmente dannosi per la loro rumorosità, c'è stata una
progressiva evoluzione, in quanto mentre prima per il problema
specifico si diceva che la rumorosità che era contenuta entro i 95
decibel non portava a lesioni acustiche, in seguito questa
tolleranza è stata abbassata progressivamente fino a stabilire che
il permanere per ore in un ambiente con rumorosità media di 80
decibel può essere nocivo alla salute del lavoratore, perché è
stato appurato che questa rumorosità può portare a dei disturbi
che, nel tempo, sono determinanti.
Teniamo conto che tutto il problema ha dei risvolti sociali, in
quanto le conseguenze di questi disturbi portano a indennizzi che
sono naturalmente cospicui.
Per poter svolgere un'efficace azione preventiva, è stato
predisposto uno studio specifico che tiene conto di tutti gli
insediamenti lavorativi nella nostra Regione e che prevede dei
controlli periodici con mezzi mobili, utilizzando quella che è la
struttura medica e paramedica regionale.
Questo progetto, che sarà inserito nel piano sanitario
regionale, è già stato consegnato per un esame ai rappresentanti
del Consiglio di fabbrica perché potessero valutarne l'efficacia;
poi sarà portato in discussione e saranno eventualmente modificati
quegli aspetti che dovranno essere migliorati.
Penso che con questo il problema del passaggio di competenza sia
essenzialmente legato ad un miglioramento quantitativo e
qualitativo: quantitativo nel senso, che viene anche richiamato
dall'interrogazione, di poter progressivamente aumentare gli
organici del personale addetto a tale occupazione; qualitativo, per
quanto riguarda gli strumenti diagnostici che possono essere
utilizzati per quest'importante funzione.
Attualmente le visite di secondo livello vengono svolte nei
presidi dell'U.S.L. e come possibilità della visita prima, verrà
utilizzato quanto previsto nella convenzione, art. 23, in
particolare per le visite mediche con i medici della
convenzionata.
PRESIDENTE:
Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin. ):
L'Assessore ha dato tutte le risposte, eccetto per quanto
riguarda il passaggio a ruolo unico sanitario e, questo progetto,
dato ad esaminare ai Consigli di fabbrica, è molto vago.
Secondo me, complessivamente, si sta perdendo un treno:
approfittando del fatto che viene sciolto un Ente che ha svolto la
sua funzione per vari decenni in modo contraddittorio, si poteva
impiantare in valle un efficace, razionale servizio come
prevenzione infortuni complessiva che tenesse conto di tutti gli
aspetti inerenti alla prevenzione infortunistica.
Si sta perdendo un treno perché ci si sarebbe dovuti preoccupare
maggiormente di avviare questi servizi, anche se non erano ancora
previsti come funzioni derivate dallo scioglimento, perché sappiamo
che lo scioglimento dell'E.N.P.I. è stato prorogato per molto
tempo. Probabilmente se si fosse impostato già prima tutto il
discorso nell'ambito regionale, adesso ci troveremmo a subentrare -
sempre che non vi sia una ulteriore proroga - con una struttura già
funzionante, senza doverci appoggiare per un verso alla Regione
Piemonte e senza dover prendere i discorsi fatti in convegni
organizzati dalla Regione Liguria, ma portando un nostro preciso
contributo.
Ritengo che sia necessario affrontare rapidamente questo
problema, perché ci troviamo di fronte ad una situazione per cui
l'E.N.P.I. è praticamente bloccato da tre anni e svolge le sue
funzioni in modo ridotto, in quanto, avuta notizia che l'Ente
stesso sarebbe stato sciolto, c'è stato il fuggi fuggi generale del
personale medico, proveniente da fuori valle, che ha fatto di tutto
per rientrare nelle proprie
sedi, per cui ci troviamo ad avere, in tutta una serie di
servizi, anni di ritardo negli interventi che sono stati via via
rimandati e si sono ammucchiati.
Il problema di fondo è come dare più efficacia a visite che
molte volte hanno un aspetto fiscale, nel senso che si va a
controllare se quel regolamento o certi impianti sono a posto,
trasformandole in occasioni per riuscire a migliorare le condizioni
di sicurezza degli impianti sottoposti al controllo dell'E.N.P.I.,
per cui, pur accettando la collaborazione con la Regione Piemonte,
ritengo negativo il fatto che, per quel che riguarda ad esempio il
servizio ispettivo, per un tempo indeterminato, bisognerà dipendere
dalla Regione Piemonte, il che può comportare degli intralci in
quanto trattasi di spostare del personale in trasferta in modo,
magari, non continuativo.
Sono d'accordo che il problema non era risolvibile dal punto di
vista giuridico dell'assunzione, però, probabilmente, sarebbe stato
risolvibile immediatamente se si fosse pensato per tempo,
all'interno dell'organico regionale, ad effettuare dei corsi di
specializzazione a personale che potesse subentrare immediatamente,
tenendo conto che il servizio svolto dall'ingegnere è forse il
servizio ispettivo più importante dell'E.N.P.I.. e che dovrà essere
effettuato anche dalle strutture regionali che gli
subentreranno.
