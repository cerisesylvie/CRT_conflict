Classificazione
COMMERCIO
Disciplina, attività, professioni


Resoconto integrale del dibattito dell'aula
Oggetto del Consiglio n. 43 del 15 luglio 1998 - Resoconto
SÉANCE DU 15 JUILLET 1998 (APRÈS-MIDI)
OGGETTO N. 43/XI Ritiro della mozione: "Iniziative per la
costituzione di un organismo di rappresentanza delle imprese, degli
artigiani e dei liberi professionisti".
Mozione Tenuto conto del disegno di legge presentato
nell'ottobre dello scorso anno dal gruppo degli Autonomisti in
merito alla "Istituzione de la Chambre des entreprises et des
activités autonomes et libérales valdôtaines - Camera delle imprese
e delle professioni";
Preso atto del documento d'intenti elaborato e sottoscritto dai
rappresentanti di tutte le Associazioni economiche e dei Liberi
Professionisti valdostani lo scorso 19 febbraio 1998;
Verificato che le parti sociali firmatarie del documento di cui
sopra hanno chiaramente espresso l'esigenza di disporre di un
proprio strumento operativo in grado di assicurare un ruolo di
supporto e promozione degli interessi generali delle categorie
autonome che si sono riconosciute nel richiamato documento;
Constatato che l'auspicato strumento operativo è stato
individuato nella proposta di costituzione di una "Camera delle
imprese e delle professioni";
Sottolineato che l'iniziativa delle richiamate categorie
autonome muove da reali esigenze finalizzate al riordino degli enti
che erogano servizi alle imprese ed agli esercenti libere
professioni, nonché a dar vita ad un idoneo e tecnico organismo
propositivo avente per scopo la facilitazione del processo di
armonizzazione di tutta la normativa regionale in materia;
Visto il disegno di legge relativo alla "Chambre des
entreprises" presentato dal gruppo degli Autonomisti e quello in
seguito predisposto dall'Assessorato regionale all'Industria,
Artigianato ed Energia recante la disciplina relativa alle funzioni
camerali, presentato nella primavera di quest'anno;
Il Consiglio regionale
Impegna
la Giunta regionale a costituire, entro trenta giorni dalla data
odierna, un gruppo di lavoro, composto in massima parte da
rappresentanti delle categorie sopraindicate e, su suggerimento dei
medesimi, da esperti del settore con mandato ad elaborare un
progetto, entro tempi stabiliti, per la costituzione dell'Organismo
di rappresentanza delle Imprese, degli Artigiani e dei Liberi
Professionisti, dotato delle qualità, delle caratteristiche e dei
requisiti che saranno suggeriti dal gruppo di lavoro d'intesa con
le Associazioni in questione, prendendo eventualmente spunto anche
dall'impianto contenuto nella proposta avanzata dal gruppo degli
Autonomisti, adattato con i rilievi già mossi dalle categorie e da
quelli che saranno individuati dal gruppo di lavoro.
F.to: Lanièce - Comé
Président La parole pour l'illustration au Conseiller
Lanièce.
Lanièce (Aut) Questa mozione si prefigge di richiamare
l'attenzione del Consiglio regionale su un tema particolarmente
avvertito dalle stesse categorie economiche operanti nella nostra
Regione ed è il tema della camera di commercio.
A settembre dell'anno scorso il gruppo degli Autonomisti aveva
presentato nella sede competente un disegno di legge, riguardante
"l'Institution de la Chambre des entreprises et des activités
autonomes et libérales valdôtaines", Camera delle imprese e delle
professioni, per cercare di portare il dibattito su un tema molto
sentito, come dicevo prima, che riguarda la costituzione in Valle
d'Aosta della Camera di commercio, un organismo che è presente
nelle altre realtà italiane, ma a tutt'oggi assente in Valle
d'Aosta.
Questa nostra presentazione fu seguita da una dichiarazione resa
agli organi d'informazione dal Presidente della Giunta nella quale
si sollecitavano le libere professioni ad un ruolo più attivo nella
gestione dell'economia regionale. Poi, sempre nel febbraio di
quest'anno, è stato presentato un disegno di legge da parte della
maggioranza, in questo caso dell'Assessore Mafrica, riguardante la
disciplina delle funzioni camerali.
Infine il 19 febbraio le categorie economiche interessate
all'istituzione della Camera di commercio si erano ritrovate e
avevano sottoscritto un documento nel quale ribadivano l'importanza
di avere uno strumento di rappresentanza che potesse consentire
loro di svolgere un ruolo di supporto e di promozione degli
interessi generali che attengono alle imprese e alle libere
attività professionali.
In questo documento, dopo aver richiamato l'importanza del
problema e i disegni di legge presentati sull'argomento sia dal
Gruppo degli Autonomisti che dall'Assessore Mafrica, si chiedeva di
rinviare alla prossima legislatura il momento importante per porre
in essere quelle azioni tese a razionalizzare, ridefinire e
riqualificare il sistema e a creare in tempi ragionevolmente rapidi
un organismo in grado di dare rappresentatività e governo autonomo
agli operatori economici. In sostanza, si chiedeva con quel
documento alle forze politiche di evitare una discussione in aula
nelle ultime sedute del Consiglio della passata legislatura su un
problema importante, ma di rinviarla alla legislatura successiva
anche perché quei disegni di legge rischiavano di fare la fine di
quei famosi disegni di legge presentati ad aprile e maggio di cui
una buona parte sono stati bocciati perché sono stati predisposti
in fretta e non hanno potuto essere elaborati nel modo
migliore.
Ora siamo nella nuova legislatura e ci siamo permessi come
gruppo consiliare di minoranza, ma anche come gruppo consiliare che
aveva proposto per primo in quest'aula nella passata legislatura
questo problema, di ripresentarlo in una maniera abbastanza "soft"
per chiedere, visto che anche nel programma di maggioranza
presentato nello scorso Consiglio si parla di camera di commercio,
visto che la problematica è importante, visto che le categorie
economiche interessate hanno sottoscritto un documento che chiede
un intervento politico in questa direzione, se non era il caso di
cominciare a dimostrare anche noi come Consiglio che vogliamo
prendere in mano la situazione impegnandoci a nominare al più
presto un gruppo di lavoro che deve essere però composto in massima
parte da rappresentanti delle categorie economiche perché, se
parliamo di Regione leggera e di decentramento, è giusto evitare di
accentrare tutto nelle nostre mani mentre è opportuno invece
inserire nel gruppo di lavoro i rappresentanti di queste categorie
in modo che possano, indicando anche eventuali esperti del settore,
proporre un progetto di massima per la costituzione di
quest'organismo di rappresentanza, Camera di commercio o Camera
delle imprese e delle professioni, il nome non ci interessa; quello
che importa invece è che abbia la funzione di rappresentare questi
interessi, di far sì che le stesse categorie non abbiano solo un
ruolo di supporto e di consiglio, ma un ruolo di gestione dei
propri interessi, com'è nell'ottica di una vera camera di
commercio.
Per questo motivo sottoponiamo al Consiglio questo problema;
riteniamo che la problematica sia importante e speriamo che ci sia
da parte della maggioranza una disponibilità alla creazione di
questo gruppo di lavoro che non è altro che il primo passo per
l'istituzione di quest'organismo così richiesto dalle categorie
economiche. Ci riserviamo di intervenire dopo la risposta della
maggioranza.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Come ricordava precedentemente il
Consigliere Lanièce, la questione legata alla Camera di commercio e
alle funzioni camerali fa parte integrante del programma di
maggioranza, dove si dice che è necessario andare alla
realizzazione di un adeguato strumento di autonoma rappresentanza
degli interessi generali che attengono alle imprese e alle libere
attività professionali e che per fare questo è necessario costruire
un tavolo di confronto e di proposta fra le associazioni di
categoria.
Il programma di Governo quindi accoglie quelle indicazioni che
ci ricordava anche il Consigliere Lanièce che erano scaturite da un
documento presentato dalle categorie economiche e
professionali.
L'indicazione che era nata da quel documento indicava la
necessità di sviluppare una ricerca e non tanto di andare verso la
creazione di uno strumento operativo, come viene indicato nella
mozione degli Autonomisti, individuato nella Camera delle imprese e
delle professioni, nel senso che potrebbe essere questo lo
strumento, ma potrebbe essere anche un altro.
Le categorie economiche e professionali, che come Giunta abbiamo
sentito anche ieri, hanno ribadito quanto è stato indicato nel
documento di febbraio e cioè: la necessità in tempi ragionevolmente
rapidi di creare un organismo in grado di dare rappresentatività e
governo agli operatori economici; la richiesta di andare ad una
fase di concertazione e cointeressamento di tutti i soggetti
sociali ed economici nell'analisi e nella ricerca.
Nel dispositivo della mozione presentata si predetermina sia
quale sarà lo strumento, il gruppo di lavoro, sia quali saranno le
modalità operative.
Noi riteniamo invece che si debba decidere strumenti, modalità
operative, momenti di analisi e di ricerca con le categorie
interessate pertanto, siccome nella sostanza siamo d'accordo che si
debba procedere in questa direzione e che si debba farlo con un
completo coinvolgimento delle categorie, chiediamo ai proponenti di
ritirare la mozione in quanto gli obiettivi che sono presenti nella
mozione fanno parte integrante del programma di governo quindi, non
vedo la necessità della mozione.
Président La parole au Conseiller Marguerettaz.
Marguerettaz (Aut) Credo che per convincere i proponenti a
ritirare la mozione l'Assessore Ferraris farebbe bene a darci in
linea di massima dei tempi sulle intenzioni della Giunta visto che,
per quanto concerne i contenuti e i metodi, non ci ha detto nulla
perché ha fatto riferimento ad un genericissimo documento di
maggioranza che lui stesso ha letto e che credo più generico non
potrebbe essere.
Pertanto, visto che ha fatto riferimento ad un genericissimo
metodo di lavoro di concertazione con le categorie interessate, se
potesse prendere ufficialmente in quest'aula un impegno per quanto
riguarda i tempi di inizio perlomeno di quest'operazione, sarebbe
un ulteriore elemento di riflessione per coloro che hanno
presentato la mozione.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Per quanto riguarda quello che ha detto il
Consigliere Marguerettaz, come dicevo precedentemente, abbiamo
avviato un confronto con le associazioni economiche e le
associazioni delle libere professioni ieri; si è convenuto di
partire quanto prima per l'approfondimento di questo come di altri
problemi per cui possiamo dire che dal mese di settembre si avvia
la fase di approfondimento e di analisi per giungere a realizzare
quest'obiettivo. Mi pare che i tempi siano ragionevolmente celeri
per poter consentire di ritirare la mozione.
Président La motion est retirée. Collègues conseillers, le
Conseil sera reconvoqué pour les 29 et 30 juillet prochain.
La séance est levée.
