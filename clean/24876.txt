Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 177 del 12 novembre 2008 - Resoconto
OGGETTO N. 177/XIII - Interpellanza: "Intendimenti in merito
alla nomina del Direttore della Protezione civile".
Interpellanza
Constatato che da quasi 6 mesi la Protezione civile della
Valle d'Aosta è priva di un direttore;
Ricordata l'importanza che tale direzione assume in un
settore estremamente complesso come la coordinazione e la
pianificazione delle emergenze conseguenti ad eventi
calamitosi;
il sottoscritto Consigliere regionale
Interpella
il Governo regionale per sapere:
1) quali sono state finora le ragioni della mancata nomina
del Direttore della Protezione civile;
2) se, ed entro quale termine, intenda provvedere alla nomina
sopra indicata.
F.to: Bertin
Président
- La parole au Conseiller Bertin.
Bertin (VdAV-R)
- Grazie, Presidente. Questa
interpellanza si illustra da sola, c'è poco da aggiungere a quanto
riportato nel documento allegato all'ordine del giorno per questa
adunanza del Consiglio. Da ormai sei mesi la Protezione civile
della Valle d'Aosta è senza un direttore, se si pensa
all'importanza che tale direzione assume in un settore complesso
come la coordinazione e la pianificazione delle emergenze
conseguenti ad eventi calamitosi, non si può che essere, come
cittadini, molto preoccupati. Se poi si guarda alle competenze che
sono attribuite a questa direzione, un'intera pagina del sito Web
della Regione è dedicata a questo scopo, e l'inquietudine non può
che aumentare. Sei mesi per nominare un direttore sono troppi,
soprattutto in un settore particolarmente delicato come questo che
ha a che fare direttamente con la sicurezza del cittadino. Tutto
questo quando in questi mesi abbiamo visto la Giunta regionale
compiere dei veri e propri blitz: è il caso dell'acquisto della
Cervino S.p.a.: in pochissimo tempo si è deciso di investire 50
miliardi di vecchie lire in questa società. Si sono rivoluzionati i
Consigli di amministrazione di società controllate, Amministrazioni
comunali, Sindaci...
Si ha un po' l'impressione che quando non ci sono in ballo
milioni di euro, ma "semplicemente" la sicurezza dei cittadini,
semplicemente fra virgolette, perché la Protezione civile coinvolge
direttamente la vita dei cittadini, i tempi si dilatano e la fretta
lascia il posto a una meditazione a volte troppo lunga. Per questo
volevamo sapere per quali ragioni non si è nominato il direttore
della Protezione civile, e se si intende farlo - perché a questo
punto forse si è valutato che non è neanche importante farlo -,
quando lo si vuole fare.
Président
- La parole au Président de la Région,
Rollandin.
Rollandin (UV)
- Grazie, Presidente.
Voglio subito tranquillizzare il collega Bertin e tutti quelli
che possono avere giustamente, dopo le sue parole, un'idea che la
Protezione civile non funziona. La Protezione civile funziona
normalmente anche senza il direttore e spiegherò il perché, e ne ha
dato dimostrazione nel momento in cui è intervenuta, anche
ultimamente, durante l'incidente grave di Etroubles e in altre
situazioni di difficoltà in tutta la Valle, quindi non c'è nessuno
di questi problemi.
Ricordo, in primo luogo, che fino al 2001, la struttura
regionale della Protezione civile vedeva la presenza di un solo
livello dirigenziale, oltre al Coordinatore del Dipartimento enti
locali, servizi di Prefettura e Protezione civile e che anche dopo
il 2001 non sempre si è avuta la copertura contemporanea dei posti
previsti di Direttore della Direzione Protezione civile e del Capo
servizio interventi operativi. In generale, peraltro, la struttura
della Protezione civile regionale è sempre stata, e lo è tuttora,
assolutamente e pienamente presidiata e sempre sono state garantite
l'operatività e l'efficacia della struttura, senza che la vacanza
di uno dei due posti dirigenziali abbia mai causato problemi di
qualunque natura, anche grazie all'operato del Coordinatore del
Dipartimento e dell'Ufficio di Gabinetto della Presidenza della
Regione.
Premesso che quanto prima provvederemo - "quanto prima" vuol
dire che è questione di qualche settimana - alla nomina in
questione, le ragioni per cui ciò non è avvenuto all'avvio della
nuova legislatura - a parte che, come sa il collega Bertin, solo
dal 1° settembre abbiamo avuto i coordinatori che potevano avviare
le procedure - attengono proprio all'importanza della struttura in
questione e, quindi, alla necessità di individuare la persona più
idonea, tenendo conto delle competenze attribuite alla Direzione
Protezione civile e della valutazione che è in corso delle
competenze attribuite alla Direzione della Protezione civile e al
Servizio interventi operativi in rapporto con il Dipartimento
Difesa del suolo e risorse idriche per quanto attiene a tutte
quelle funzioni che riguardano le reti di rilevamento e di
previsione dei rischi a cui è soggetto il territorio regionale, il
cosiddetto "Centro funzionale", che è di ultima previsione e che,
al fine del suo riconoscimento formale, deve essere necessariamente
presidiato da un dirigente. Queste sono le ragioni di questi mesi,
per cui non è perché non lo si vuole nominare; come ho detto, lo si
nominerà a breve e nel contempo, come ho detto, la situazione è
assolutamente presidiata, quindi la valutazione è legata alla nuova
operatività del Centro funzionale che deve mettere insieme un
coordinamento fra una serie di dirigenti, che prima non c'era e
che, con la nuova norma, invece è previsto.
Posso rassicurare il collega Bertin che non è per
sottovalutazione, né per mettere a rischio l'organizzazione della
Protezione civile, che, ribadisco - e credo che gli stessi
interessati possano averne dimostrazione -, è perfettamente
funzionale e in grado di intervenire per qualsiasi evenienza.
Président
- La parole au Conseiller Bertin.
Bertin (VdAV-R)
- Sul fatto che sia perfettamente
funzionante per fortuna lo abbiamo anche visto in questo episodio,
ma non è tanto questo il problema; sembrerebbe, a quanto dice lei,
che la direzione sia quasi un
gadget
... insomma, è inutile
quasi perché funziona tutto lo stesso....
(interruzione del Presidente della Regione, Rollandin, fuori
microfono)
...sì, però, voglio dire... evidentemente sono insoddisfatto
della risposta, non capisco veramente questo allungarsi dei tempi
per una semplice nomina in un settore dove anche la programmazione
ha un certo senso... non si può improvvisare ogni volta che succede
qualcosa! Mi sembrano tempi lunghissimi per una semplice nomina.
Grazie.
