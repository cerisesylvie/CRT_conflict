Classificazione
FORESTE E TERRITORI MONTANI
Tutela del patrimonio boschivo
LAVORO


Resoconto integrale del dibattito dell'aula
Oggetto del Consiglio n. 1569 del 5 ottobre 1995 - Resoconto
SEDUTA ANTIMERIDIANA DEL 5 OTTOBRE 1995
OGGETTO N. 1569/X Funzionamento dei cantieri forestali.
(Interpellanza)
Interpellanza Venuto a conoscenza che in un esiguo numero di
cantieri forestali vengono garantite solo 101 giornate di
lavoro;
Visto che il contratto regionale di lavoro 11 gennaio 1995
all'articolo 5 dice che chi ha svolto l'anno precedente 101
giornate di lavoro ha diritto "vista la disponibilità finanziaria"
di svolgere 151 giornate di lavoro;
Preso atto che alcuni cantieri superano abbondantemente le 151
giornate lavorative;
Verificato che i cantieri penalizzati sono composti quasi
esclusivamente da donne;
Interpella
l'Assessore competente per sapere:
1) quali sono gli impedimenti all'attuazione anche in questi
cantieri dei termini definiti dal contratto (151 giornate
lavorative);
2) come mai questa penalizzazione investe solo cantieri in larga
parte femminili;
3) se non si ritiene opportuno stabilire già all'atto
dell'assunzione le giornate lavorative e non tenere
nell'insicurezza i dipendenti.
F.to: Chiarello
Presidente La parola al Consigliere Chiarello.
Chiarello (RC) I cantieri forestali sono forse la prima
industria della Regione dopo la macchina regionale. Quando ho fatto
l'interpellanza c'erano delle piccole lamentele rispetto a un
piccolo gruppo di persone, in maggioranza donne, che si lamentavano
perché non vedevano garantito il contratto di lavoro. Ciò che non
mi è piaciuto da quando ho presentato l'interpellanza è stato il
muro contro muro che si vuole creare.
Mi spiego: negli ultimi giorni sono stato subissato di
telefonate e qualche telefonata ha riguardato "Valle d'Aosta
pulita" con dei suggerimenti che riguardano la qualificazione di
queste persone che hanno a che fare anche con materiali pericolosi.
Ma io volevo dire che questi quattro o cinque cantieri, secondo me,
sono discriminati perché nel contratto di lavoro e nel contratto
integrativo regionale per gli operai impiegati forestali dell'11
febbraio 1995, c'è scritto che chi ha fatto nell'anno precedente
101 giornate ha diritto l'anno dopo a farne 152. C'è anche una
postilla che dice che devono esserci i mezzi.
I mezzi ci sono? Io dico che i mezzi ci sono, ma vengono dati a
certe squadre forestali. Mi risulta che questa cosa sia già
successa l'anno scorso: delle squadre sono arrivate a 152 giornate,
altre sono arrivate a 200 giornate. L'Assessore mi dirà che le
altre squadre sono più brave, dei "Rambo", ma in queste squadre mi
risulta che ci sono persone che possono essere inserite in squadre
che fanno 150 giornate perché chi taglia i rami può anche essere
una donna, non è che le donne dobbiamo usarle solo in certe squadre
che sono considerate di serie b.
Presidente La parola all'Assessore all'agricoltura, forestazione
e risorse naturali, Vallet.
Vallet (UV) Il tema proposto è delicato e importante per la
dimensione occupazionale dei cantieri e ringrazio il Consigliere
per l'interpellanza che scaturisce da quella lettera che tutti i
consiglieri hanno ricevuto, a firma di un addetto dei cantieri.
Quindi vorrei fare chiarezza perché, così come esposti dal
Consigliere Chiarello, i temi mi sembrano affrontati in modo
semplicistico e con qualche generalizzazione non troppo
puntuale.
L'occasione mi serve per dire che pensiamo di non aver fatto
operare in violazione di norme di contratto e che non c'è da parte
dell'Amministrazione la sadica volontà di penalizzare nessuno,
tanto meno la mano d'opera femminile, accorciando i periodi
lavorativi. Tutto quanto risponde a una puntuale programmazione che
noi pensiamo sia in linea e con la legge e con la normativa
contrattuale. Ora cercherò di svolgere alcune considerazioni per
dare delle risposte.
Come è noto, l'attività dei cantieri forestali e la relativa
occupazione in conseguenza della svariata gamma di tipologie di
intervento, sono programmate attraverso piani di lavoro che sono
articolati. É noto che l'occupazione è indotta da motivazioni che
sono fra loro diverse, riconducibili ad aspetti di tipo produttivo,
ma anche per dare risposte di tipo sociale, e questo è un aspetto
che non si vuole mai mettere in evidenza, ma credo che sia giusto
porlo in evidenza. Fra i cantieri decisamente produttivi ci sono
quelli che occupano i cosiddetti "Rambo", quelli che occupano mano
d'opera che noi definiamo professionalizzata: boscaioli, muratori,
conduttori di mezzi meccanici, giardinieri specializzati, addetti
alle officine, eccetera; tra quelle prevalentemente sociali si
richiamano la pulizia dei sentieri, la manutenzione secondaria del
verde, la raccolta rifiuti, eccetera. In queste ultime squadre si
sono dovuti recentemente dirottare quegli addetti che prestavano la
propria opera in cantieri produttivi e che, a seguito di visita
medica, non sono più risultati idonei alle mansioni.
Allora la scelta era o di lasciarli a casa, oppure cercare di
reimpiegarli in altri cantieri dove vengono svolte mansioni per le
quali si è fisicamente idoneo. E questa è la scelta di buon senso
che abbiamo operato e che risponde alla necessità di dare anche a
questi addetti comunque occupazione. Premesso questo occorre
sottolineare che piani di attività e occupazione devono essere
conformi alle disposizioni della legge n. 44 del 1989: "Norme
concernenti cantieri forestali" e al contratto di lavoro previsto
per questa categoria di addetti.
Per venire al merito dell'interpellanza si deve visionare in
maniera complessiva, e non disarticolata, le quattro componenti che
entrano nel gioco: la necessità degli interventi, le disponibilità
finanziarie, la situazione occupazione e la normativa contrattuale.
Per i periodi occupazionali, le necessità di intervento possono
riguardare lavori che richiedono mano d'opera specializzata e che
sono urgenti e prioritari, oppure lavori per i quali la qualifica
professionale è meno importante, in quanto i lavori possono essere
eseguiti da addetti generici supportati dalla presenza di poche
unità specializzate; lavori utili, generalmente non urgenti, per i
quali si occupano addetti non qualificati. Negli ultimi anni due
circostanze sfavorevoli hanno condizionato l'impostazione dei piani
di intervento: la lotta contro i massicci attacchi di insetti
parassitari e il ripristino del territorio e delle infrastrutture a
seguito di eventi calamitosi. Queste circostanze impongono una
massiccia opera che impongono l'organizzazione di squadre
prevalentemente composte da addetti qualificati.
Si deve tener conto che il contratto prevede all'articolo 3,
punto 5, che allo scopo di salvaguardare la professionalità degli
operai forestali acquisita attraverso corsi di formazione
professionale ed esperienza nelle varie fasi lavorative, verranno
redatti piani di interventi pluriennali tendenti a garantire
maggior occupazione agli addetti più professionalizzati. Quindi
questa norma introduce una discriminante che vuole occupare, per un
periodo di maggior tempo, gli addetti più professionalizzati.
Questa disposizione e il fatto che esistano delle oggettive ed
urgenti necessità di interventi specialistici determinano la
pianificazione con cantieri nei quali l'occupazione è superiore
alle 151 giornate. Circa alle garanzie occupazionali di cui
all'articolo 5 del contratto integrativo occorre evidenziare come,
quanto previsto dalla lettera a) e b), sia in pratica poco efficace
se le disponibilità finanziarie non sono tali da soddisfare tutte
le condizioni contrattuali, ivi comprese quelle già richiamate
all'articolo 3. Se si analizza la questione alla luce di quanto
dispone l'articolo 5, comma 3, che recita: "Gli operai forestali di
cui alle lettere a), b) del comma 1, ossia quelli che l'anno
precedente hanno lavorato rispettivamente per 51 e 101 giornate,
conservano comunque il diritto di svolgere le giornate effettuate
nell'anno precedente ribadendo sempre che i finanziamenti lo
consentano e i programmi di intervento lo prevedano. Si deduce che
a fronte della insufficienza di finanziamenti o in assenza di
specifici programmi, essi non avrebbero di fatto diritto di accesso
all'occupazione". Questo deve essere chiaro perché se la
programmazione dovesse prevedere il taglio di 10 cantieri, e questa
è una scelta politica che risponde a criteri di programmazione, nel
momento in cui si decidesse di farlo nessuno potrebbe impedirci di
farlo. Non è questo che abbiamo voluto fare quest'anno tenuto conto
delle risorse a disposizione.
Si deve infine tenere conto di quanto riportato al sesto comma:
"Le garanzie occupazionali non sono applicabili per quei lavoratori
che siano assunti per l'esecuzione di opere di particolare
necessità e urgenza in conseguenza a situazioni particolari,
collegabili anche ad avversità atmosferiche o a calamità naturali o
a piani straordinari a termine", ed è questo il caso dei cantieri
di "Valle d'Aosta pulita". Io vorrei ricordare come sono nati
questi cantieri: essi sono nati nel 1993 per dare una seppure
parziale risposta alla crisi del settore edile, finanziati con
fondi anche dell'industria e commercio; sono persone che abbiamo
deciso di rioccupare nel 1994 e nel 1995 anche perché l'attività di
questi cantieri ha dato frutti graditi anche alle amministrazioni
comunali, e valuteremo nel 1996 l'opportunità di ripetere questi
cantieri.
Potrebbe anche darsi che essendosi concluso il momento di crisi
edile, si decida di non riaprire i cantieri di "Valle d'Aosta
pulita", senza con questo violare nessuna norma o legge. Allora, a
fronte delle disponibilità finanziarie previste in bilancio, gli
addetti per i quali è stato programmato un tetto occupazionale
inferiore alle 151 giornate, e in qualche caso di sole 101
giornate, avevano come alternativa quella di non essere assunti
perché il programma deve tenere conto delle disponibilità
finanziarie. Noi abbiamo operato la scelta di mantenere inalterato
il numero di occupati, diminuendo il periodo lavorativo, senza
penalizzare gli interventi urgenti e prioritari o modificare le
professionalità.
Per quanto riguarda il discorso dell'occupazione femminile, dico
con chiarezza che non esiste assolutamente discriminazione fra i
sessi: sfido a portare dei dati che dimostrino questo. Di fatto la
prevalente occupazione di un sesso rispetto all'altro è determinata
dalla tipologia dei lavori e non dalle scelte discriminatorie.
D'altra parte in tutti i corsi che sono stati fatti per boscaioli,
muratori, trattoristi, e altri simili, non vi è mai stata la
richiesta da parte di donne e difficilmente si trovano donne
iscritte con questa qualifica presso il collocamento.
Un altro motivo per cui vi è una rilevante presenza femminile in
alcuni dei cantieri a periodo di occupazione ridotto deriva dalla
provenienza di questi cantieri: si tratta infatti di cantieri di
lavoro straordinari organizzati per prevalenti ragioni sociali in
contesti caratterizzati dalla crisi occupazionale per la chiusura
di processi produttivi e già sofferenti per un significativo tasso
di disoccupazione; mi riferisco ad alcuni cantieri della zona di
Verrès ed a un cantiere nella zona di Morgex che sono nati per dare
una risposta a quei lavoratori espulsi dai processi produttivi
della Morgex Carbo e delle fabbriche che hanno chiuso in Bassa
Valle. Quindi quando la mano d'opera è operativa in squadre di più
lunga occupazione non subisce alcuna decurtazione del periodo.
Ricapitolando, i cantieri che operano per un periodo abbreviato
sono cantieri a valenza prevalentemente sociale, impegnati in
lavori non urgenti né prioritari, di modesta qualificazione
professionale. É vero che in questo tipo di occupazione prevale la
componente femminile per le ragioni dette.
Per quanto riguarda il terzo punto, la notificazione del periodo
al lavoratore, il contratto di lavoro prevede che i piani annuali
per intervento sono portati a conoscenza delle Organizzazioni
sindacali prima di essere approvati. In detti piani per ogni
addetto è indicato il periodo di occupazione, l'attività prevalente
e le zone di lavoro. All'atto dell'assunzione il lavoratore firma
il foglio di assunzione che darò al Consigliere Chiarello, in cui
sono indicate la data di assunzione e quella di licenziamento,
quindi il lavoratore è a conoscenza di quale sarà il periodo
occupazionale. Concludo dicendo che a fronte delle disponibilità
finanziarie sono predisposti dei piani di lavoro che privilegiano
le attività che richiedono professionalità ed è una scelta
contenuta nel contratto, operando quindi per le altre attività la
scelta di mantenere inalterato il numero degli addetti occupandoli
per periodi inferiori compatibilmente con le disponibilità
finanziarie. Ribadisco che non sia il caso di parlare di
discriminazione nel settore femminile e per la notifica al
lavoratore faccio avere al Consigliere Chiarello copia della
lettera firmata dal lavoratore.
Presidente La parola al Consigliere Chiarello.
Chiarello (RC) Ringrazio l'Assessore e chiedo se è possibile
avere anche la relazione che ha letto. In merito volevo fare delle
osservazioni. Che si venga adire che non c'è discriminazione
femminile... sarà che sono meno qualificate, ma di fatto le donne
fanno 101 giornate e gli altri di più, ma con questo non voglio che
non sia premiata la professionalità, io ho solo detto che ci sono
dei cantieri che potrebbero fare 152 giornate e magari ne fanno
200.
Io chiedevo solo di poter ridurre di qualche giornata, anche
perché una delle cose... anche se l'Assessore mi ha garantito che
si fanno 102 giornate... da voci si dice che a delle persone non si
fa fare neanche le 101 giornate per avere la disoccupazione. Quello
che mi stupiscono sono i Sindacati quando firmano certi accordi che
poi sanno bene che non posso essere mantenuti perché poi si dice
che, a seconda dei soldi, chi ha fatto 101 giornate poi l'anno dopo
avrebbe il diritto di farle, e poi non si riesce a mantenere;
allora non si scrive perché si danno illusioni alla gente.
Inoltre in questi giorni in cantieri, durante la distribuzione
della busta paga, qualcuno ha detto che, grazie a certe
interpellanze, lunedì stanno a casa tutti. Io non vorrei... io non
sono mai stato stalinista, ma se è vero quello... torniamo al tempo
delle purghe!
