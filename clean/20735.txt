Classificazione
CONSULTE COMMISSIONI E ORGANI COLLEGIALI



Oggetto del Consiglio n. 769 del 29 luglio 2004 - Resoconto
OGGETTO N. 769/XII - Nomina dei rappresentanti della Regione in
seno al Consiglio per le politiche del lavoro di cui all'articolo 6
della legge regionale 31 marzo 2003, n. 7 per il quinquennio
2004-2009.
Il Consiglio
Visto l'articolo 6 della legge regionale 31 marzo 2003, n. 7,
recante "Disposizioni in materia di politiche regionali del lavoro,
di formazione professionale e di riorganizzazione dei servizi per
l'impiego";
Preso atto della legge regionale 31 marzo 2003, n. 7, al
comma 3, prevede che il Consiglio per le politiche del lavoro sia
composto:
a) dal Presidente della Regione o da un assessore da lui
delegato, che lo presiede;
b) da quattro rappresentanti della Regione nominati dal
Consiglio regionale su proposta della Giunta regionale;
c) dal Presidente del Consiglio permanente degli enti locali,
o suo delegato;
d) dal consigliere di parità;
e) da quattro rappresentanti delle organizzazioni sindacali
dei datori di lavoro maggiormente rappresentative a livello
regionale;
f) da quattro rappresentanti delle organizzazioni sindacali
dei lavoratori maggiormente rappresentative a livello
regionale;
g) da un rappresentante delle associazioni dei disabili
maggiormente rappresentative a livello regionale.
Preso atto, inoltre, che l'articolo 6 della suddetta legge
regionale 31 marzo 2003, n. 7, al comma 5, prevede che il Consiglio
sia nominato con decreto del Presidente della Regione e duri in
carica cinque anni;
Visto che, in tal senso, si rende necessario procedere
all'individuazione dei quattro rappresentanti della Regione in seno
al Consiglio stesso, per il quinquennio settembre 2004/settembre
2009, da proporre al Consiglio regionale per la relativa nomina, in
ottemperanza a quanto disposto dall'articolo 6, comma 3, lettera
b), della legge regionale 31 marzo 2003, n. 7;
Visto che si rende opportuno individuare detti rappresentanti
nei sottoindicati Assessori:
- Assessore al Bilancio, Finanze, Programmazione e
Partecipazioni regionali;
- Assessore all'Istruzione e Cultura;
- Assessore alla Sanità, Salute e Politiche Sociali;
- Assessore al Turismo, Sport, Commercio, Trasporti e Affari
Europei.
Precisato che tali designazioni garantirebbero maggiormente
un raccordo ed un coordinamento degli interventi promossi da ogni
singolo Assessorato;
Su proposta del Presidente della Regione, Carlo Perrin, e
dell'Assessore alle Attività produttive e Politiche del lavoro,
Piero Ferraris;
Vista la legge regionale 31 marzo 2003, n. 7;
Richiamata la deliberazione della Giunta regionale n. 5016 in
data 30 dicembre 2003, concernente l'approvazione del bilancio di
gestione per il triennio 2004-2006 con l'attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole di legittimità rilasciato dal
Direttore dell'Agenzia regionale del lavoro, ai sensi del combinato
disposto degli articoli 13, comma 1, lettera e) e 59, comma 2,
della legge regionale 23 ottobre 1995, n. 45, sulla presente
deliberazione;
Delibera
1) di nominare, in seno al Consiglio per le politiche del
lavoro, per il quinquennio settembre 2004/settembre 2009, in
qualità di rappresentanti della Regione, i seguenti
Assessori:
- Assessore al Bilancio, Finanze, Programmazione e
Partecipazioni regionali;
- Assessore all'Istruzione e Cultura;
- Assessore alla Sanità, Salute e Politiche Sociali;
- Assessore al Turismo, Sport, Commercio, Trasporti e Affari
Europei;
2) di stabilire che i suddetti Assessori possano delegare, in
caso di assenza o impedimento, di volta in volta, un dipendente del
proprio Assessorato avente qualifica dirigenziale.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - La legge n. 7/2003 prevede la nomina del
Consiglio per le politiche del lavoro, il quale presiede alle
attività in questo campo e, di conseguenza, in considerazione
dell'acquisizione ormai prossima di nuove competenze che verranno
delegate dallo Stato alla Regione, vi è l'urgenza di procedere alla
nomina di tale consiglio. I rappresentanti del consigliere di
parità, delle organizzazioni sindacali dei lavoratori, delle
organizzazioni dei datori di lavoro e delle associazioni dei
disabili, che sono gli altri componenti del consiglio, sono già
stati designati; per l'attivazione di questo organismo mancano gli
ultimi 4 rappresentanti, che devono essere nominati dal Consiglio
regionale.
La proposta che viene fatta è quella di individuare questi 4
rappresentanti della Giunta regionale nell'Assessore al bilancio,
finanze, programmazione e partecipazioni regionali; nell'Assessore
all'istruzione e cultura; nell'Assessore alla sanità, salute e
politiche sociali; nell'Assessore al turismo, sport, commercio,
trasporti e affari europei, che sono, per le loro competenze,
quelli maggiormente coinvolti nelle politiche attive
dell'occupazione. Questa è la motivazione che sta alla base di tale
atto, che assume un carattere di urgenza, perché consente
l'attivazione di un'ulteriore attività nel campo delle politiche
del lavoro.
Président - La parole au Conseiller Frassy.
Frassy (CdL) - Il nostro gruppo intende fare alcune
considerazioni su questo passaggio importante per l'applicazione
della legge n. 7 - votata dal Consiglio sul finire della scorsa
legislazione - da noi ritenuta importante per quel che riguarda i
nuovi scenari in materia di deleghe di funzioni che, con il
completamento e il trasferimento di funzioni dallo Stato alla
Regione, porteranno questi organismi inclusi nel capo II del titolo
I "Atti di programmazione" ad avere un ruolo centrale. Esprimiamo
però delle perplessità sul meccanismo con cui voi avete definito le
rappresentanze della Regione; forse il suo "lapsus" è significativo
delle conclusioni a cui arriva la deliberazione... lei ha detto:
"abbiamo individuato i rappresentanti della Giunta" ed è proprio su
questo aspetto che forse sarebbe opportuno confrontarsi, perché la
legge prevede che i rappresentanti della Regione siano nominati dal
Consiglio su proposta della Giunta, ma non dice che devono essere
rappresentanti dell'Esecutivo, altrimenti non ci sarebbe l'esigenza
di arrivare in Consiglio.
Rilevando le funzioni di questo Consiglio per le politiche del
lavoro, che sono tutte propedeutiche ad attività legislative
regionali o semplicemente di esecuzione di disposti legislativi
regionali, riteniamo vi sia una duplicazione delle funzioni che
vengono già attuate dal potere esecutivo: il potere esecutivo
predispone i disegni di legge e poi i componenti della Giunta
all'interno del Consiglio dovrebbero esprimere dei pareri sulle
materie per le quali la Giunta ha predisposto il disegno. Il
Consiglio regionale approva i disegni di legge e il Consiglio delle
politiche del lavoro deve formulare proposte o sovrintendere
all'attività esecutiva di queste definizioni legislative. Noi
perciò avremmo auspicato che, nell'ambito della rappresentanza
della Regione, si tenesse conto del Consiglio regionale, che è
l'organo rappresentativo... vedo che il Presidente non c'è,
dobbiamo sospendere il Consiglio? Volevo rivolgermi proprio a lei,
Presidente, nel senso che ho sempre nelle "orecchie" queste sue
affermazioni: "la centralità del Consiglio" e ogni volta che arriva
un atto che potrebbe "disegnare" e dare compimento a tali
affermazioni vediamo che il Consiglio invece assume un ruolo di
marginalità. La legge n. 7/2003, al comma 3 dell'articolo 6,
prevede che 4 rappresentanti della Regione sono nominati dal
Consiglio regionale su proposta della Giunta; non stabilisce che
devono essere degli Assessori, ma non dice neppure che debbano
essere dei consiglieri, dice solo che queste persone rappresentano
la Regione.
Nel mio intervento volevo vi fosse una risposta da parte
dell'Assessore su quali sono le motivazioni che vi portano a
duplicare i ruoli da voi svolti; sicuramente la vostra presenza
nell'ambito di questo Consiglio, che ha una funzione consultiva e
comunque "a latere" delle funzioni dell'Assemblea regionale, non
apporta un valore aggiunto rispetto a quello che già potete fare
con gli strumenti tipici dell'attività politica nell'ambito
dell'attività esecutiva e di impulso all'iniziativa legislativa che
la Giunta ricopre. Devo dire, Assessore Ferraris, che questa
preoccupazione è avvalorata dal punto n. 2 della deliberazione:
"di stabilire che i suddetti Assessori possano delegare, in caso
di assenza o impedimento, di volta in volta, un dipendente del
proprio Assessorato avente qualifica dirigenziale"
. Vi è allora
il rischio concreto, conoscendo i molteplici impegni ai quali
dovete far fronte, che vi sia questa delega, la quale, di volta in
volta, può essere data a persone diverse, interrompendo quel
discorso di continuità che avrebbe una sua importanza. Sarebbe
importante che la delega si configuri nell'individuazione di un
figura supplente e che, ogni qualvolta il titolare non sia
disponibile per assenze o impedimenti di varia natura, scatti il
"meccanismo" di una figura che è a conoscenza delle varie
problematiche. Avremmo auspicato che la rappresentanza della
Regione avvenisse o attraverso la nomina di figure di esperti,
tratte dall'ambito delle professioni piuttosto che
dell'imprenditoria... al di là del fatto che vi sono già delle
rappresentanze previste dal comma 3... riteniamo sia ridondante
andare a nominare in questo consesso le figure degli Assessori,
gradiremmo perciò capire qual è la logica che vi ha portato a tale
conclusione.
Président - La parole à la Conseillère Squarzino Secondina.
Squarzino (Arc-VA) - Oggi ho chiesto appositamente all'Assessore
Vicquéry quali sono i motivi per cui ha intravisto un'innovazione
nella nomina di rappresentanti della Regione in seno ai vari
organismi. L'Assessore mi ha risposto che si tratta di
un'innovazione, che lui non garantisce che tutte le nomine
seguiranno quel criterio ma che, laddove possibile, questo sarebbe
stato fatto. Questa era solo un'innovazione dell'Assessore
Vicquéry, non certamente degli altri componenti della Giunta, anzi
è lo stesso Assessore Vicquéry che per alcuni organismi vuole
l'innovazione e per altri no, perché lui stesso ha votato questa
deliberazione.
Ora, di cosa parliamo? Parliamo del consiglio previsto
dall'articolo 6 della legge n. 7/2003: si tratta di un consiglio
importante, di un organo essenzialmente consultivo. Qui vorrei
riprendere alcune delle competenze che deve svolgere questo organo
e poi proviamo a vedere la proposta che voi fate. Proponete di
stabilire che di tale consiglio facciano parte 5 rappresentanti
della Giunta: il Presidente o suo delegato e 4 Assessori; 5
rappresentanti della Giunta su 8 componenti dell'Esecutivo, quindi
deve essere un consiglio molto importante se la maggioranza della
Giunta si sposta in tale organismo per discutere e per svolgere un
lavoro.
Qual è il lavoro che viene chiesto a questo organismo?
"Esprime i pareri previsti dalla presente legge, nonché quelli
eventualmente richiesti dal Consiglio regionale o dalla Giunta
regionale"
. L'Esecutivo quindi lunedì si trova e dice: "chiedo
al Consiglio delle politiche del lavoro di esprimersi su questo
tema"; una settimana dopo 5 membri di questa Giunta si trovano
all'interno del consiglio per esprimere il parere che il lunedì
precedente nella riunione di Giunta avevano chiesto di esprimere.
Ancora: questo consiglio
"formula proposte alla Giunta regionale
sui problemi del mercato del lavoro..."
. Qui praticamente la
Giunta di 8 membri dice: "questi sono i 5 membri che ritengo
importanti, competenti in questa materia, a loro 5 affido il
compito di formulare proposte all'intera Giunta", cioè agli altri
3, perché probabilmente i 5 non sono in grado di presentarli agli
altri 3 membri? Ancora:
"valuta la congruità delle attività
della struttura regionale competente in materia di programmazione e
gestione delle politiche del lavoro e della formazione
professionale con gli obiettivi del piano triennale"
.
Sicuramente il piano triennale è importante, sicuramente la
struttura competente che deve attuare questo piano è importante, ma
che, per valutare l'attività di tale struttura e la sua congruità
al piano, ci debba essere un consiglio in cui 5 membri della Giunta
sono presenti per dare una valutazione su un dirigente che dipende
da un assessorato direttamente... mi chiedo qual è la logica.
Ancora:
"esprime parere preventivo sugli indirizzi e sulle
direttive della Giunta regionale per la gestione delle risorse del
Fondo regionale della Valle d'Aosta per l'occupazione delle persone
disabili"
; anche qui abbiamo la maggioranza della Giunta che si
incontra con altri membri di questo consiglio e dà un parere a se
stessa sugli indirizzi e le direttive che deve poi prendere.
Questo tipo di composizione del Consiglio delle politiche del
lavoro non ha senso: non si capisce perché 5 membri della Giunta
debbano essere presenti in tale consiglio. Nella deliberazione si
dice:
"di stabilire che i suddetti Assessori possano delegare,
in caso di assenza o impedimento..."
- da notare -
"... di
volta in volta, un dipendente del proprio assessorato avente
qualifica dirigenziale"
; questo vuol dire che questo Consiglio
delle politiche del lavoro non sa mai quali sono i suoi membri
effettivi con cui andare a confrontarsi: una volta vi sarà un
assessore e 4 dirigenti, una volta 2 assessori e dirigenti ancora
diversi a seconda dell'argomento, cioè manca la continuità del
lavoro.
È vero che nel comma 1 dell'articolo 6, relativo all'istituzione
del consiglio, si dice che è
"la sede permanente di
concertazione e partecipazione delle forze sociali alla
programmazione e all'attuazione degli interventi e delle azioni
previsti dal piano triennale"
; quindi qui si dice: "le forze
sociali che sono presenti all'interno di questo consiglio..." -
cioè il consigliere di parità, i rappresentanti delle
organizzazioni sindacali dei lavoratori, quelli dei datori di
lavoro, il rappresentante dei disabili, insieme al Presidente del
Consiglio permanente degli enti locali, al Presidente della Regione
o un assessorato che penso sia direttamente l'Assessore delle
politiche del lavoro, Ferraris... - "... questo gruppo di lavoro
cerca di individuare quali sono gli orientamenti per programmare e
attuare gli interventi relativi al piano triennale". Questo
consiglio è un organo consultivo ma, se questo fosse, come sembra
apparire dalle parole dell'Assessore Ferraris, il luogo della
concertazione fra le forze politiche e le forze sindacali, mi
chiedo se non esiste già tale luogo. Esiste già il Patto sociale
per lo sviluppo, che è il luogo in cui vengono affrontate tali
tematiche: è lì che avviene la concertazione, è lì che avviene il
confronto fra le parti sociali e le parti politiche, ma qui si
scambia quello che è un organo consultivo per un organo di
"occupazione" della Giunta, per decidere insieme agli altri cosa
fare... ma questo non sta né in cielo, né in terra!
Avremmo pensato, leggendo il disegno di legge, che quei
rappresentanti nominati dal Consiglio su proposta della Giunta
fossero al limite neanche dei consiglieri, ma dei tecnici, delle
persone competenti, che devono aiutare l'organo politico a
ragionare, ad esprimere pareri, a valutare le varie scelte; invece
qui è stata fatta la scelta di mettere dentro l'organico la
maggioranza della Giunta, quindi l'organo politico, che insieme
agli altri esprime parere per decidere le cose che la Giunta deve
deliberare... aspettiamo di sentire quale risposta ci dà
l'Assessore ma, a nostro avviso, questo atto va ritirato e va
ripresentato con la proposta di altri rappresentanti della Regione
all'interno di tale consiglio. Capisco che l'Assessore sia
preoccupato, perché siamo in ritardo, però mi sembra che la legge
n. 7 sia del 2003, quindi tempo per pensare chi nominare in questo
Consiglio per le politiche del lavoro vi è stato, quindi non ha
senso fare le cose adesso con fretta e urgenza.
Président - La parole au Conseiller Tibaldi.
Tibaldi (CdL) - Vorrei proporre un'altra considerazione in
merito all'oggetto n. 27 che vuole portare alla vostra attenzione
altri "strafalcioni" che, a mio avviso, sono stati commessi
nell'adottare tale oggetto. L'oggetto è un atto di nomina, la
parola "nomina" presuppone un'indicazione nominativa di una persona
fisica determinata; ora, non si può individuare in 4 funzioni che
sono di tipo assessorile un'individuazione nominativa precisa, la
nomina allora deve essere indirizzata ad individuare una persona e
una persona viene individuata attraverso le sue generalità: il nome
e il cognome. Qui non sono indicati dei soggetti con nome e
cognome, ovvero avete indicato 4 assessori, ma avete indicato 4
funzioni, che un domani possono essere ricoperte da persone fisiche
che non sono le stesse che oggi assolvono a tali funzioni.
L'Assessore al bilancio oggi ha un nome e un cognome, ma non è
detto che un domani sia lui a ricoprire questo ruolo, l'atto di
nomina invece presuppone che si indichi precisamente una persona.
Visto che la lettera b) del comma 3 dell'articolo 6 vuole che
vengano indicati 4 rappresentanti della Regione, è bene che questi
4 rappresentanti siano indicati nominativamente, come normalmente
questo Consiglio ha fatto quando abbiamo effettuato delle nomine.
Queste non sono delle nomine, sono delle indicazioni di funzioni
che vengono chiamate in causa, come peraltro viene effettuato, ai
sensi della lettera a), comma 3, dell'articolo 6, quando si vuole
che il Presidente della Regione o un Assessore da lui delegato
presieda tale organismo; qui è il Presidente della Regione,
chiunque esso sia a ricoprire detto incarico - oggi Carlo Perrin -,
che gestisce questo Consiglio per le politiche del lavoro... ma la
lettera b) ci incarica di formulare 4 nomi precisi, 4
rappresentanti, se devono essere gli assessori, che vengano
indicati con nome e cognome; noi abbiamo espresso delle legittime
obiezioni a tali modalità.
Vi è un secondo passaggio che riteniamo tutt'altro che banale.
Queste nomine di rappresentanti valgono per il quinquennio
2004-2009, cioè si va oltre la legislatura, che scade nel 2008, e,
come dicevo prima, non è detto che il mandato assessorile coincida
con lo scadere della legislatura. Chiediamo allora che venga
rivisto con maggiore attenzione, che si ponderino meglio queste
scelte; se queste ultime, per qualsiasi ragione politica, devono
cadere sui nomi degli assessori, che questi nomi vengano indicati e
non che venga indicata una funzione, altrimenti si va contro la
legge, che non dice di indicare delle funzioni, ma dei
rappresentanti e i rappresentanti sono delle persone fisiche; in
tale atto di nomina, che riteniamo in questo punto illegittimo, non
sono indicate delle persone fisiche.
Président - S'il n'y a pas d'autres collègues qui veulent
intervenir, je ferme la discussion générale.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Devo ringraziare i colleghi per lo sforzo
di fantasia e per l'impegno che hanno messo nell'affrontare tale
argomento. Non riuscirò a raggiungere il livello dei loro
interventi, ma cercherò di dire in modo molto più concreto e
pratico cosa significa questo tipo di atto.
Con l'approvazione del Piano di politica del lavoro recentemente
fatta da questo Consiglio, con l'approvazione imminente delle
direttive di applicazione del Piano di politica del lavoro che
verrà approvato dalla Giunta nelle prossime sedute, con il fatto
che nuove funzioni verranno assunte dall'Amministrazione regionale
nel campo delle politiche del lavoro, non si è fatto altro che
ricostruire un organismo che nasce "sull'onda" del passato Comitato
di gestione dell'Agenzia del lavoro, che ha assunto una nuova
denominazione, ha visto l'ingresso di nuove figure, quali, ad
esempio, il consigliere di parità ed un rappresentante delle
associazioni dei disabili, che precedentemente non c'erano. Si
tratta di un organismo con compiti eminentemente di coordinamento
e, oltre ai poteri di fare delle proposizioni ed essere elemento
consultivo nei confronti della Giunta, anche di gestione del Piano
di politica del lavoro.
Voi mi insegnate che questo è un Consiglio che divide le proprie
attività fra quella legislativa e di controllo del Consiglio e i
poteri di gestione, che sono in capo all'Esecutivo. Mi sarei
aspettato un plauso per il fatto che la Giunta regionale, proprio
dando un particolare peso alle politiche del lavoro, "spendesse"
ben 4 assessori più un quinto per affrontare i problemi delle
politiche del lavoro in un'ottica di integrazione orizzontale fra
assessorati, perché molte volte un limite della nostra attività è
quello di essere gestita in modo verticale, non in modo integrato
fra assessorati diversi. Questo tipo di deliberazione quindi dà
anche una risposta in tale senso. Non ha senso mettere dei tecnici
in questo consiglio, come proponeva il Consigliere Frassy, per il
semplice motivo che la legge n. 7 prevede già un comitato
tecnico-scientifico a supporto dell'attività nel campo delle
politiche del lavoro; non avremmo fatto altro che creare un
doppione. L'importante è che tale organismo ha sì poteri
consultivi, ma anche di gestione, per cui l'impegno degli assessori
ha questo tipo di significato.
Per quanto riguarda l'obiezione di tipo nominalistico posta dal
Consigliere Tibaldi rispetto al fatto che bisogna indicare i nomi,
credo che, dal momento in cui indichiamo gli assessori, essendo
questi non delle entità metafisiche, ma delle persone fisiche in
carne ed ossa, ovviamente vi siano anche i nomi. È altrettanto vero
che, nel momento in cui vi sia una modificazione o dell'incarico
dell'assessore, o del termine della legislatura, automaticamente
gli assessori decadono; quindi il rischio di superare i limiti
della legislatura assolutamente non si pone.
Credo pertanto che approvare oggi questo tipo di provvedimento
abbia un significato molto pratico, che consente l'attivazione di
attività utile all'interesse generale della Regione nel campo
specifico delle politiche del lavoro, con un approccio che è già
stato consolidato nel passato e che viene rafforzato con tale
provvedimento: l'approccio di far lavorare in modo coordinato
strutture diverse. L'esperienza ci dimostra che a questo organismo
non partecipa una persona diversa ogni volta, già era così nel
comitato di gestione, vi assicuro che la continuità dell'attività
vi è stata e vi è stata anche la continuità di presenza degli
assessori.
Ritengo quindi che le obiezioni effettuate rischino di essere
pretestuose, mentre non approvare questo provvedimento rischia di
ritardare degli interventi nel campo delle politiche del lavoro
che, vista la situazione generale, sono quanto mai utili ed
urgenti.
Président - La parole à la Conseillère Squarzino Secondina.
Squarzino (Arc-VA) - Assessore, in questione non sono le
politiche del lavoro. Sa bene che il nostro gruppo ha approvato il
piano triennale, perché era conscio della sua importanza e non è
stato a preoccuparsi se era la maggioranza o la minoranza a
presentarlo; avevamo una serie di osservazioni critiche, le abbiamo
fatte, ma abbiamo approvato il piano. L'atto che voi portate ha
delle grosse incongruenze. Il comitato di gestione di cui lei ha
parlato è nato con una finalità quando non c'era ancora il Patto
per lo sviluppo, che è l'organismo di partecipazione e di
concertazione su queste grosse questioni, il luogo politico della
concertazione e delle decisioni, non un altro! Si confonde quindi
un organismo con un altro e si riprende la vecchia logica del
comitato di gestione, che assolveva ad una finalità che il Patto di
sviluppo ha poi preso in sé.
Lei ha parlato dell'importanza dell'integrazione fra di loro
delle politiche di formazione e di avvio al lavoro portate avanti
dai diversi assessorati, ma se il compito è di far dialogare fra di
loro le strutture, si deve prevedere la presenza dei dirigenti; in
tal caso la deliberazione poteva essere redatta semplicemente come
si è fatto in molti altri casi: stabilendo che rappresenta la
Regione il responsabile della struttura competente in capo a... e
via dicendo. In quel caso nel Consiglio per le politiche del lavoro
vanno i dirigenti che, siccome si trovano insieme ad affrontare gli
stessi argomenti, sono - diciamo - obbligati a dialogare, ad
integrarsi fra di loro, ma allora è sufficiente che sia prevista la
presenza dei dirigenti, non degli assessori. Mi sembra una cosa
assurda che gli assessori abbiano bisogno di essere convocati
esternamente alla Giunta nel Consiglio per le politiche del lavoro
per integrarsi fra di loro!
Capisco l'importanza del lavoro, anche l'importanza che a
presiedere il Consiglio per le politiche del lavoro sia il
Presidente o assessore da lui delegato - che penso sia l'assessore
competente in materia -, ma il "filtro" fra questo consiglio e la
Giunta deve essere quella persona a farlo, non vi è bisogno di
tutti gli altri assessori che insieme a lui lavorino in quel
contesto! Questo non ha assolutamente senso, non capisco come
abbiate potuto fare tale tipo di scelte e poi, quando si parla di
una nomina, chiedo all'Ufficio di Presidenza di verificare se in
Consiglio regionale atti di nomina dei rappresentanti della Regione
in qualche ente sono passati attraverso una votazione esplicita
oppure no, per sapere se la nomina di rappresentanti della Regione
richiede il passaggio esplicito ad una votazione.
Président - La parole au Conseiller Tibaldi.
Tibaldi (CdL) - Non abbiamo bisogno di sforzarci per capire le
finalità di questa legge e l'importanza della stessa, però lei,
Assessore, dovrebbe sforzarsi di capire che non siamo qui per
cercare di fare dei "voli di fantasia" e inventarci un qualcosa per
invalidare tale atto, che non ha bisogno di essere invalidato
essendo invalido in sé: è invalido perché questo atto di nomina è
contrario alla legge n. 7/2003. Deve essere apportata chiarezza
anche alla luce delle giuste osservazioni della collega Squarzino e
prima ancora del Consigliere Frassy; anche qui siamo di nuovo in
difetto di chiarezza, di trasparenza, di interpretazione corretta
della legge regionale. Innanzitutto,se è così palese e banale che
si fa riferimento all'assessore di turno in queste 4 nomine,
indichiamolo con l'accezione latina "pro tempore" o con
un'accezione italiana che sintetizzi la temporaneità della figura
che deve ricoprire tale ruolo. Ribadisco che qui sono indicati dei
ruoli, non delle persone ed è un atto di nomina, ma non è così
campata in aria - come lei vuol far credere - l'idea che si va
oltre la legislatura, perché è scritto chiaramente nel titolo:
l'oggetto si riferisce alla nomina dei rappresentanti della Regione
in seno al consiglio per il quinquennio 2004-2009. Non si possono
allora impegnare 4 ruoli per un quinquennio, ma si deve indicare
quali sono i rappresentanti della Regione che voi politicamente
avete individuato in 4 assessori, ma per un periodo di tempo che
non vada a superare la barriera naturale di scadenza della
legislatura.
Vi è di più: mentre i punti a) e c) indicano delle figure
istituzionali definite come il Presidente della Regione o Assessore
da lui delegato e il Presidente del Consiglio permanente degli enti
locali o suo delegato... l'istituto della delega è codificato per
legge, qui non potete indicare una delega con un atto
amministrativo e mi spiego. Nell'atto di nomina avete inserito 4
assessori, la deliberazione prevede al punto n. 1:
"la nomina,
in seno al Consiglio per le politiche del lavoro, per il
quinquennio settembre 2004-settembre 2009, in qualità di
rappresentanti della Regione, dei seguenti Assessori..."
ed
indicate le 4 funzioni, e al punto n. 2:
"di stabilire che i
suddetti assessori possano delegare, in caso di assenza o
impedimento, di volta in volta, un dipendente del proprio
Assessorato..."
, ma vi ricordo l'istituto della delega è
previsto per legge nella legge n. 7: il Presidente della Regione
può delegare un assessore, il Presidente del Consiglio permanente
degli enti locali può individuare un delegato, ma non è scritto al
punto b) che i 4 rappresentanti possono prevedere di essere
surrogati da qualcuno! Avete quindi introdotto l'istituto della
delega attraverso un atto amministrativo che va contro la legge, è
"contra legem"; di conseguenza, anche alla luce delle osservazioni
fatte dai colleghi, chiederei al Presidente una sospensione per un
esame più approfondito di questo atto.
Presidente - Una sospensione per verificare cosa?
Tibaldi (CdL) - Le illegittimità che abbiamo segnalato. Se lei
non ravvisa queste illegittimità, non può stamani farsi garante di
una tecnica legislativa da migliorare riassumendo le esortazioni di
alcuni colleghi e oggi, di fronte a un atto di tale tipo, non
rendersi conto che vi sono delle violazioni che devono essere
corrette... altrimenti si rinvia, o si ritira l'atto, o in ogni
caso si interviene in questo momento, non si può andare avanti a
"colpi" di voti!
Presidente - Collega Squarzino, le avevo dato la parola prima
per dichiarazione di voto, io interpreto così la richiesta che lei
mi ha fatto. Non si vota per scheda, se questa era la domanda che
mi aveva fatto prima, perché qui non votiamo la persona fisica, ma
la carica...
(coro di proteste da parte dei Consiglieri della "Casa delle
Libertà")
Tibaldi (CdL) - Ha sottomano l'atto, Presidente? Il secondo
comma della parte dispositiva dell'oggetto n. 27 prevede che i
suddetti assessori possano delegare, inviterei il Presidente a
darci un'occhiata:
"di stabilire che i suddetti assessori
possano delegare, in caso di assenza o impedimento, di volta in
volta, un dipendente del proprio Assessorato avente qualifica
dirigenziale
". Questa parte dispositiva è in violazione della
legge n. 7/2003, perché il punto b), che è il presupposto di tale
provvedimento amministrativo di nomina, non prevede la delega: la
delega è prevista nei punti a) e c), secondo i quali il Presidente
della Regione o Assessore da lui delegato possono presiedere e il
Presidente del Consiglio permanente degli enti locali può
individuare un delegato, ma non nel punto b). Questo atto
amministrativo allora introduce un elemento aggiuntivo non previsto
dalla legge, che il legislatore - cioè noi - non aveva indicato,
approvato; di conseguenza, tale deliberazione è illegittima, deve
essere rivista, corretta, oppure rinviata, oppure ritirata, di qui
la richiesta di sospensione per il chiarimento del caso.
Presidente - Sono per accogliere la richiesta di sospensione,
purché sia una richiesta di sospensione breve... da concordare con
l'Assessore. Collega Tibaldi, non sono il proponente dell'atto,
neanche il garante.
Il Consiglio è sospeso per 5 minuti per una breve riunione fra
chi ha avanzato le osservazioni e l'Assessore competente.
Si dà atto che la seduta è sospesa dalle ore 19,47 alle ore
20,02.
Presidente - Riprendono i lavori.
La parola al Consigliere Tibaldi.
Tibaldi (CdL) - Questi minuti di sospensione, purtroppo, non
sono serviti a dissipare i dubbi che animano i Consiglieri di
opposizione; di conseguenza, anche le spiegazioni che sono state
fornite dall'Assessore Ferraris sono insufficienti. Questo atto
deliberativo comunque non può essere redatto in tale maniera.
Vorremmo capire anche quali sono le modalità di votazione su
questo atto, perché normalmente per le votazioni riguardanti le
nomine si fa riferimento al comma 3 dell'articolo 71 del
Regolamento e noi chiediamo sia osservata tale procedura, come è
stato fatto per tutte le nomine. Trattandosi di una nomina multipla
e per permettere l'esercizio della scelta in tutta la sua
completezza ad ogni singolo consigliere, è auspicabile che vi siano
delle schede con 4 righe... Presidente, è inutile che scuota il
capo, il Regolamento non è utilizzabile come un "lenzuolo", non può
essere utilizzato solo per la comodità della parte in causa! Qui
chiediamo ancora una volta il rispetto del Regolamento e il comma 3
dell'articolo 71 precisa:
"le votazioni sulle deliberazioni
concernenti persone si effettuino a scrutinio segreto"
; inoltre
si tratta di una votazione multipla, perché il singolo consigliere
deve essere obbligato con una sola espressione di voto ad
esprimersi su tutte e 4? Chiediamo dunque che si proceda ad una
votazione attraverso una scheda e segreta.
Presidente - Consigliere Tibaldi, lei è sufficientemente
intelligente per capire che le sue argomentazioni non stanno in
piedi, non si vota la persona - e lei lo sa meglio di me -, ma il
rappresentante che è legato alla carica, perché è la carica che
viene votata; pertanto, si vota l'atto nel suo complesso, come si è
votato in altri momenti allo stesso modo con la presenza della
legge. Credo che la votazione sia assolutamente legittima e
propongo che il Consiglio proceda in questo modo.
La parola al Consigliere Tibaldi.
Tibaldi (CdL) - Se non si vota la persona, quindi non si
utilizza il comma 3 dell'articolo 71, decade tutto il "costrutto"
che ha sostenuto l'Assessore. Si vota una funzione, un ruolo,
questo non è un atto di nomina; allora, se non si vota secondo le
modalità dell'articolo 71, non chiamatelo "atto di nomina", si
faccia una correzione perlomeno a livello di titolo! Questo è un
atto politico!
Presidente - Si vota l'atto 2004-2009, con le elezioni - presumo
nel 2008 - in mezzo; io non voto la persona che ricopre la carica
di assessore, voto la figura dell'Assessore che quindi rimarrà in
carica anche dopo.
Tibaldi (CdL) - Ma lei ha letto il comma 3 dell'articolo 71?
Presidente - Certo, ma viene detto: "l'assessore" e non la
persona fisica proprio per questo motivo.
Tibaldi (CdL) - L'Assessore Ferraris ha detto: "gli assessori
non sono entità metafisiche, sono persone fisiche"; bene, allora
vale il comma 3 dell'articolo 71, perché le deliberazioni che
concernono persone si effettuano a scrutinio segreto. Non si può
argomentare per sostenere la legittimità di questo atto
amministrativo da parte dell'Assessore in un modo... poi il
Presidente lo smentisce e non utilizza il comma 3 dell'articolo 71,
che è preposto per i voti sulle persone! Noi insistiamo che si voti
a scrutinio segreto e con una scheda contenente 4 righe.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per dichiarare il voto favorevole nei
confronti dell'atto, per ricordare...
(interruzione del Consigliere Tibaldi, fuori
microfono)
... è chiusa la discussione generale, chi vuole parlare lo fa
per dichiarazione di voto.
Presidente - Consigliere Tibaldi, lei questa osservazione poteva
anche sollevarla prima in discussione generale...
(interruzione del Consigliere Tibaldi, fuori
microfono)
... no, non lo ha fatto in discussione generale.
Ferraris (GV-DS-PSE) - Vorrei solo ricordare l'atto all'oggetto
n. 746 della X legislatura, la legge n. 13/1989 riguardante il
comitato di gestione; per quanto concerne la composizione
dell'attuale Consiglio delle politiche del lavoro, vi è stata una
banale ricopiatura, per dire che è stato votato da quest'aula un
atto analogo in cui erano indicati gli assessori come funzione, si
parlava di assessore all'industria, alla pubblica istruzione,
eccetera, non vi era niente di diverso da quello che viene indicato
in quest'atto. Allora alcuni consiglieri lo avevano votato, altri
si erano astenuti, ma nessuno aveva posto il problema della
votazione nominativa, quindi credo che la risposta sia in quello
che è già successo. Da questo punto di vista, mi pare vi sia poco
da fare, se non andare a concludere questa "cosa" che mi pare anche
un poco penosa, perché un eventuale rinvio di quest'anno - oltre a
non essere motivato oggettivamente, perché vi sono già dei
precedenti di questo Consiglio - rischia di ritardare delle
attività che sono importanti per l'interesse generale della
Regione. Vorrei che qualche volta ci si facesse carico di tale
"elemento", perché ritirare quest'atto significa che andiamo a fine
settembre, mentre il consiglio diventa operativo da subito, perché
le associazioni hanno già nominato i propri rappresentanti. Magari
poi bisogna spiegare anche a loro come mai il Consiglio regionale
su questioni formali, rispetto a un atto che nel passato era stato
giudicato legittimo da tutti quelli che hanno sollevato obiezioni
oggi, ci fa ritardare di un mese e mezzo; ma vi pare una politica
seria questa?
Presidente - Il Consigliere Tibaldi ha fatto una proposta sulle
modalità di votazione, chiedo che il Consiglio si esprima sulla
modalità di votazione avanzata dal collega Tibaldi.
La parola al Consigliere Frassy.
Frassy (CdL) - Voglio fare intanto una premessa: non potevamo
porre la mozione d'ordine in discussione generale, perché in quella
sede non si parlava di modalità di votazione.
Evidenzio l'imbarazzo del nostro gruppo, perché ormai da più di
una seduta assistiamo a palesi ed evidenti violazioni delle norme
regolamentari e procedurali. Ci rendiamo conto che in una
democrazia la legge dei numeri ha la sua forza, di conseguenza
siamo consapevoli che, quando la maggioranza vota, la legge passa,
ma ci sembra un paradosso dover subire delle leggi che nel merito
non condividiamo, poi pure lo stravolgimento procedurale delle
stesse e in qualche maniera dover essere noi ad invocare il
rispetto di tali leggi.
L'Assessore Ferraris - che immagino sia intervenuto contro la
mozione d'ordine - ha detto: "ma vi sono dei precedenti". Assessore
e colleghi, i precedenti spesso sono delle aggravanti; di
conseguenza, se questi precedenti sono in violazione di legge...
peraltro di un'altra legge, perché quella sulla quale siamo fermi è
la n. 7/2003... è un provvedimento che, se ha dei ritardi,
Assessore, non può venire, a luglio del 2004, ad imputare a noi
quando, in base al comma 8 dell'articolo 6 della legge che voi
avete votato, il consiglio che oggi nominiamo entro 6 mesi - era
marzo 2003 - dall'entrata in vigore della stessa avrebbe dovuto
effettuare e predisporre il regolamento per il suo funzionamento;
se vi sono dei ritardi, non sono nostri!
Per quanto riguarda la mozione d'ordine, riteniamo che la legge
in questione prescriva di nominare 4 rappresentanti della Regione,
che devono essere nominati dal Consiglio regionale su proposta
della Giunta. Se la Giunta individua i 4 rappresentanti e i
consiglieri non hanno la possibilità di esprimersi sui 4
rappresentanti in maniera articolata, mi chiedo qual era il senso
che il Consiglio, nell'approvare questa legge, ha voluto dare a
tale passaggio, che è una duplicazione, la Giunta poteva farsi le
nomine! È evidente perciò che il Consiglio deve avere la
discrezionalità di valutarle, perché vengono nominati 4
rappresentanti, non viene fatta una nomina unica; di conseguenza,
rivendichiamo il diritto di poter esprimere il gradimento sull'uno
e non sull'altro. Se questo è il principio, va applicato il comma
3; dopodiché l'articolo 71 dice anche che, se non vi sono
obiezioni, vi può essere la votazione palese ma, se facciamo
l'obiezione che venga applicato il comma 3... penso che sia dovuta
l'applicazione del comma 3, perché queste sono 4 persone e di
conseguenza non sono un'entità unica, non è un "pacchetto" che deve
essere preso, ma ci deve essere la possibilità da parte del
Consiglio di esprimere il gradimento sulle singole persone, sulle
singole funzioni.
Presidente - Il Consigliere Tibaldi ha fatto la proposta di
votare per schede e a scrutinio segreto, l'Assessore si è espresso
contro, il Consigliere Frassy si è espresso a favore, chiedo al
Consiglio di esprimersi su questa modalità di votazione.
Consiglieri presenti e votanti: 30
Favorevoli: 6
Contrari: 24
Il Consiglio non approva.
Presidente - Consigliere Tibaldi, la sua proposta è stata
respinta, quindi non le do la parola; lei ha già sufficientemente
manifestato questa posizione, è chiarissima. Collega Squarzino,
anche lei ha già parlato due volte, ha avuto la parola per
dichiarazione di voto due volte.
La parola al Consigliere Curtaz.
Curtaz (Arc-VA) - Noi non parteciperemo al voto, perché
riteniamo che sia stata commessa una grossolana irregolarità
regolamentare. Non conosco i precedenti a cui ha fatto riferimento
l'Assessore, anche se non ho motivo di dubitare della sua parola,
quindi ci saranno sicuramente dei precedenti. Faccio però rilevare
che si tratta di precedenti non aventi una connessione diretta con
il caso di cui stiamo trattando, in primo luogo perché stiamo
trattando di un organismo che non esisteva in quegli anni a cui ha
fatto cenno l'Assessore, in secondo luogo perché votiamo in
riferimento a una legge del 2003, ed in riferimento al 2003 non vi
è alcun precedente.
La legge approvata dal Consiglio non dice che la Regione nomina
quattro rappresentanti di un assessorato, non prevede che debbano
essere le persone "pro tempore" insediate all'assessorato X,
piuttosto che all'assessorato Y, ma tutta un'altra cosa - lo
abbiamo già detto, lo rileggiamo in modo che tutti si sia a
conoscenza della violazione regolamentare -: dice che vengono
nominati quattro rappresentanti della Regione, quattro persone
fisiche che rappresentano la Regione. Che poi queste persone siano
incidentalmente degli assessori, ci va benissimo, volete che siano
degli assessori, dei consiglieri, dei dirigenti? Che siano chi
volete, però - ripeto - non si fa riferimento alla figura del
titolare di un assessorato, si fa riferimento a una figura fisica
che deve essere indicata con nome e cognome e, quando qui si vota
con nome e cognome, si vota con scrutinio segreto, questa è la
regola!
Si è voluto esasperare questa "cosa" forse per guadagnare un po'
di tempo, se si fosse effettuato lo scrutinio segreto, avremmo già
votato tutti e saremmo tutti a fare il nostro "buffet"
tranquillamente, non capisco questo clima rispetto a una questione
regolamentare banalissima. Per protesta in ordine a questa
violazione regolamentare che la maggioranza ci ha imposto, non
parteciperemo alla votazione.
Presidente - La parola al Consigliere Lattanzi.
Lattanzi (CdL) - Sono dispiaciuto di questo "tira e molla", per
cui comunico che il nostro gruppo non parteciperà al voto di tale
atto che è profondamente illegittimo.
Presidente - La parola al Consigliere La Torre.
La Torre (FA) - Non crediamo vi sia tutta questa illegittimità,
ho molta stima del Consigliere Curtaz, però a volte mi sembra che
si vogliano enfatizzare delle situazioni, anche perché intanto mi
pare che si stia parlando di un organismo con un'importanza
operativa, quindi si sta cercando di trovare quasi un cavillo per
ritardare tale votazione. Non capisco bene l'obiettivo che ci si
sta ponendo in quest'aula, anche perché non mi sembra che, quando
si parla del Presidente del Consiglio permanente degli enti locali,
vi sia il nome. La legge deve essere uguale per tutti, cioè per il
Presidente del Consiglio permanente degli enti locali non vedo il
nome, è la carica, il concetto è lo stesso! Qui si vota la carica,
è l'assessore in questo caso e l'assessore nel suo ruolo viene
nominato in detto consiglio; poi l'assessore sarà una persona
facilmente identificabile, è lì sui banchi, non mi sembra che in
questo caso non sia identificabile; allora è proprio un "meccanismo
di contrasto". Non mi pare, pur essendo all'opposizione, che tale
"meccanismo di contrasto" abbia un senso e soprattutto un obiettivo
utile a questo Consiglio. Non entro neanche nel merito della
politica, guardo solo all'utilità per questo Consiglio. Mi sembra
una discussione inutile che non porta da nessuna parte, soprattutto
non dà la possibilità a questo consiglio di funzionare subito.
Riteniamo quindi che non vi sia alcuna illegittimità e
voteremo.
Presidente - Pongo in votazione l'oggetto n. 27:
Consiglieri presenti, votanti e favorevoli: 26
Il Consiglio approva all'unanimità.
