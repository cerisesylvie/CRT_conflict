Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Amministrazione della giustizia



Oggetto del Consiglio n. 2848 del 20 febbraio 2013 - Resoconto
OGGETTO N. 2848/XIII - Reiezione di mozione: "Impegno a
resistere in giudizio in merito all'impugnativa di fronte alla
Corte costituzionale della legge regionale recante "Nuove
disposizioni in materia di gestione dei rifiuti"".
Président -
Pour l'illustration la parole au collègue
Bertin.
Bertin (ALPE)
- Grazie Presidente. Questa è una vicenda
decisamente conosciuta, per cui non mi dilungherò più di tanto.
Il 18 gennaio il Consiglio dei Ministri, il Governo Monti, ha
impugnato la legge regionale in materia di rifiuti, risultato del
referendum propositivo del 18 novembre dello scorso anno. Ha
impugnato di fronte alla Corte costituzionale questa legge,
ritenendola appunto incostituzionale per quel che riguarda le
competenze. Secondo il Governo nazionale, infatti, l'aspetto
rilevante riguarderebbe la tutela dell'ambiente, e sarebbe perciò
in contrasto con l'articolo 117 della Costituzione, che attribuisce
allo Stato - e non alla Regione - il potere legislativo esclusivo
in questa materia. Perciò ci sarebbe un contrasto di competenze che
risulterebbe...che darebbe come risultato l'incostituzionalità
della legge.
È bene ricordare da questo punto di vista che la legge in
questione è stata da prima esaminata dai giuristi della Commissione
per il procedimento referendario che, come sappiamo, sono dei noti
giuristi e che hanno determinato il fatto che...e hanno ritenuto
che la sopracitata legge riguardasse la salute. Principalmente era
una questione di tutela della salute dei cittadini. In un secondo
momento anche il Tribunale di Aosta ha espresso un giudizio su
questa questione e, anche questo, ritenendo si trattasse di una
questione di salute.
Al di là di questi aspetti, come detto, questa impugnativa è un
atto decisamente grave. Il Governo ha ceduto, da una parte, alle
pressioni delle
lobby
dei costruttori di inceneritori. Una
lobby
- abbiamo visto - decisamente potente, anche perché in
ballo ci sono centinaia di milioni di euro, per non dire migliaia,
si tratta di un grande business.
Un Governo, quello Monti, di fine legislatura, che ha fatto
prevalere i grandi interessi alla volontà popolare; come ripeto una
decisione grave, che asseconda anche la volontà del Governo
regionale, che dall'estate scorsa ha inviato delle lettere di
aiuto, così, delle lettere che richiedevano l'aiuto del Governo di
Roma. Una pagina certamente poco edificante dell'autonomismo
valdostano, ma questo abbiamo già avuto occasione di dirlo in più
occasioni, e certamente per chi dice di avere la schiena dritta,
questa non è stata l'occasione...non l'avete dimostrato. Quelle
"famigerate" lettere dell'Assessore Zublena e del Presidente
Rollandin certamente hanno dato ulteriore motivazione a questo
intervento del Governo di Roma.
Avevamo già presentato qualche tempo fa un'iniziativa simile
sull'argomento, appena venuti a conoscenza dell'impugnativa da
parte del Governo, per sapere, all'epoca, se il Governo regionale
avesse intenzione di resistere in giudizio. In quell'occasione il
Governo regionale aveva...il Governo, il Presidente della Regione
aveva preso tempo dicendo: "occorre attendere la notifica del
ricorso; poi vedremo, dobbiamo ancora analizzare la questione da un
punto di vista tecnico-giuridico". A noi in quell'occasione serviva
più l'aspetto politico, ci serviva capire se era intenzione o meno
del Governo resistere in giudizio, più che le questioni tecniche
legate al ricorso. Adesso, comunque, la notifica è arrivata, il
tempo è trascorso, abbiamo tutti gli elementi per poter esprimere
anche un giudizio. Pertanto abbiamo riproposto questa iniziativa
sotto forma di mozione, impegnando il Governo regionale a resistere
in giudizio di fronte all'impugnativa del Governo alla Corte
costituzionale. Grazie.
Presidente
- Grazie collega Bertin.
Qualcuno vuole prendere la parola? Ci sono richieste
d'intervento? Se non ci sono richieste d'intervento chiudiamo la
discussione. La parola al Presidente Rollandin.
Rollandin (UV)
- La richiesta dei colleghi in merito alle
decisioni che l'Amministrazione intende prendere nel merito del
ricorso proposto dal Consiglio dei Ministri e anche dal
Dipartimento Affari regionali, credo che era già stata, come ha
ricordato il collega, precedentemente posta in un'interrogazione,
nella quale riferivamo di aver appena avuto la notifica. Poi è
stato prodotto il documento che fa riferimento ad una serie di
sentenze e di notazioni. Ora il tutto è allo studio degli uffici
competenti, in quanto, come ha ricordato il collega Bertin, il tema
è sicuramente di non facile soluzione da un punto di vista
d'interpretazione. Non sto adesso ad elencare le sentenze che vanno
in direzioni diverse, il TAR qui ad Aosta non si è pronunciato, e
c'è stato un pronunciamento che immaginava solo il discorso della
sospensiva e quindi non è entrato nel merito.
Quindi noi riteniamo che sia giusto aspettare le conclusioni
degli uffici nei confronti di questo accertamento, che - ripeto -
non è sicuramente semplice, e quindi su questo tema noi siamo
convinti che un approfondimento sia indispensabile. Per questa
ragione, se si mantiene la mozione, noi ci asterremo
sull'insieme.
Président
- Merci. Collègue Bertin.
Bertin (ALPE)
- È francamente un po' ridicolo da questo
punto di vista come questa mattina ci si nasconda dietro questioni
tecnico-giuridiche, senza esprimere un'opinione politica sulla
questione, che va al di là dell'aspetto tecnico-giuridico! Sappiamo
che, ad esempio, la media dei giorni che intercorrono tra
l'impugnativa da parte del Governo al ricorso, all'entrata in
giudizio della Regione, va da 7 a 17 giorni, cioè una media
piuttosto rapida, si decide in tempi brevi. Questa volta, invece, i
tempi sono lunghissimi! Beh, è l'Ufficio legale che ce l'ha detto,
comunque sono tempi decisamente lunghi. Ormai i tempi...è da molto
tempo che avete a disposizione questo ricorso, poi, voglio dire, su
una materia che ormai conoscete decisamente bene da tempo, insomma!
Sono mesi che in qualche modo vi impegnate per cercare di fermare
il referendum...mesi, anni, per cui credo che sia gli uffici
regionali che gli altri conoscono la materia ormai estremamente
bene.
Quello che ci interessava era un giudizio, una volontà politica
su cosa volevate fare. Vogliamo difendere le prerogative della
Regione o no? Questo ci interessava capire, di fronte al Governo di
Roma che vuole, in qualche modo, toglierci una competenza in
materia, in una materia importante e depotenziare il referendum. È
anche una questione di difendere il referendum, che è una delle
leggi che ha votato questo Consiglio regionale e che è uno
strumento molto importante, invidiato dalle altre Regioni, dai
cittadini delle altre regioni. Tra l'altro, come federalista, credo
che il non difendere questa cosa sia estremamente grave! Come lei
sa, la caratteristica principale del federalismo è la
partecipazione, che è l'elemento che caratterizza il federalismo,
tant'è che, come si vede in tutti gli Stati federali, dalla
Germania agli Stati Uniti, i referendum sono l'elemento
fondamentale di quelle democrazie, e dovrebbe essere così anche per
la nostra Regione; la partecipazione ai referendum dovrebbe essere
un elemento costante nella vita democratica di questo Paese, altro
che chiedere alla gente di non partecipare al voto!
Ci rendiamo conto che invece non si vuole né difendere la
democrazia diretta, né l'autonomia di questa Regione; un
atteggiamento grave, che tanto verificheremo tra breve, ma abbiamo
capito...insomma, non prendiamoci in giro, sappiamo dove si andrà a
finire! Ed è qualcosa di estremamente grave per chi si dice ancora
"autonomista" e "federalista".
Président
- Merci. La parole au collègue Donzel.
Donzel (PD)
- Grazie Presidente. No, per dire che
condivido le opinioni espresse dal collega Bertin, che è anche
Presidente della Commissione speciale gestione rifiuti.
Ritengo che a questo punto almeno un indirizzo politico la
maggioranza avrebbe potuto darlo. Poi dire: "siamo stati smentiti
dall'analisi degli uffici tecnici", mah, come dire? appellarsi ad
un percorso burocratico, giuridico, senza esprimere un giudizio
politico a distanza ormai di parecchi giorni dalla sentenza, ci
lascia molto perplessi! Noi avremmo, come dire? preferito che
almeno in questa sede ci fosse un giudizio politico, a cui
generalmente, sappiamo...lei per abitudine non si sottrae,
Presidente...questa si vede che è una questione che non le garba
particolarmente, visto che non esprime nessun giudizio di merito e
si affida agli uffici giuridici per valutare la questione! Peraltro
va detto che, da questo punto di vista, dei cittadini valdostani
avevano offerto la disponibilità, anche di consulenze giuridiche,
quindi di...non mi pare che questa disponibilità sia stata accolta
dalla maggioranza, sia stata accolta dal Presidente! Sarebbe stato
interessante valutare le considerazioni, visto che, peraltro,
questi cittadini hanno anche dimostrato, in sede di Tribunale
ordinario, di riuscire a fare valere le loro ragioni, attraverso i
loro legali; sarebbe stato comunque interessante acquisire questi
pareri, perché qui è in gioco non soltanto una questione di merito,
ma è in gioco una questione sostanziale, sono in gioco i rapporti
tra lo Stato e l'autonomia, l'esercizio in questo caso di
un'espressione di volontà popolare come il referendum.
È chiaro che l'impugnativa interviene sul merito, ma interviene
sul merito mettendo in discussione un'operazione straordinaria
quale quella della partecipazione al voto referendario, quindi da
questo punto di vista un'azione anche politica, da parte della
maggioranza, è importante che ci sia! Deve arrivare un segnale
chiaro ai cittadini. La difesa dell'istituto referendario deve
avvenire in tutte le sedi in modo chiaro, netto, senza nessuna
esitazione e, visto che è così difficile per i nostri uffici
riuscire a venire a capo di questo "rebus giuridico", tanto vale
accogliere l'offerta che viene dalla società civile,
dall'associazione Valle Virtuosa, sentire anche il parere di questi
legali, che già hanno affrontato la questione, in qualche modo
rafforzandoci di fronte a quella che è chiaramente un'ingerenza
grave di un Ministero. E ricordo che tutta quest'Amministrazione
non ha mai lesinato critiche al Governo dei tecnici, i tecnici che
non hanno nessuna considerazione per le Regioni a Statuto speciale,
e quant'altro. Adesso c'è un'invasione di campo, dura, di questo
Governo tecnico a fine mandato e che sappiamo che non avrà futuro,
e noi non ci muoviamo, esitiamo! Ecco, almeno una rassicurazione
politica era necessaria e, quindi, dal mio punto di vista ribadisco
la piena condivisione dell'opinione espressa da Bertin. Appare
piuttosto ambigua, adesso, questa condizione in cui siamo nelle
mani di un parere giuridico e non c'è un chiaro indirizzo politico
per chi deve esaminare questa questione, come spesso avviene; anche
su questioni giuridiche si dà comunque un avviso politico per
cercare di venire a capo di una questione che chiaramente è molto
delicata tra rapporti Stato-Regioni, in cui noi dobbiamo far valer
le ragioni della nostra autonomia speciale e dei nostri
cittadini.
Presidente
- Grazie. Ci sono... La parola al Presidente
Rollandin.
Rollandin (UV)
- Solo per chiarire alcuni equivoci. Non
credo che sia mai stato messo in dubbio il risultato del
referendum. Non solo l'abbiamo rispettato, ma la maggioranza
partecipa a tutti i lavori della Commissione, quindi nessuno mette
in dubbio quello che è stato il risultato del referendum! Il
discorso referendario non è mai stato messo in discussione, non è
mai stato messo in discussione, tant'è che noi non abbiamo
presentato ricorsi nei confronti del referendum.
Quello che noi oggi sottolineiamo...e sulle patenti di
"federalista" io direi al collega Bertin magari di farsi una
riflessione anche lui, perché non penso che siano proprio tutti
ignoranti anche i federalisti, magari qualcuno ha iniziato prima di
lui, se mi è permesso...potremmo anche fare un bel confronto su
questo, vedere dove siamo, e fino a dove siamo federalisti o a
corrente alternata. Noi siamo federalisti da sempre, e non abbiamo
dubbi su come applicare il federalismo! E per quanto riguarda i
ricorsi, i ricorsi si basano su analisi attente da un punto di
vista giuridico, a cui poi segue la decisione politica, quindi
questa è la logica con cui abbiamo agito su tutti i ricorsi. Ci
sono altri ricorsi su cui stiamo aspettando la stessa cosa, ci sono
altri ricorsi in atto, e alcuni non sono stati fatti, ad esempio
ricorsi...e vorrei solo dire che questi ricorsi sono stati fatti da
un Governo Monti, che credo non possa essere stato suggestionato da
noi; credo che su questo, almeno, ci sia il buongusto di
evitare...che il Governo Monti abbia voluto fare una cortesia a
qualcuno o abbia voluto fare uno sgarbo a qualcun altro! Credo che
noi abbiamo preso atto, come voi, di quello che è successo, lo
stiamo analizzando e faremo le nostre deduzioni finali.
Presidente
- Grazie. Ci sono altri? Se non ci sono altri,
possiamo mettere in votazione la mozione. La votazione è aperta.
Possiamo chiudere la votazione. La votazione è chiusa.
Presenti: 27
Votanti: 9
Favorevoli: 9
Astenuti: 18
La mozione non viene approvata.
Si sono astenuti... non funziona. Bene. La mozione non viene
approvata. Si sono astenuti i colleghi: Agostino, Benin, Bieler,
Comé, Empereur, Isabellon, La Torre, André Lanièce, Lattanzi,
Marguerettaz, Pastoret, Praduroux, Prola, Rini, Rollandin, Salzone,
Zublena e Zucchi. Grazie.
Con questo abbiamo terminato i lavori di questa seduta del
Consiglio regionale. Auguro a tutti voi una buona serata.
---
L'adunanza termina alle ore 17,52.
