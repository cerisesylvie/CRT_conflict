Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1676 del 23 giugno 2022 - Resoconto
OGGETTO N. 1676/XVI - Interpellanza: "Attuazione della
riqualificazione energetica degli impianti deliberata dall'Azienda
USL della Valle d'Aosta".
Bertin (Presidente) -
Punto n. 51. Per l'illustrazione,
ha chiesto la parola il consigliere Manfrin.
Manfrin (LEGA VDA) -
Con quest'iniziativa torniamo su una
v
exata quaestio
, che è appunto quella dell'efficientamento
energetico delle nostre strutture ospedaliere, che è stata oggetto
di diverse iniziative. Il punto focale di quest'iniziativa è stata
questa convenzione stipulata con Edison, la convenzione Consip Mies
2, che ha portato a quello che, in teoria, così viene definito
dalla delibera del 23 aprile 2021, dovrebbe essere la 164 se non
sbaglio, come da una parte un qualcosa di conveniente perché si
andava a rinnovare in maniera importante tutta una serie di
impianti che dovevano essere rinnovati e dall'altra parte che
avrebbe portato a un risparmio effettivo: 230 mila euro di
risparmio effettivo. Ora ricorderete tutti, me lo auguro, il fatto
che questo risparmio verteva principalmente sul fatto che si
mandavano in pensione due persone, e che quindi chiaramente questo
risparmio non era dovuto alla convenzione, e che se ne trasferivano
altre sotto un altro settore, il che significa che se io invece di
piantare i pomodori nel mio orto li pianto nell'orto vicino, dico:
"non ho più pomodori" ma in realtà sono in un orto vicino, sempre
quelli sono.
Detto questo, però arriviamo ai giorni nostri, perché sulla
delibera n. 164, che, ripeto, è del 23 di aprile, si diceva che il
piano tecnico economico, concordato per ottenere efficientamento
energetico, prevede che l'assuntore della convenzione, quindi
Edison, investa una quota del canone corrispondente a poco meno di
1.600.000 euro per un improcrastinabile rinnovo impianti. Nello
specifico la sostituzione di un cogeneratore più prestazionale,
perché l'attuale macchina è prossima a fine vita tecnica, si
scriveva nel 2021. La sostituzione del cogeneratore del Beauregard,
perché le attuali macchine sono a fine vita tecnica,
l'installazione di un assorbitore al Beauregard, attualmente non
presente, la sostituzione di una delle tre caldaie al Beauregard,
le attuali caldaie sono a fine vita tecnica e, grazie alle
condizioni introdotte dalla convenzione di questi interventi,
verranno portate a termine entro 12-18 mesi senza ulteriori tempi
amministrativi intermedi, poi qualche informazione l'abbiamo presa
però, mi auguro di essere smentito, ci pare che nessuno di questi
interventi sia stato effettuato fino ad oggi. Era il 23 aprile
2021, oggi siamo a giugno, quasi a luglio 2022, ci pare di poter
dire con abbastanza certezza che qualche ritardino c'è
probabilmente.
Se ci limitassimo ai ritardi in questi interventi, potremmo
quasi ricadere nel consueto discorso della poca efficienza della
Pubblica Amministrazione, si fa un appalto, poi passa un po' di
tempo, c'è la variante in corso d'opera, poi c'è un'attesa, la
progettazione, alle cinque la penna cade e l'impiegato non scrive e
quindi i tempi si allungano.
Il problema però è un altro, perché nella deliberazione del
Direttore generale c'è la previsione del quadro economico e della
spesa che sarebbe stata effettuata per questi interventi, più
specificamente dal 1° ottobre 2021 al 31 dicembre 2021 il canone
annuo totale risulta di 284.150 euro, quindi per tre mesi si
andavano a spendere 284 euro, sempre considerando che, grazie a
questi, si risparmiavano 230 mila euro all'anno. Ora di questi tre
mesi noi abbiamo ricevuto, grazie a una richiesta di accesso agli
atti, una fattura: la fattura di Edison dei primi tre mesi di
attività e mentre si prevedevano con delibera n. 164 euro 284.150,
la fattura è di 492.000 euro. La prima fattura per tre mesi di
attività è di 492.000 euro e mi sento di dire che con questa ci
siamo già fumati il risparmio, che, in teoria, si era messo in
campo. Se noi pensiamo che era stato progettato d'intervenire sugli
impianti e manco si è intervenuto significa che la situazione è
ancora più grave, perché questi sono i costi senza neanche aver
toccato una macchina. Mi chiedo quindi - ma, ripeto, spero di
essere smentito - per quale caspita di motivo si è messo in piedi
tutto questo bel circo della convenzione se i costi sono questi? O
a cosa sono dovuti questi costi? Mistero che speriamo di poter
risolvere oggi. A questo se ne aggiunge un altro: abbiamo appreso,
da dichiarazioni appunto del dottor U. che verrà installato un
nuovo impianto frigorifero e questo... o perlomeno la proposta che
è stata fatta è di utilizzare l'avanzo di amministrazione per
installare un terzo gruppo frigorifero presso l'Ospedale Parini. Il
problema è che in questo documento della convenzione, su cui
appunto si parla di tutte le macchine da manutenere e da
installare, non si fa menzione di nessuno impianto frigorifero,
cioè nella convenzione che doveva portare a un'innovazione
tecnologica di tutto l'impianto non si fa assolutamente menzione di
un impianto frigorifero, faccio notare che, quando si è
sottoscritta la convenzione, di impianti frigoriferi ce n'era uno
solo, se n'è installato un secondo a questo punto penso a spese
direttamente dell'USL, quindi al di fuori di questa convenzione,
adesso si intende utilizzare l'avanzo di amministrazione per
installare un terzo gruppo frigorifero, perché non si è inserita
questa possibilità nella convenzione? Per quale motivo si è
lasciata fuori? E per quale motivo, invece di installare un secondo
e un terzo impianto frigorifero, non si è proceduto a rinnovare
quegli impianti che si diceva nel 2021 sono prossimi a fine vita
tecnica, le attuali caldaie sono prossime a fine vita tecnica, le
macchine sono a fine vita tecnica e parliamo di cogeneratori che
sicuramente sono essenziali. Io credo che in tutto questo ci sia
sicuramente la necessità di fare luce e la necessità di fare luce è
anche alla luce - scusate il gioco di parole - del fatto che, per
esempio, in data 2 giugno 2022 sono pervenute numerose segnalazioni
e credo che ne abbia già parlato questa mattina il collega Baccega
rispetto alla mancanza d'acqua al Beauregard, tant'è vero che, come
giustamente ci ha ricordato, un'infermiera credo abbia detto che ha
dovuto andare a comprare le bottigliette d'acqua per la macchinetta
per i pazienti.
Io guardo il futuro che viene descritto, perché noi spenderemo
in teoria da questo foglio che prevede le spese dal 1° gennaio 2022
al 31 dicembre 2022 euro 868.389,78 e questa sarà l'identica spesa
per ogni anno fino al 2027 per poi, il 1° gennaio 2028 fino al 30
settembre 2028, spendere euro 585.590,66, sempre considerando che
queste siano le spese che poi effettivamente verranno sostenute,
perché il previsionale è di poco meno di 7 milioni di euro, ma se
noi per tre mesi abbiamo speso mezzo milione di euro, prevedendo di
spenderne meno di 300, ho paura che queste spese dovranno lievitare
in maniera importante da qui al 2028. Allora a quel punto mi
chiederò come mai si è voluto sottoscrivere questa convenzione ma
soprattutto come sia possibile che affidare degli impianti di
manutenzione a una società porti a far mancare l'acqua al nosocomio
del Beauregard.
Riteniamo davvero, al di là di qualsiasi cosa, al di là di
qualsiasi valutazione, la mancanza di medici, di infermieri, di
OSS, di personale, di macchinari, di strumentazione, ma qui stiamo
parlando di acqua, cioè manca l'acqua dentro un ospedale! È questa
la manutenzione? È questo il servizio di supporto tecnico che è
ricompreso all'interno di questa convenzione? Perché se è questo,
forse conveniva non sottoscriverlo quell'accordo. Io mi auguro che
lei, Assessore, abbia delle ottime spiegazioni e motivazioni e
starò con ansia ad ascoltarle.
Presidente -
Risponde l'assessore Barmasse.
Barmasse (UV) -
Grazie consigliere Manfrin. Spero che non
abbia troppa ansia ma perché è un argomento che lei ha portato in
quest'aula tremila volte, io penso che sia un argomento
estremamente tecnico.
Io adesso le darò due risposte delle quali lei ovviamente non
sarà soddisfatto ma penso che a questo punto forse converrebbe
convocare in V Commissione direttamente la Direzione strategica,
che spiegherà bene le motivazioni, perché rispondendo a
un'interpellanza, che poi è un'interpellanza molto tecnica, per cui
è anche molto difficile riuscire a dare delle risposte, più di
questo penso di non poterle dare.
Con riferimento alla prima domanda, cioè "se quanto previsto
nelle deliberazioni n. 164 e n. 571 e riportato nel testo della
presente interpellanza sia stato realizzato, in caso negativo, per
quali motivi...", con riferimento all'oggetto della presente
interrogazione, sentita l'Azienda USL della Valle d'Aosta, confermo
che sono in fase di avvio gli interventi previsti dalle
deliberazioni n. 164 e 571 da lei citate, che non elenco per
comodità perché c'è tutta una sfilza di interventi. In particolare
l'Azienda comunica che attualmente è in fase di realizzazione la
sostituzione del cogeneratore presso il presidio ospedaliero
Parini.
"Quali siano le necessità che hanno portato alla scelta di
installare un terzo gruppo frigorifero e per quali motivi non sia
stato previsto nella convenzione Consip Mies 2": sulla base dello
stato di fatto dei presidi ospedalieri dell'Azienda USL la
convenzione Consip Mies 2 calcola un valore degli investimenti a
carico dell'assuntore totalmente assorbito dai rinnovi sui
cogeneratori, assorbitore e generatore di acqua calda, quindi così
come indicato fin dall'istruttoria allegata alla deliberazione n.
164, restano a carico dell'USL gli investimenti mirati al
miglioramento della produzione di fluidi refrigerati.
"Quali siano le motivazioni che hanno portato alla mancanza di
acqua presso il presidio ospedaliero nella giornata del 2 giugno
2022": la mancanza di acqua al Beauregard il giorno 2 giugno 2022 è
stata causata da un guasto sulla linea principale della rete idrica
ospedaliera poiché si è disinnescato il sifone che dalle vasche
alimenta la rete interna. Tale guasto è stato prontamente risolto
nel giro di poche ore. Sicuramente la mancanza di acqua è un
problema, ma io penso che un tubo si possa anche rompere, nella mia
esperienza è cascato anche un gatto in sala operatoria ed è anche
piovuto dentro anni e anni fa, quindi direi che quando gli
apparecchi sono piuttosto vetusti, può succedere un po' di
tutto.
"Quali siano, ad oggi, i costi fatturati da Edison all'USL dal
01.10.2021 ad oggi": i costi fatturati - ma l'ha già ricordato lei
- da Edison sino alla data del 14 giugno sono pari a euro 492.014
IVA compresa.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
La ringrazio, Assessore, per
l'intervento molto franco che è quello a cui io obiettivamente
punto perché, vede, io ho la certezza che chi le compila i fogli
con le risposte faccia di tutto per motivare e giustificare e anche
per argomentare il fatto di aver lavorato bene, però è chiaro che
spetta poi a lei un giudizio su questo.
Ora, io non sono un tecnico, un termoidraulico, non ho fatto
nessun percorso di studi di questo tipo, né ho mai avuto la
possibilità di lavorare in questo tipo di ambito, però ho letto
solo un paio di documenti ed è vero che l'ho portato più volte,
come ho ricordato anch'io, all'inizio di questa seduta, ma il
problema è proprio questo, che l'ho portato più volte e ho cercato
di documentare, all'interno delle iniziative, l'evidenza del fatto
che quella convenzione era assolutamente deleteria per la nostra
sanità ed era un modo per segnalare il fatto che forse quella
convenzione non andava sottoscritta perché non portava dei reali
benefici.
Il problema dell'essere tecnici o meno è che in realtà, per
quanto io abbia fatto anche degli studi di scienze politiche che
avevano una grossa componente della materia economica che ho sempre
detestato, ho dovuto gioco forza però vedere banalmente i conti e
se io vado a vedere che su una delibera che io le ho indicato
nell'interpellanza i costi previsti sono 284 mila euro e la prima
bolletta che mi arriva è di 492 mila euro, io credo che molto
probabilmente anche chi non ha fatto uno specifico studio economico
possa rendersi conto che il conto finale è più alto di quello che
era stato preventivato.
Possiamo quindi anche sicuramente - e questo è un suggerimento
importante - chiamare la Direzione strategica e rivolgere le
domande a loro, però mi trovo basito nell'osservare quello che sta
accadendo, perché, quando le abbiamo sollevato ed evidenziato in
quest'aula che aderire a quella convenzione non avrebbe portato
alcun beneficio, personalmente ero convinto che i costi non
sarebbero variati, cioè era semplicemente una partita di giro,
questo personale va in pensione, questo personale lo sposto di là,
mi rimane a carico, lo pago uguale, però faccio finta che le cose
siano migliorate, invece qui si sta rivelando una realtà diversa,
cioè si sta rivelando il fatto che questo è ancora più costoso di
quello che pagavano prima, è questo il pericolo vero. Tutto questo
è detto in un'ottica costruttiva, nell'evidenziare che se io
preventivo di spendere 284 mila euro e la prima fattura che mi
arriva è di mezzo milione, probabilmente c'è un problema e forse
conviene andare alla radice di questo problema e se chi va alla
radice di questo problema è lo stesso che ha sottoscritto questo
tipo di accordo e trova delle ottime motivazioni e vuole cercare
delle ottime motivazioni per dire che ha fatto tutto bene, c'è un
ulteriore problema.
Dopodiché correttamente lei dice che la gestione dei fluidi
refrigerati è in capo all'Ospedale, ma noi stiamo parlando di un
efficientamento energetico che riguarda evidentemente anche
l'impianto di refrigerazione, non si fa alcun accenno nel documento
della convenzione all'impianto di refrigerazione. Si dice: "si
prevede di fare tutta una serie di interventi" e poi si dice "un
impianto di refrigerazione c'è, adesso ne mettiamo un altro, poi ne
mettiamo un terzo". È possibile che uno fa una convenzione ed
esclude un impianto di questo tipo? Credo sia un problema.
Infine io le ho letto nella determinazione, che non è la 164 ma
è la 571, quella successiva, si parla di "
revamping
del
cogeneratore Parini, installazione nuovo impianto di cogenerazione
Beauregard, installazione assorbitore a torre evaporativa
Beauregard, sostituzione di un generatore ad acqua calda
Beauregard" e c'è scritto che poi tutto questo deve essere
effettuato fra i 12 e i 18 mesi dalla sottoscrizione di
quell'accordo. Quell'accordo è stato sottoscritto ad aprile 2021,
adesso siamo quasi a luglio e lei ci dice che quello che sta
avvenendo è semplicemente una sostituzione di un cogeneratore che è
già fuori tempo massimo perché, ripeto, aprile 2021-luglio 2022. E
tutti gli altri che si diceva dovevano avvenire entro 12-18 mesi
che fine hanno fatto? Capisce qual è il problema? Non è un problema
di voler attaccare chi governa, chi è al vertice della sanità o chi
ha voluto sottoscrivere degli accordi, che, secondo noi, non stanno
né in cielo né in terra, il problema è pratico: è che anche senza
essere tecnici, le date rimangono date, i conti rimangono conti e i
problemi, compreso il tubo che si rompe e il gatto che cade in sala
operatoria, non so davvero in quali condizioni possa verificarsi
una cosa di questo tipo, però, quando lei parla di poche ore,
evidentemente, per quanto i tubi possano rompersi, la mancanza di
acqua all'interno di un presidio ospedaliero evidentemente
cuba.
