Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3284 del 6 febbraio 2008 - Resoconto
OGGETTO N. 3284/XII - Interrogazione: "Assunzione di operai e
impiegati forestali a tempo indeterminato".
Interrogazione
Appreso che sarebbe in atto, per alcuni operai forestali, il
passaggio da contratto a tempo determinato a quello a tempo
indeterminato;
In attesa che il Consiglio regionale e le proprie Commissioni
consiliari possano elaborare una proposta per la costituzione
dell'Azienda Forestale della Valle d'Aosta;
Considerato che queste procedure dovrebbero essere improntate
alla correttezza del procedimento amministrativo e alla trasparenza
degli atti deliberati in modo che le decisioni assunte non siano
invece condizionate da altre ed estranee necessità;
il sottoscritto Consigliere regionale
Interroga
l'Assessore competente per sapere:
1) quanti operai e/o impiegati forestali sono in procinto di
essere assunti a tempo indeterminato;
2) se esiste una graduatoria e se essa costituisce atto
pubblico;
3) quali criteri vengono adottati per inserire il personale
nella graduatoria stessa.
F.to: Venturella
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'interrogazione - "quanti
operai e/o impiegati forestali sono in procinto di essere assunti a
tempo indeterminato" - qui devo fare una piccola precisazione, in
quanto più che assunzione di operai e/o impiegati a tempo
indeterminato sarebbe più corretto parlare di trasformazione di un
contratto di lavoro già in essere, che da tempo determinato passa a
tempo indeterminato; questo soprattutto nei confronti del pubblico
al fine di meglio comprendere la questione.
Il provvedimento che la Giunta dovrebbe adottare concerne
infatti impiegati che già al momento attuale hanno un rapporto di
lavoro della durata di 11 mesi all'anno e, per quanto riguarda gli
operai, il massimo delle giornate lavorative settore per settore.
Detto questo, venendo ai quesiti, il primo riguarda il numero di
operai e impiegati forestali coinvolti in questo passaggio di
contratto. Va detto che il numero scaturisce dalla somma degli
impiegati e operai con contratto a tempo indeterminato che, a
partire dal 2003, hanno abbandonato per sopraggiunti limiti di età
il settore e che assomma a 34 unità, suddivise in 32 nel
Dipartimento risorse naturali e Corpo forestale (14 impiegati e 18
operai) e 2 nel Dipartimento agricoltura (1 impiegato e 1
operaio).
Secondo e terzo quesito: "se esiste una graduatoria..." e "quali
criteri vengono adottati per inserire il personale...". Nella
risposta alla terza domanda si trova automaticamente anche quella
al secondo quesito. I criteri adottati sono quelli previsti
dall'articolo 17, comma 4 del contratto integrativo regionale per
gli addetti ai lavori di sistemazione idraulico forestale e
idraulico-agraria, ovvero a) livello di qualificazione b) presenza
nel settore forestale negli anni passati c) responsabilità assunte
o attribuibili d) dipendenza economica da questa occupazione e)
precedenti disciplinari...
(interruzione del Consigliere Segretario Venturella, fuori
microfono)
...sto citando l'articolo 17 comma 4 del contratto.
Si è anche tenuto conto dell'effettiva necessità sia di
manodopera che di impiegati in ogni settore di attività, al fine di
garantire la funzionalità dei singoli settori. Infatti sono state
esaminate le situazioni del personale sulla base dei criteri sopra
menzionati all'interno di ogni struttura del dipartimento e si è
così determinata una lista di nomi - chiamiamola pure graduatoria -
di coloro che avevano maggiori requisiti. Sarà la proposta che,
ottenuta l'approvazione dei sindacati - naturalmente questo deve
essere concordato con le organizzazioni sindacali: si è fatta una
prima riunione, questo è il passaggio che deve essere fatto con
tutti i crismi del caso, perché si parla di applicazione del
contratto di lavoro - verrà portata all'attenzione della
Giunta.
La suddivisione del personale fra le diverse strutture del
dipartimento è stata operata dai coordinatori, in accordo con i
rispettivi direttori, tenendo presente oltre che le singole
necessità anche gli equilibri esistenti con il resto del personale.
Ad esempio, per quanto riguarda il settore degli operai del
dipartimento risorse naturali e corpo forestale sono state
coinvolte figure professionali del settore boschivo, per
reintegrare le squadre operative dei
bûcherons
, e personale
del settore sistemazioni montane, avente la caratteristica di
essere polivalente come impiego in tutti i settori lavorativi. Da
quanto sopra espresso vi è la risposta al secondo quesito
dell'interrogazione: l'atto pubblico con la lista dei nomi degli
operai e impiegati sarà la delibera di prossima approvazione da
parte della Giunta regionale. La proposta è un atto dovuto e, anche
se coinvolge una parte modesta di chi opera nel settore, era attesa
da molte maestranze. È un atto tecnico scevro da condizionamenti e
senza secondi fini od estranee necessità.
Presidente
- La parola al Consigliere Segretario
Venturella.
Venturella (Arc-VA)
- Risposte tecniche, ma vi è qualcosa
che vorremmo dire.
La prima cosa riguarda il fatto che, proprio per evitare
qualsiasi tipo di condizionamento da altre estranee necessità,
perché potrebbe venire il pensiero che tra pochi mesi vi saranno le
elezioni regionali e allora per ravvivare un po' di memoria, è
chiaro che si procede alle assunzioni e trasformazioni da contratto
a tempo determinato in contratto a tempo indeterminato. Vede, non
siamo solo noi che lo affermiamo, ma decine e decine di
interrogazioni e interpellanze sono state fatte rispetto a questo
uso un po' originale delle assunzioni e delle trasformazioni da
tempo determinato a tempo indeterminato, principalmente nei
cantieri forestali, perché più di 800 persone che sono tra l'altro
appese ad un filo, possono far venire cattivi pensieri.
Apparentemente la sua risposta dice: è tutto fatto secondo il
contratto integrativo forestale, ci sono cinque priorità che sono
il livello, la presenza nel settore, la responsabilità, ma poi dice
che oltre a questo esistono dei criteri di carattere soggettivo,
quale quello dell'effettiva necessità e della compensazione fra una
direzione e un'altra. Sapendo benissimo ciò che succede, cioè che
le assunzioni nei cantieri forestali non sono fatte secondo una
qualifica, un merito o un'effettiva necessità, ma che nei tempi
passati esisteva qualche decisione personale di troppo - non so se
siamo in grado di dire che anche con la sua gestione ciò è capitato
- è chiaro che a livello formale tutto va bene, esiste una
priorità, ma a livello sostanziale con questa ultima sua
introduzione, per il fatto che esistono questi criteri un po'
personali, il dubbio rimane e naturalmente cercheremo nel prossimo
futuro di verificare che non ci siano problemi di sorta...
(interruzione dell'Assessore Isabellon, fuori
microfono)
...benissimo, vede? ...condivisione degli obiettivi e delle
finalità.
È chiaro che, essendo un problema reale, un bisogno reale, direi
un diritto al lavoro, una volta raggiunta una certa anzianità e
certe caratteristiche, non vorremmo che questo diritto al lavoro
fosse riconosciuto ad alcuni e ad altri, a parità di qualifica e di
funzioni, invece no!
