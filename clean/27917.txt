Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 313 del 14 dicembre 1970 - Resoconto
OGGETTO N. 313/70 - Società Ilssa-Viola di Pont St. Martin -
Trasferimento in Valle d'Aosta della sede legale - Depurazione dei
fumi. (Interpellanza)
Albaney (M.A.V.)
- Rispondo all'interpellanza del
Consigliere Tonino facendo presente quanto segue.
L'Assemblea degli azionisti dell'Ilssa-Viola, tenutasi il 24
aprile 1969, come risulta dal verbale omologato dal Tribunale di
Milano con suo provvedimento n. 3294 del 2 maggio 1969, ha
deliberato di trasferire la sede della Società da Milano a Pont St.
Martin modificando di conseguenza l'articolo 2 dello Statuto. La
Società ha corredato, a suo tempo - cioè quando ha inoltrato la
domanda di contributo, in base alle leggi regionali - ha corredato
la domanda con l'impegno preciso di stabilire e mantenere la sede
fiscale, tecnica e commerciale e domicilio legale in Valle d'Aosta.
Questa è la dichiarazione di impegno che si trova presso gli uffici
della Regione.
La sede legale della Società, come appare anche dalla relazione
del bilancio del 1969, pubblicata dalla Società, risulta in effetti
a Pont St. Martin. La sede legale dell'impresa comporta la sede
fiscale e, quindi, il versamento, da parte della Ditta,
dell'importo e sovraimporti erariali comunali alla Regione, fatta
eccezione, attualmente, per l'IGE in quanto la fatturazione dei
prodotti venduti viene effettuata al momento fuori dalla
Regione.
Si deve osservare inoltre che l'impresa non beneficia di alcuna
esenzione fiscale, mentre le nuove medie e piccole imprese che si
sono installate nella nostra Regione hanno l'esenzione decennale di
ogni tributo diretto sul reddito.
Per quanto concerne il secondo punto, sono stati iniziati i
lavori per la depurazione dei fumi già in data 2 novembre, data in
cui il Dr. Barbero, la Prof.ssa Luboz e il sottoscritto si recavano
presso la Ilssa-Viola per fare una visita nell'ambito dell'indagine
a livello regionale per l'individuazione dei punti di inquinamento
industriale. Vi leggo la relazione che è stata predisposta dal Dr.
Barbero: "Da parte del Geom. Cason, tecnico dell'Illssa-Viola, è
stato prospettato ai tecnici regionali il ciclo di lavorazione
dell'acciaio inossidabile e successivamente si è proceduto alla
visita degli impianti stessi con particolare interesse alle
lavorazioni che, di per sé, sono fonti di inquinamento delle acque
e dell'atmosfera; per quanto attiene ai pericoli di inquinamento
della Dora conseguenti allo scarico delle acque industriali, sulla
scorta delle delucidazioni fornite dal precitato tecnico, non si
sono ravvisati motivi di preoccupazione né risulta che la fauna
ittica del fiume abbia patito dell'azione degli scarichi. Ai
tecnici regionali sono stati prospettati certificati di analisi dei
laboratori industriali che dimostrano il controllo operato dallo
stabilimento sul PH delle acque di scarico.
Per quanto attiene ai fumi legati all'attuale produzione
industriale, lo stabilimento si prospetta l'abbattimento di tutte
le emissioni e ha provveduto, già fin d'ora, ad installare un
impianto di eliminazione delle polveri dell'aria con recupero del
polverino. Tale impianto di tipo "Fiberglass" batterie lo si è
visto in funzione ed è da ritenersi rispondente alle necessità
della captazione dei fumi.
Si ritiene opportuno "allegare alla presente... ecc.".
"Questo impianto è costato alla Società sui 60-70 milioni.
Molteplici accorgimenti tecnici sono stati adottati dallo
stabilimento a livello dei diversi reparti di lavorazione ai fini
della salvaguardia del lavoro.
Si conclude il presente rapporto esprimendo un parere tecnico
sanitario favorevole circa l'idoneità degli impianti visitati".
Tonino (P.S.I.U.P.)
- Per quanto riguarda la depurazione
dei fumi io sono d'accordo, mi sono informato in questi giorni e
questi impianti sono stati fatti anche se nei reparti, e in modo
particolare nel reparto acciaierie, esiste ancora una certa
situazione che sarebbe bene che fosse veduta. Ma per quanto
riguarda l'altra parte, la residenza fiscale ed anagrafica; io
vorrei rammentare all'Assessore il motivo per cui la Commissione,
ad un certo momento, si è trovata d'accordo di dare questo
contributo era proprio dovuto al fatto che, dando questo
contributo, l'Ilssa-Viola avrebbe trasferito la sede fiscale nella
Valle d'Aosta e il Comune di Pont St. Martin avrebbe beneficiato di
circa 16 o 18 milioni annui per cui potevano andare a beneficio
della comunità di Pont St. Martin.
Ma a me risulta - almeno fino a mezz'ora fa, ora in cui ho
ancora telefonato al Municipio di Pont St. Martin - che la
residenza anagrafica non ci sia al Comune di Pont St. Martin,
almeno gli uffici anagrafici di Pont St. Martin, non hanno ancora
registrato l'avvenuto passaggio anagrafico del Gruppo Orlando,
dell'Ilssa-Viola, o come lo vogliamo chiamare, agli uffici di Pont
St. Martin. Ecco perché mi sono permesso di presentare questa
interpellanza. Io non so dove sia la residenza anagrafica, se debba
essere portata a Pont St. Martin o ad Aosta; comunque a Pont St.
Martin, in questo momento, non c'è la residenza anagrafica e
quindi, non essendoci la residenza anagrafica, ecco che il Comune
di Pont St. Martin non può, naturalmente, incassare quelle tasse,
quegli importi per cui noi, quasi specificatamente per quello,
abbiamo dato quel contributo perché io avevo sempre sostenuto che
dare dei soldi al Gruppo Orlando, visto come gruppo industriale,
era una pazzia ma che, comunque, con questo passaggio della sede
fiscale al Comune di Pont St. Martin, tale Comune avrebbe potuto
beneficiare del pagamento delle tasse in loco.
Albaney (M.A.V.)
- Io penso che il Consigliere Tonino
faccia un po' di confusione circa le varie, diciamo, sedi;
l'Ilssa-Viola, certamente, non può avere la sede anagrafica a Pont
St. Martin perché non è una persona fisica, ma è una Società,
quindi l'Ilssa-Viola è iscritta all'Ufficio Ditte di Aosta, quindi
è pacifico che la sede anagrafica non ce l'abbia a Pont St. Martin,
perché è una persona fisica.
Fosson (U.V.)
- Va bene, allora è soddisfatto
l'interrogante? L'interpellante?
Tonino (P.S.I.U.P.)
- ...soddisfatto perché le
preoccupazioni degli Amministratori di Pont St. Martin sono proprio
queste: loro dicono "quando noi beneficeremo dei tributi che
l'Ilssa-Viola deve pagare al Comune di Pont St. Martin?
Albaney (M.A.V.)
- Nella relazione che noi abbiamo
redatto in occasione della concessione di questo contributo, già
allora io facevo presente - e ce l'ho sotto mano - che il Comune di
Pont St. Martin per l'ICAP, che è l'imposta industria, commercio,
arti e professioni, ha avuto un aumento di 2.528.750 lire. Penso,
quindi, che quanto dice non sia molto esatto.
Tonino (P.S.I.U.P.)
- Non sono ancora arrivati i 15 o 18
milioni.
Albaney (M.A.V.)
- Io non ho mai detto 16 milioni, ho
detto che, con questa industria, la Regione avrebbe incamerato - e
ce l'ho qui sotto mano - 16.284.000 lire.
Fosson (U.V.)
- Allora, chiusa la discussione su questa
interpellanza, facciamo un passo indietro al punto 12 pregando il
Consigliere Pedrini di essere presente quando sono in discussione
le sue interrogazioni - l'abbiamo cercata eh - perché
altrimenti...
Pedrini (P.L.I.)
- Vorrei farle notare che noi della
periferia, come sempre, abbiamo delle esigenze che voi che state ad
Aosta non avete: esigenze di tutte le specie, sia d'ufficio che di
altro genere. Quindi abbia pazienza.
Fosson (U.V.)
- No, ma era una battuta!
Pedrini (P.L.I.)
- Come la mia d'altronde!
