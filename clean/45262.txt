Classificazione
CONSIGLIO REGIONALE
Attività consiliare d'aula



Oggetto del Consiglio n. 2037 del 30 novembre 2022 - Resoconto
OBJET N° 2037/XVI - Communications du Président de la
Région.
Bertin (Presidente) -
Passiamo al punto n. 2. Ha chiesto
la parola il presidente della Regione Lavevaz, ne ha facoltà.
Lavevaz (UV) -
Apro queste comunicazioni con un invito
che rivolgo a tutti i Consiglieri regionali, così come a tutte le
Valdostane e i Valdostani: quello di volersi concedere la
meraviglia di visitare il nuovo Museo di scienze naturali della
Regione che abbiamo inaugurato venerdì scorso nella sua sede
storica del Castello di Saint-Pierre. Molti dei colleghi erano
presenti e credo che tutti possano testimoniare che rilevanza possa
avere questo luogo, che, dopo quattordici anni, viene restituito
alla nostra comunità. Si tratta di un gioiello che arricchisce non
solo l'offerta culturale della Valle d'Aosta, ma anche il suo
patrimonio più intimo e identitario.
Condivido poi con il Consiglio un appuntamento rilevante in
programma per sabato 3 dicembre, quando si concluderanno al
Castello di Sarre le celebrazioni per il Centenario del Parco del
Gran Paradiso. L'incontro sarà un'occasione importante per fare il
punto sulla più significativa area protetta della Valle d'Aosta e
una delle più antiche d'Italia. Al confronto parteciperà anche il
ministro dell'ambiente, Gilberto Pichetto Fratin, con il quale
avremo l'occasione di confrontarci per condividere le sfide che il
Parco ha di fronte a sé.
Vi comunico inoltre che il 5 e il 6 dicembre parteciperò al
Festival delle Regioni la cui prima edizione è in programma tra
Milano e Monza. In programma c'è anche la firma di un'intesa che
insieme al presidente Mattarella istituzionalizzerà il ruolo della
Conferenza delle Regioni nei rapporti tra i territori e
l'Amministrazione centrale. Si tratta di un passaggio rilevante a
cui abbiamo aderito con una delibera di Giunta questa mattina e che
avrà poi un suo seguito qui in Consiglio. Credo che questo passo
possa dare rilevanza a un organismo importante di confronto tra i
territori e lo Stato che non potrà però sostituire il rapporto
sancito dalle leggi vigenti e soprattutto dagli Statuti speciali
che costituiscono l'ossatura del rapporto costituzionale tra la
Valle d'Aosta e il Governo centrale.
