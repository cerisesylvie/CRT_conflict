Classificazione
AGRICOLTURA
AMBIENTE
AMMINISTRAZIONE REGIONALE
EDILIZIA
UNIONE EUROPEA E RAPPORTI INTERNAZIONALI



Oggetto del Consiglio n. 1249 del 20 maggio 2015 - Resoconto
OGGETTO N. 1249/XIV - Discussione generale congiunta sulla
"Relazione sulle attività di rilievo europeo e internazionale
svolte dalla Regione nell'anno 2014, ai sensi della legge regionale
16 marzo 2006, n. 8", e sul DL n. 56 "Disposizioni per
l'adempimento degli obblighi della Regione Autonoma Valle d'Aosta
derivanti dall'appartenenza dell'Italia all'Unione europea.
Attuazione della direttiva 2006/123/CE, relativa ai servizi nel
mercato interno (direttiva servizi), della direttiva 2009/128/CE,
che istituisce un quadro per l'azione comunitaria ai fini
dell'utilizzo sostenibile dei pesticidi, della direttiva
2010/31/UE, sulla prestazione energetica nell'edilizia e della
direttiva 2011/92/UE, concernente la valutazione dell'impatto
ambientale di determinati progetti pubblici e privati (legge
europea regionale 2015)".
Presidente -
Ricordo anche che è stato distribuito
l'ordine del giorno a firma di ALPE, UVP, Movimento Cinque Stelle
che verrà posto in votazione, come da Regolamento, prima della
votazione della legge. Chi chiede la parola? La parola al
Presidente per l'illustrazione? La parola al Presidente della
Regione.
Rollandin (UV)
- Sì, grazie Presidente.
Per quanto riguarda il punto relativo alle attività di rilievo
europeo ed internazionale della Regione nel 2014, credo che questa
documentazione che vi è stata proposta in qualche modo faccia il
punto di quello che si è fatto nel 2014 sotto i vari aspetti e
nelle varie discipline. Ha segnato di fatto il 2014 il passaggio
tra il ciclo programmato 2007-2013 e 2014-2020. Per quanto riguarda
la fase conclusiva del ciclo di programmazione, la Valle conferma
un avanzamento finanziario in linea con i
target
fissati a
livello europeo e statale e un buon livello di assunzione di
capacità organizzativa entro il 31 dicembre 2014. Si registra un
valore dell'investimento programmato di oltre 433 milioni di euro e
un costo ammesso di circa 455 milioni di euro e questo grazie alle
risorse aggiuntive messe a disposizione dalla Regione. Dall'altro
lato è stato assicurato il necessario impegno al piano della
programmazione dei fondi strutturali 2014-2020, sul piano formale
quest'impegno ha permesso la presentazione nei termini previsti da
luglio a settembre di tutte le proposte di programma. Sul piano
sostanziale poi vi è stata la declinazione dei programmi in
obiettivi tematici e azioni il più possibile rispondenti ai bisogni
del territorio, nel rispetto delle stringenti regole imposte a
livello europeo in termini di utilizzo più efficiente ed efficace
delle risorse, cosa ribadita questa mattina. In totale la Valle
d'Aosta sarà interessata dai dieci programmi, uno in più rispetto
alla precedente programmazione grazie all'inclusione della Regione
nel programma di cooperazione transnazionale mediterranea, e questa
è la novità, frutto dell'intenso lavoro svolto a partire dal quadro
strategico regionale e portato all'esame del Consiglio allo scopo
di assicurare sempre maggiore qualità, efficacia ed efficienza in
attuazione dei programmi nell'utilizzo dei fondi di investimento
con finalità strutturale.
Alla fine dell'anno la Valle d'Aosta ha approvato un proprio
piano di rafforzamento amministrativo tra i cui interventi ricordo
in particolare quello di tipo formativo, rivolto a tutti i soggetti
a vario titolo coinvolti nella programmazione e semplificazione
delle procedure. A livello più generale l'impegno della Regione nel
2014 a livello europeo e internazionale è stato segnato anche da
due importanti novità fatte proprie dal Consiglio regionale: da un
lato, l'adozione delle linee di indirizzo programmatico di rilievo
europeo e internazionale della Regione e, dall'altro,
l'approvazione della legge n. 7 di riforma della legge n. 8
recante: "Disposizioni in materia di attività e relazioni europee".
Due passaggi questi che non sono stati solo dei meri adempimenti
formali, bensì hanno rappresentato degli impegni concreti nel
rafforzamento dei meccanismi di partecipazione della Regione al
processo di integrazione europea, in particolare a quello della
formazione e attivazione del diritto europeo e ad attività di
rilievo internazionale, favorendo la salvaguardia della specificità
della nostra Regione. In particolare tra gli impegni assunti
ricordo quello della valorizzazione delle opportunità derivanti
dall'EXPO di Milano, recentemente inaugurato, e quello di
promozione della strategia macroregionale alpina, che nel 2014 ha
registrato un importante passo avanti nella definizione del
relativo iter. Sempre in relazione al tema della montagna, la
Regione ha promosso la Giornata internazionale della montagna, ha
partecipato al biennio italiano di presidenza della Convenzione
delle Alpi, ha proseguito e rinnovato il proprio sostegno a favore
di politiche di protezione e valorizzazione dei territori
transfrontalieri, l'
Espace Mont Blanc
, l'Euroregione
Alpi-Mediterraneo, in particolare, rispetto a quest'ultima, la
Regione ha condiviso con i rappresentanti, gli alti membri
dell'Euroregione la decisione di un nuovo impulso a
quest'importante spazio di cooperazione dal momento cruciale
dell'avvio della nuova programmazione dei fondi europei. Ancora nel
2014 la Regione ha provveduto agli adempimenti richiesti in tema di
aiuti di Stato partecipando all'iniziativa di modernizzazione della
disciplina degli aiuti.
Pour ce qui est des activités de coopération, d'échange, de
partenariat et de collaboration à l'échelon européen et
international, la Région a continué à encourager des nombreuses
initiatives, telles que le programme de coopération avec la
Communauté française de Belgique, le protocole d'accord avec le
Voïvodat polonais, le réseau européen
social network
et le
dialogue italo-suisse avec la coopération transfrontalière si bien
que de nombreuses initiatives dans les domaines de l'instruction,
de la culture et de la promotion du patrimoine culturel de la
région. Encore la Région a renouvelé son appui aux activités de
soutien de la francophonie, comme le témoignent l'organisation et
la collaboration des différentes journées de la francophonie du 17
au 23 mars 2014.
Questo in sintesi è un po' il riassunto di quella che avete già
trovato nella relazione e che dà un po' il conto di quello che è
stato fatto nel 2014.
Presidente -
Siamo in discussione generale. Ricordo che
si discutono in maniera congiunta i punti 26 e 27. La parola al
collega Bertin...un secondo solo, collega Bertin, passerei prima la
parola al collega Isabellon come relatore. Prego, collega
Isabellon.
Isabellon (UV) -
Sì, grazie Presidente.
La legge regionale 16 marzo 2006 n. 8 in materia di attività e
relazioni europee e internazionali della Regione Autonoma Valle
d'Aosta, ha introdotto nell'ordinamento regionale la legge annuale
di recepimento della normativa europea. In particolare la legge
regionale n. 8/2006 prevede che, entro il 31 marzo di ogni anno, la
Giunta regionale presenti al Consiglio regionale il disegno di
legge europeo, previa verifica dello stato di conformità
dell'ordinamento regionale all'ordinamento europeo. In relazione
alla predetta verifica condotta dalle strutture regionali ciascuna
per il proprio ambito di competenza, il presente disegno di legge,
che si compone di 5 titoli per complessivi 77 articoli e 3 allegati
al titolo IV, reca disposizioni modificative e abrogative alle
norme regionali in attuazione dei vincoli derivanti
dall'ordinamento europeo. Titolo I: attuazione della direttiva
servizi, Capo I: "Somministrazione di alimenti e bevande
(dall'articolo 1 all'articolo 17). Con gli articoli da 1 a 17 del
disegno di legge si apportano modificazioni alla legge regionale 3
gennaio 2006, n. 1, relativa alla disciplina delle attività di
somministrazione di alimenti e bevande, si completa il processo di
adeguamento dell'ordinamento regionale in materia di attività
turistico-ricettive e commerciali alla regolamentazione europea
dedicata ai servizi nel mercato interno, anche per l'attività di
somministrazione di alimenti e bevande, quindi la nuova
legislazione regionale è idonea a creare un ambiente favorevole
alla crescita della competitività delle imprese assumendo quali
pre-condizioni la libertà di accesso al mercato, ovvero la
sussistenza di pari opportunità per l'iniziativa economica e
l'instaurazione di assetti concorrenziali, nonché un sistema
normativo fondato sulla semplificazione amministrativa, che si
concretizza fondamentalmente con l'applicazione degli istituti
della segnalazione certificata di inizio attività SCIA e
dell'autocertificazione con controlli successivi.
Il capo II è sulle professioni turistiche (articolo 18). Al fine
di recepire, in conformità a quanto previsto dagli articoli 14,
paragrafo 1, n. 6 della direttiva servizi e 18, comma 1, del
decreto legislativo n. 59/2010 di recepimento della direttiva
servizi, il principio secondo cui il coinvolgimento anche in seno
ad organi consultivi di operatori concorrenti nel processo
decisionale riguardante singoli casi è contrario alla finalità di
base di assicurare procedure obiettive e trasparenti e può
potenzialmente ostacolare l'ingresso di nuovi operatori nel
mercato. L'articolo 18 del disegno di legge prevede la
modificazione della legge regionale n. 1 del 2003 in materia di
professioni turistiche, con l'obiettivo di chiarire che le
associazioni di categoria non possono partecipare alle commissioni
esaminatrici nominate dalla Giunta regionale per il rilascio delle
abilitazioni professionali.
Siamo al titolo II, che è sull'agricoltura. Capo I: "Attuazione
della direttiva 2009/128/CE (articolo 19). La produzione, la
vendita, l'acquisto e l'utilizzo di fitofarmaci sono soggetti ad
autorizzazioni regolamentate dalla normativa europea e statale, in
base alle normative vigenti, i fitofarmaci sono prodotti in
stabilimenti autorizzati a livello statale dal Ministero della
salute e venduti esclusivamente da rivenditori dotati di specifica
autorizzazione. I fitofarmaci, oltre ad essere classificati in base
alla loro azione, sono classificati anche in base alla loro
tossicità nei confronti dell'uomo come molto tossici, tossici,
nocivi e irritanti, a cui si aggiunge il quinto gruppo, meno
pericoloso dal punto di vista della salute, dei non classificati.
La normativa attualmente in vigore prevede il possesso del
patentino per gli acquirenti dei prodotti molto tossici, tossici e
nocivi, mentre i prodotti irritanti e non classificati possono
essere venduti a chiunque abbia più di 18 anni. A partire dal 26
novembre 2015 per l'acquisto di qualsiasi fitofarmaco ad uso
professionale, anche appartenente alle classi meno tossiche, sarà
necessario il possesso da parte dell'acquirente, definito
"utilizzatore professionale" della nuova autorizzazione prevista
dall'articolo 7 del decreto legislativo n. 150/2012, rilasciata
nell'ambito del nuovo sistema di formazione. Sono fatti salvi i
possessori dei patentini ancora validi che potranno utilizzarli in
sostituzione dell'autorizzazione fino alla loro naturale
scadenza.
Capo II: "Altre modificazioni" (dall'articolo 20 all'articolo
22). Gli articoli 20, 21 e 22 del disegno di legge prevedono
l'aggiornamento dei riferimenti normativi di alcune normative
regionali di settore che disciplinano la concessione di aiuti
de
minimis
in seguito all'entrata in vigore dei regolamenti n.
1407/2013 e n. 1408/2013 della Commissione europea relativi
all'applicazione degli articoli 107 e 108 del Trattato sul
funzionamento dell'Unione agli aiuti
de minimis
in generale
e nel settore agricolo in sostituzione rispettivamente dei
precedenti regolamenti n. 1998/2006 e n. 1535/2007.
Capo III: "Disposizioni finali" (articoli 23 e 24). L'articolo
23, oltre all'abrogazione del citato regolamento regionale 21
maggio 1998, n. 6, inerente l'autorizzazione all'acquisto dei
prodotti fitosanitari, reca una modificazione della legge regionale
23 aprile 2007, n. 7, istitutiva dell'Agenzia regionale per
l'erogazione in agricoltura della Regione Autonoma Valle d'Aosta,
AREA VdA. La predetta legge regionale nel disciplinare all'articolo
2 le funzioni dell'Agenzia prevede che alla stessa possano inoltre
essere affidate, con le modalità stabilite con deliberazione della
Giunta regionale, le funzioni di Autorità di certificazione dei
prodotti finanziati a valere su risorse europee e statali per il
periodo 2007-2013. Considerato che l'AREA VdA continuerà a svolgere
tali funzioni anche in futuro, si ritiene opportuno eliminare dalle
disposizioni il riferimento puntuale al solo periodo di
programmazione 2007-2013.
Passiamo al titolo III, che è: "Energia, attuazione della
direttiva 2010/31/UE (articoli da 25 a 67). Capo I: "Disposizioni
generali" (dall'articolo 25 all'articolo 29), la disciplina di cui
al presente titolo sostituisce la previgente normativa regionale in
materia di pianificazione energetica, di promozione dell'efficienza
energetica, di sviluppo delle fonti rinnovabili, legge regionale n.
26 del 1° agosto 2012, al fine di recepire la nuova normativa
europea e statale di riferimento, nonché di razionalizzare il
sistema dei finanziamenti e degli interventi di efficienza
energetica sugli edifici attualmente vigente, passando da
contributi a fondo perso a mutui a tasso agevolato. La direttiva
2010 n. 31 affronta tematiche molto ampie che vanno dai sistemi di
certificazione energetica alle ispezioni degli impianti di
riscaldamento e condizionamento sino anche a chiedere agli Stati
membri di autorizzare e incoraggiare i progettisti e i
pianificatori a valutare adeguatamente la combinazione ottimale di
miglioramento in materia di efficienza energetica, l'impiego di
energia da fonti rinnovabili, il ricorso al teleriscaldamento e
telerinfrescamento in sede di pianificazione, progettazione,
costruzione e ristrutturazione di aree industriali o residenziali.
Tali principi non sono nuovi nell'ordinamento regionale in quanto
già presenti nelle precedenti leggi regionali in materia. In ultimo
nelle leggi regionali n. 3 del 2006, n. 21 del 2008, n. 26 del
2012, con riferimento alla pianificazione energetica regionale
all'articolo 27 del disegno di legge, il Piano Energetico
Ambientale Regionale (PEAR), già approvato nel 2014 dal Consiglio
regionale, persegue gli obiettivi europei di risparmio energetico e
tale norma identifica alcune azioni che supportano il
raggiungimento degli obiettivi di riduzione dei consumi e di
sviluppo della produzione da fonti rinnovabili per concorrere
all'obiettivo statale e al raggiungimento della nostra quota di
burden sharing
.
Capo II: "Efficienza energetica nell'edilizia" (dall'articolo 30
all'articolo 43). L'articolo 31 del disegno di legge conferma la
necessità di promuovere l'efficienza energetica del patrimonio
edilizio pubblico già presente nella previgente normativa
prevedendo la redazione di un piano di azione. In particolare è
prevista l'individuazione da parte della Giunta regionale di
specifici obiettivi di risparmio energetico da conseguire anche
attraverso il ricorso alle ESCO, società di gestione energetica che
hanno contratti di rendimento energetico. Al riguardo è importante
rilevare infatti che la direttiva 2012 n. 27 all'articolo 5 prevede
il ruolo esemplare degli edifici pubblici. Sempre per agevolare
l'intervento sul patrimonio edilizio, sono previsti nell'articolo
34 del disegno di legge
bonus
volumetrici e alcune deroghe
agli strumenti urbanistici al fine di incentivare gli interventi di
efficienza energetica adeguandoli alle prescrizioni del decreto
legislativo n. 102 del 2014. Il disegno di legge ripropone inoltre
il
bonus
volumetrico del 5 percento per gli interventi di
cui all'articolo 2 della legge regionale 4 agosto 2009 n. 24. Il
Capo II del presente titolo disciplina inoltre la certificazione
energetica degli edifici (dall'articolo 36 all'articolo 40 del
disegno di legge). È introdotta una correlazione tra le attività di
certificazione energetica e i controlli sugli impianti termici,
prevedendo che la validità temporale dell'attestato di prestazione
energetica sia subordinata al rispetto delle prescrizioni relative
alle operazioni di controllo dell'efficienza energetica degli
impianti dell'edificio cui si riferisce. Inoltre, come richiesto
dalle norme statali, è stato introdotto un contributo da
corrispondere in fase di redazione dell'attestato al fine di
contribuire alla gestione del CER e all'effettuazione dei controlli
sugli attestati. L'articolo 41 del disegno di legge recepisce i
requisiti richiesti dal DPR n. 75/2013 in capo ai professionisti,
al fine di poter operare come certificatori energetici. Rispetto
alla situazione preesistente, si uniforma il requisito
professionale sulla base di quanto previsto a livello statale,
salvaguardando però i professionisti già iscritti nell'elenco
regionale secondo i previgenti criteri di accreditamento regionale.
Gli articoli 42 e 43 del disegno di legge disciplinano l'esercizio,
la manutenzione e il controllo degli impianti termici,
coerentemente con quanto richiesto dal DPR 74/2013.
Capo III: "Strumenti finanziari" (dall'articolo 44 all'articolo
49). Il Capo III del disegno di legge disciplina i nuovi strumenti
finanziari a supporto degli interventi di efficienza energetica, in
particolare il disegno di legge prevede la concessione di mutui per
promuovere gli interventi di trasformazione edilizia e
impiantistica nel settore dell'edilizia residenziale volti
all'incremento dell'efficienza energetica, prevedendo un
finanziamento fino al 100 percento della spesa ammissibile degli
interventi di efficienza energetica sugli edifici esistenti.
Capo IV: "Misure per la riduzione dei consumi regionali da fonte
fossile" (dall'articolo 50 all'articolo 60). Il Capo IV del disegno
di legge prevede una serie di misure volte alla riduzione dei
consumi regionali da fonte fossile e disciplina in particolare le
modalità per l'autorizzazione alla costruzione e all'esercizio
degli impianti per la produzione di energia da fonti rinnovabili,
autorizzazione unica, nonché in conformità alle linee guida
ministeriali emanate ai sensi del decreto legislativo n. 387/2003,
con la possibilità di individuare aree non idonee all'installazione
di specifiche tipologie di impianti a fonte rinnovabile. Il
medesimo capo prevede anche che la Regione promuova lo sviluppo
della mobilità sostenibile sia con il riferimento alla diffusione
dei veicoli a basse emissioni complessive, sia con riferimento allo
sviluppo delle relative infrastrutture di ricarica.
Capo V: "Disposizioni finali e abrogazioni" (dall'articolo 61
all'articolo 67). Il Capo V del disegno di legge reca infine le
disposizioni finali, in particolare gli articoli 61 e 62
disciplinano i controlli e le sanzioni, mentre gli articoli 65, 66
e 67 recano rispettivamente le disposizioni transitorie, le
abrogazioni e le disposizioni finanziarie.
Titolo IV: "Ambiente", capo I: "Attuazione della direttiva
2011/92/UE, modificazioni alla legge regionale 26 maggio 2009, n.
12". Il titolo IV del disegno di legge reca modificazioni alla
legge regionale 26 maggio del 2009 n. 12, legge comunitaria 2009,
in attuazione della direttiva 2011/92, direttiva di VIA, anche a
seguito delle procedure di infrazione n. 2009, n. 2086, n. 2013, n.
2170, avviate per non conformità delle disposizioni statali alla
normativa europea in materia di VIA. La Commissione europea ha in
particolare contestato allo Stato italiano di aver regolamentato la
procedura per determinare la sottoponibilità a VIA di determinate
categorie di progetti senza considerare adeguatamente i pertinenti
criteri di selezione individuati nell'allegato 3 della direttiva
VIA. A seguito delle censure dell'Unione europea, lo Stato ha
approvato il decreto legge n. 91 del 24 giugno 2014, convertito con
modificazioni dalla legge 11 agosto 2014 n. 116, che ha, tra
l'altro, apportato alcune modificazioni al decreto n. 152 del 2006:
"Norme in materia ambientale". Ai sensi della normativa statale di
recepimento, le Regioni e le Province autonome devono modificare le
leggi regionali in materia, adeguando i criteri e le soglie di
selezione per la sottoponibilità dei progetti alla verifica di
assoggettabilità della procedura di VIA in relazione alle
specifiche situazioni ambientali e territoriali. A tal fine
l'articolo 70 del disegno di legge sostituisce l'articolo 17 della
legge regionale n. 12/2009 sulla verifica di assoggettabilità,
mentre l'articolo 72 del disegno di legge sostituisce gli allegati
A, B e F della legge regionale n. 12/2009.
Titolo V: "Adeguamento alla normativa europea vigente in materia
di aiuti di Stato". Capo I: "Turismo e commercio, modificazioni
alla legge regionale 4 settembre 2001, n. 19". Il Capo I del
presente titolo apporta alcune modificazioni alla legge n. 19 del 4
settembre 2001 in materia di interventi regionali a sostegno
dell'attività turistico-ricettiva e commerciale, al fine di
consentire l'adeguamento della stessa all'intervenuta normativa
europea in materia di aiuti di Stato. In assenza di tale
adeguamento ai mutui a tasso agevolato previsti dalla legge
regionale n. 19/2001 possono essere concessi esclusivamente in
regime
de minimis
, non potendo essere utilizzate le diverse
opzioni alternative previste dal regolamento UE n. 651/2014, questo
è quanto nella relazione.
Direi solo di aggiungere che il disegno di legge n. 56 è stato
rinviato al Consiglio regionale nella seduta del 6 maggio 2015, sia
al Consiglio successivo, sia nuovamente alle Commissioni congiunte
II, III e IV per la disamina preliminare al dibattito d'aula degli
emendamenti depositati, sempre in data 6 maggio 2015, da parte del
Movimento Cinque Stelle e dell'Assessore alle attività produttive,
energia e politiche del lavoro. Le Commissioni, riunitesi quindi in
seduta congiunta in data 18 maggio 2015, hanno proceduto all'esame
degli emendamenti suddetti alla presenza degli Assessori competenti
e dei tecnici dei rispettivi Assessorati. Alla luce di quanto
emerso nel corso del dibattito, il Movimento Cinque Stelle ha
ritirato i propri emendamenti. Le Commissioni hanno predisposto un
ulteriore nuovo testo di commissione che comprende il testo già
predisposto dalle medesime in data 30 aprile 2015 e due emendamenti
aggiuntivi presentati dall'Assessore alle attività produttive,
energia e politiche del lavoro. Grazie.
Presidente -
Siamo in discussione generale. C'è qualche
collega che chiede la parola? È stato distribuito l'ordine del
giorno. La parola al collega Bertin.
Bertin (ALPE) -
Grazie Presidente.
Intervengo per quello che riguarda la relazione sull'attività
europea ed internazionale della Regione. Questa relazione dovrebbe
essere l'occasione per fare il punto sul ruolo della nostra Regione
nel contesto europeo ed internazionale, valutando anche le
conseguenze dei cambiamenti degli scenari internazionali nella
nostra regione, purtroppo però quest'occasione, questa sessione
europea è spesso un rituale che suscita poco interesse, è un po'
inevitabile da questo punto di vista. La stessa relazione, se si
esclude la copertina, più o meno è sempre la stessa, a volte certe
cose scompaiono e a volte ricompaiono: è il caso dell'Euroregione
AlpMed, che, come si ricorderà, l'anno scorso era scomparsa sia
dalla relazione che dagli indirizzi che abbiamo votato in questo
Consiglio regionale e che fortunatamente è ricomparsa in questa
relazione di quest'anno, alla quale vengono addirittura dedicate
ben tre pagine: da pagina 10 a pagina 13 della relazione citata.
Fatto positivo...l'anno scorso avevo sollevato un po' questa
questione perché mi aveva lasciato molto perplesso, questa
mancanza...finalmente è stata ripresa ed era il caso...una grave
dimenticanza, a mio avviso, l'anno scorso.
Continuo invece a vedere imperterrita, non scompare, questa
comunità di interesse per la realizzazione di un collegamento
ferroviario tra la Regione Valle d'Aosta e la Svizzera, insomma, la
famosa ferrovia Aosta/Martigny. Questa comunità di interessi
continua ogni anno ad essere presente nella relazione, un copia ed
incolla abbastanza ridicolo. Sappiamo che l'Aosta-Martigny, sulla
quale si sono spese tante parole, soprattutto tanti soldi in
progetti e in convegni, non si realizzerà mai. Lo stesso CIPE
(Comitato Interministeriale per la Programmazione Economica) due
anni fa l'ha tolto dalle strategie, dallo sviluppo strategico. È
inutile continuare a riportare questa ferrovia Aosta/Martigny, che
è un po' come il metro, questa TAV valdostana che, se realizzata,
costerebbe 10 mila miliardi e che sia, come detto, il CIPE, non
considera più e la stessa Svizzera non ha nessun interesse a
realizzarla. Tra l'altro, personalmente penso che l'alta velocità e
le Alpi siano incompatibili per ragioni ambientali e di
devastazione. Una TAV valdostana evitiamola, cioè credo che sia il
caso che tra le varie dimenticanze, proprio se si vuole dimenticare
qualcosa, venga dimenticata questa comunità di interesse che di
interessante ha veramente ben poco.
Sarò estremamente breve anche perché è tardi, non ripercorro il
resto della relazione, i programmi e i progetti abbiamo avuto
l'occasione di analizzarli anche nelle Commissioni, sono progetti e
programmi importanti sia perché portano alla nostra Regione delle
consistenti somme finanziarie, ma anche in generale, perché
avvicinano nel processo di costruzione il territorio con l'Unione
europea, hanno una valenza anche politica e sono sempre positive,
le giudichiamo da un punto di vista estremamente positivo su
quest'attività. Come detto, siamo già intervenuti in altre
occasioni, non starò qui a riprendere nei dettagli i vari programmi
che abbiamo analizzato in altre occasioni. Come detto, è anche un
modo diverso di costruire l'Europa più vicina ai cittadini. L'anno
scorso, tra l'altro, anno di riferimento per la relazione, vi è
anche stata l'elezione del Parlamento europeo, che ancora una volta
ha segnato un disinteresse da parte dei cittadini e un
allontanamento dalla costruzione europea e dall'idea stessa
dell'Unione europea, che viene vista sempre di più come una
struttura burocratica lontana e spesso inadeguata a rispondere alle
esigenze dei cittadini. È un dato preoccupante la formazione di
molti partiti nazionalisti e xenofobi che, certo, non hanno un'idea
di Europa come dovremmo avere noi...pertanto questa costruzione dal
basso, che riguarda anche i progetti europei, è un fatto molto
importante e in generale per l'avvenire della nostra Regione il
ruolo internazionale è fondamentale. Quest'aspetto va tenuto tra le
priorità della nostra Regione, in particolare lei, Presidente,
dovrebbe mettere tra i punti fondamentali e occuparsene in prima
persona in modo sistematico. Il ruolo della nostra Regione nel
contesto europeo ed internazionale determinerà l'avvenire anche di
questa Regione. Grazie.
Presidente -
Grazie collega Bertin. Siamo sempre in
discussione generale. Se non vi sono altri interventi, chiudiamo la
discussione...la parola al collega Donzel.
Donzel (PD-SIN.VDA) -
Grazie Presidente.
Brevissimo intervento, ma doveroso, perché, come ha ricordato
bene il collega Bertin, può apparire magari...la sessione europea
può scadere di valore, ma sarebbe inopportuno visto l'uso che si è
fatto da parte di tutte le forze politiche di Europa in campagna
elettorale e l'importanza di guardare ai fondi europei per dare
risposte alla crisi economica. La prima parte che vede rafforzare
ulteriormente il sistema dei progetti e delle collaborazioni ai
fondi europei...è sicuramente una relazione che, al di là del fatto
che spesso anche noi abbiamo rilevato che è un po' una relazione
con un carattere burocratico...è però da non sottovalutare dal
punto di vista politico e per il fatto che la Valle d'Aosta
implementa la sua compartecipazione a queste relazioni esterne, che
sono fondamentali per accedere a questi progetti. È chiaro che è
una sfida molto importante che presuppone non soltanto queste
relazioni, ma presuppone quel grosso sforzo riorganizzativo della
nostra macchina regionale per essere sempre più pronta a rispondere
a quella che è la parte amministrativa, burocratica non
indifferente per assolvere a quei compiti.
Per quanto attiene invece alla parte più normativa, devo dare
atto che in commissione la riflessione sugli emendamenti presentati
dal Movimento Cinque Stelle ha aperto una riflessione molto
importante su quelle che sono le modifiche degli allegati e devo
veramente ringraziarli per la sensibilità che hanno dimostrato
nell'accogliere una proposta poi divenuta di commissione, che,
raccogliendo, facendo forte il principio che loro avevano
introdotto nella serie degli emendamenti, consente di andare in
qualche modo a riportare nella commissione competente, che poi è il
luogo dove il Consiglio regionale esercita direttamente il suo
potere di controllo e anche di indirizzo con un dialogo nei
confronti del Governo regionale...in qualche modo il controllo su
quelli che sono i parametri previsti dagli allegati. In questo
senso quindi noi quest'emendamento lo riteniamo fortemente utile a
qualificare meglio un provvedimento che altrimenti avrebbe un
carattere di mero adattamento delle norme, in questo caso ha una
valenza politica, che, a mio avviso, grazie alla sensibilità
dimostrata da tutte le forze politiche in commissione, rafforza
questo provvedimento e lo tira fuori dal mero livello tecnico,
quindi soprattutto su quell'emendamento, come peraltro per l'altro
emendamento anche proposto da altri gruppi, ci sarà da parte nostra
il pieno sostegno.
Presidente -
Grazie. La parola al collega Fabbri.
Fabbri (UVP) -
Sì, grazie Presidente.
Oggi siamo qui ad esprimerci su un provvedimento che è
estremamente complesso e estremamente importante anche per quanto
riguarda la vita della Valle d'Aosta e la nostra Regione.
Innanzitutto noi, come gruppo, vorremmo considerare la possibilità,
l'opportunità che il Trattato di Lisbona ha offerto anche ad una
Regione come la nostra a partecipare ai processi normativi
dell'Unione europea e invitiamo il nostro Governo, seppure
rappresenti una piccola Regione, a perseguire con sempre maggiore
impegno quest'occasione...ad essere parte attiva in quei processi
legislativi e in quelle iniziative che coinvolgono le Regioni e le
popolazioni di montagna, difendendone la specificità, che io oserei
dire più che specificità, difficoltà nel vivere nelle regioni
alpine; ad inserirsi quanto più è possibile nella fase ascendente
delle decisioni, affinché poi la fase discendente non sia
penalizzante per le nostre popolazioni. Certo, da soli non possiamo
sostenere queste incombenze, ma la nostra partecipazione, la nostra
importanza nella Commissione politica della montagna, nella
Conferenza delle Regioni...sia la diretta partecipazione
nell'attuazione della Macroregione alpina, che ci vede membri
attivi nel progetto...sono occasioni importanti che invitiamo il
Governo a non sottovalutare e a seguire con grande attenzione, come
già stiamo facendo.
Per quanto riguarda invece un accenno ai fondi europei nelle
loro varie espressioni, vorrei riportare ancora una volta
l'importanza fondamentale che hanno per il nostro sviluppo e per la
nostra economia, non solo forse per uno sviluppo economico, ma
anche per uno sviluppo sociale e di coesione della nostra società.
Quello che io definirei quasi uno sforzo di ingegneria burocratica,
se mi è possibile usare questo termine, nel leggere tutte le
disposizioni che sono alla base poi dei vari progetti...e vorrei
che fosse veramente una cosa che possa in qualche modo incidere
nella nostra società e così mi auguro che sia. Vorrei che fosse un
qualcosa che permeasse la nostra società e che tutta la società in
qualche modo partecipasse alla sua realizzazione nei prossimi sette
anni, puntando soprattutto a quello che è uno sviluppo non solo
economico, ma, come dicevo prima, di unità sociale della Valle
d'Aosta. Sono dei fondi estremamente importanti, dei fondi che, se
usati bene, se usati soprattutto nello sviluppo intellettuale e
culturale della nostra società, avranno dei risultati estremamente
importanti. Grazie.
Presidente -
Grazie collega. La parola al collega
Roscio.
Roscio (ALPE) -
Grazie Presidente.
Un ringraziamento anche al collega Isabellon, che ha avuto la
pazienza di leggere la lunga relazione sul DL 56. Il DL 56 è un
disegno di legge sul quale noi di ALPE abbiamo cercato di lavorare
con l'intento di apportare modifiche, se possibile, positive e,
data la lunghezza anche della relazione, si comprende subito che è
un disegno di legge complesso, che tocca molte materie, che vanno
dall'agricoltura alla parte energetica, a tutta la parte delle
procedure autorizzative, VIA, ci sono ben 43 articoli che vanno a
modificare la legge regionale sull'energia,: la n. 26 del 2012,
quindi è qualcosa che ha un impatto notevole anche a livello
regionale, che ha richiesto, credo un po' per l'insistenza dei
gruppi di minoranza, approfondimenti in commissione che sono durati
alcune settimane e che forse oggi che arriviamo a votare questa
legge non sarebbero neanche bastati. Effettivamente ci siamo resi
conto che gli aspetti che venivano toccati erano così complessi che
forse altri approfondimenti sarebbero serviti, ma alcune cose
verranno poi magari discusse con l'ordine del giorno che è stato
depositato congiuntamente dal nostro gruppo, da quello dell'UVP e
dei 5 Stelle. Alcune cose derivano, com'è già stato detto, dal
recepimento di direttive europee e noi di ALPE abbiamo cercato di
lavorare soprattutto sulla parte energetica, cercando di portare
delle modifiche nel settore dell'energia e, purtroppo,
probabilmente su tante cose le nostre visioni non sono coincidenti.
Apprezziamo che l'Assessorato comunque abbia cercato di lavorare
con noi e abbia recepito almeno una piccola parte che riguarda
l'aver messo dentro al catasto, che è ancora in fase di
costruzione...l'inserimento di dati sui consumi reali, che era una
parte che noi di ALPE ritenevamo importante per poter fare delle
valutazioni, perché noi pensiamo che le valutazioni in tema di
pianificazione energetica, di scelte sull'energia debbano vedere
come base di partenza i dati sui consumi reali più che su dei
consumi in senso astratto, come possono essere altri indicatori.
Almeno su questo abbiamo trovato un punto di incontro,
l'emendamento è stato inserito nel disegno di legge, peccato che
sul resto non abbiamo trovato delle sintesi, quindi noi abbiamo
mantenuto le nostre idee e voi le vostre e comunque rimangono
sostanzialmente abbastanza diverse proprio come visione. Noi sulla
parte energetica siamo d'accordo sui principi che derivano dalla
norma europea, come si fa a non essere d'accordo quando si parla di
arrivare ad edifici a consumo quasi zero e anche ad adeguamenti per
quanto riguarda le ristrutturazioni? Purtroppo sugli edifici
esistenti c'è poco, noi avremmo voluto inserire qualcosa di più
incisivo anche sugli edifici esistenti per poter far ripartire
alcuni settori che adesso sono in crisi. Il nostro intento andava
in quella direzione, noi volevamo cercare di andare a risanare
edifici esistenti portando ad innalzare anche il livello
qualitativo di un certo tipo di edilizia che ad oggi soffre, con
questo disegno di legge ci sembra che debba soffrire ancora per
qualche anno prima che vengano adottate...che venga messo a regime
il catasto sull'energia. Non voglio farla lunga su questo, ma altre
cose che poi verranno discusse nell'ordine del giorno vedevano dei
principi che forse meritavano di essere accolti nel disegno di
legge: uno era quello sulla trasparenza e sulla partecipazione del
pubblico alla formazione delle decisioni per quanto riguarda gli
impianti per la produzione di energia. Ecco, questo forse era un
punto sul quale non ci si è soffermati abbastanza, ma che era
importante, nel senso che è importante che il pubblico possa avere
le informazioni prima che le decisioni siano assunte per poter
intervenire e partecipare alle decisioni, cosa che invece viene
meno con questo disegno di legge.
Un'altra cosa era la centralità del Consiglio rispetto alla
Giunta e quindi la necessità di lavorare con delle leggi piuttosto
che con delle delibere di Giunta, anche se le leggi sono più
complicate come iter, ma per quanto riguarda...non so? la parte sui
pesticidi oppure la parte, per esempio, sulle zone non idonee ad
accogliere impianti anche per la produzione di energia elettrica,
come, tra l'altro, devo dire, noi di ALPE abbiamo fatto delle
iniziative in passato, questa andava in un'altra direzione, noi
avremmo voluto che la base di partenza sulla quale andare a
discutere, ad operare fattivamente provenisse dal Consiglio
regionale, piuttosto che non dalla Giunta. Su questo, purtroppo,
non c'è stato né l'approfondimento, ma neanche, credo, la volontà
di voler andare in quella direzione. Devo dire quindi che abbiamo
tentato di portare un contributo, di cercare di migliorare e
speravamo che fosse...non so come dire...la volontà comune di
cercare di migliorare, anche perché le direttive europee dicono
chiaramente che quello che viene stabilito a livello europeo è il
livello minimo di recepimento, nulla vieta agli Stati membri, ma in
questo caso anche alla Regione, di recepire, ma di cercare di
spingere anche più avanti su questo. Noi avremmo gradito che ci
fosse stato uno sforzo ulteriore e probabilmente ci sarà modo di
discutere ancora su queste questioni, ma così stante le cose, pur
apprezzando alcuni sforzi che sono stati fatti, noi riteniamo che
non siano sufficienti, quindi ci asterremo su questo disegno di
legge. Grazie.
Presidente -
Ringrazio il collega Roscio anche per aver
anticipato la votazione del proprio gruppo. Altri colleghi? Allora
chiudiamo la discussione generale.
