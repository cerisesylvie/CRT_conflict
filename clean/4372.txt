Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 47 del 27 gennaio 1982 - Resoconto
OGGETTO N. 47/VII - PROVVEDIMENTI PER L'ASSEGNAZIONE DI
ALLOGGI A NUCLEI FAMILIARI COMPRENDENTI PORTATORI DI HANDICAPS -
(Interpellanza).
PRESIDENTE
:
Do lettura dell'interpellanza in
oggetto presentata dal Consigliere Minuzzo:
"Vista la mozione presentata in data 16 settembre 1981 e
discussa in Consiglio regionale il 29 settembre 1981 e approvata
all'unanimità;
Considerato che la delibera consiliare n. 442 impegnava la
Giunta regionale a portare alla ratifica del Consiglio regionale
entro 60 giorni opportuni provvedimenti che riservino una aliquota
degli alloggi di edilizia residenziale pubblica sovvenzionata a
nuclei familiari comprendenti portatori di handicaps;
Constatato che tale delibera non è stata ancora attuata;
INTERPELLA
il Presidente della Giunta regionale per
conoscere i motivi per i quali non è stata data esecuzione alla
delibera in oggetto e se non ritiene opportuno sottoporre al
Consiglio regionale quanto previsto dalla delibera n. 442''.
PRESIDENTE
:
La parola al Consigliere Minuzzo.
MINUZZO
(P.S.D.I.):
L'interpellanza mi sembra
abbastanza chiara ed è una dimostrazione lampante del fatto che la
Giunta assolutamente non tiene conto di quelle che sono le mozioni
approvate all'unanimità dal Consiglio regionale. Chiedo perciò
all'Assessore i motivi per i quali non è stata data esecuzione a
questa delibera e quando intende portare avanti la delibera n. 442
votata all'unanimità dal Consiglio regionale.
PRESIDENTE
:
Risponde l'Assessore ai Lavori
Pubblici Borbey, per delega del Presidente della Giunta.
BORBEY
(D.C.):
La Giunta non accetta le accuse del
Consigliere Minuzzo quando dice che è lampante che non si
mantengono le promesse! No, il termine dei 60 giorni è stato votato
all'unanimità, d'accordo, ma il Consigliere Minuzzo sa benissimo
che non c'è l'urgenza di questo provvedimento perchè non ci sono
prossime scadenze di assegnazioni di alloggi. La Giunta regionale
sta facendo predisporre il provvedimento dagli Uffici, entro 15
giorni il provvedimento passerà in Giunta e verrà consegnato alla
Presidenza del Consiglio entro una quindicina di giorni. Come ho
detto, però, non c'è urgenza: se ci fosse un'assegnazione nel breve
termine di un mese, allora il Consigliere Minuzzo avrebbe maggiori
motivazioni per accusarci della nostra inadempienza; ma questo
ritardo non porta senz'altro alcun danno.
PRESIDENTE
:
Il Consigliere Minuzzo intende
replicare? Ne ha facoltà.
MINUZZO
(P.S.D.I.):
Ringrazio l'Assessore Borbey e
spero che effettivamente - d'altra parte l'Assessore è uno che
mantiene nel limite del possibile la parola data - entro 15 giorni
sia data attuazione a questa delibera. Però mi permetto di far
rilevare all'Assessore Borbey che a mio avviso l'urgenza invece
sussiste, perchè ci sono le graduatorie da stilare e tutto quanto:
capisco che, se non è imminente l'assegnazione, è molto urgente
invece la stesura delle graduatorie per le assegnazioni future di
alloggi di edilizia residenziale pubblica sovvenzionata. Perciò,
ecco, un certo tipo di urgenza, comunque, c'è, anche se
l'assegnazione di fatto non avviene a breve termine.
Ringrazio quindi l'Assessore e lo prego vivamente di tener fede
agli impegni assunti.
PRESIDENTE
: Passiamo alla trattazione dell'oggetto
iscritto al n. 10 dell'ordine del giorno.
