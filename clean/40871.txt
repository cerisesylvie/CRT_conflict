Classificazione
ISTRUZIONE PUBBLICA
TRASPORTI E VIABILITÀ
Trasporti



Oggetto del Consiglio n. 177 del 17 ottobre 2018 - Resoconto
OGGETTO N. 177/XV - Interpellanza: "Problematiche riguardanti
l'affidabilità dei mezzi di trasporto per l'effettuazione di gite
scolastiche".
Fosson (Presidente) -
Punto 15 all'ordine del giorno, la
parola al consigliere Russo per l'illustrazione.
Russo (M5S) -
Gite a scuola e sicurezza: irregolare un
pullman su sei, multati in Italia 6.511 pullman in due anni.
L'ultimo in ordine di tempo a maggio 2018 è stato bloccato a Turano
Lodigiano in Lombardia: alle otto del mattino il conducente
dell'autobus aveva un tasso alcolemico di 1,79 grammi per litro di
sangue, era praticamente ubriaco. Per il codice della strada il
tasso deve essere zero, l'autista doveva accompagnare a Genova una
scolaresca di ottanta bambini. Ad aprile in provincia di Chieti i
poliziotti hanno fermato, prima della partenza, un bus con due
pneumatici completamente lisci e tre cinture di sicurezza rotte. A
Torino un pullman del 1996 con la revisione scaduta era stato
riverniciato e targato apposta per poter portare i bambini in gita.
E purtroppo non si tratta di tre casi isolati. Dal febbraio del
2016 al 31 maggio 2018 in Italia la Polizia stradale ha controllato
il 43 percento di pullman adibiti a trasporto scolastico: il 15
percento presentava irregolarità per pneumatici lisci, cinture di
sicurezza non funzionanti, fari guasti, estintori inefficienti e
uscite di sicurezza inagibili, eccesso di velocità e non rispetto
dei tempi guida/riposo per il conducente. In Italia più del 90
percento delle scuole d'infanzia, primarie e secondarie di primo
grado, e del 54 percento delle scuole secondarie di secondo grado
utilizzano il pullman per effettuare viaggi di istruzione; chi di
noi ha figli sa che questi dati sono assolutamente validi anche per
la Valle d'Aosta. Dal 2010 ad Aosta vi è stato un calo nelle
partecipazioni a queste gite del 13 percento in quanto i genitori
sono preoccupati per la sicurezza dei mezzi, hanno meno
disponibilità economiche e gli insegnanti sono sempre meno
disponibili ad accollarsi questa responsabilità.
Per organizzare questi viaggi, gli istituti scolastici si devono
orientare all'interno di norme, decreti, linee guida e bandi
conformi al codice degli appalti. Le procedure cambiano a seconda
degli importi, lo sappiamo: fino a 40 mila euro si può affidare
direttamente, dai 40 mila euro in su, ovvero nella maggior parte
dei casi, serve la procedura negoziata semplificata a cui vanno
invitate almeno cinque società. I bandi però sono spesso diversi
tra loro e le graduatorie sono stilate sommando i punteggi
assegnati alla categoria degli hotel e ai mezzi di trasporto.
Succede però che alcune graduatorie diano al prezzo una valutazione
molto più alta delle altre voci, tra cui la sicurezza del mezzo. La
gara poi si aggiudica con riserva fino a quando gli istituti non
ricevono tutta la trafila dei documenti, tra cui la regolarità
contributiva dell'impresa, l'assicurazione del mezzo e la
revisione. Sulla carta quindi è tutto perfetto, come sempre.
Evidenziato che le insegnanti, su sollecitazione dello stesso
MIUR, hanno la possibilità di segnalare il giorno della gita alla
Polizia stradale che il giorno stesso della gita, prima della
partenza, effettuerà il controllo dei mezzi, interpelliamo
l'Assessore competente per sapere: se s'intende richiedere ai
dirigenti scolastici di accertare con la massima diligenza
l'assoluta affidabilità delle agenzie di viaggio o della ditta di
autotrasporti a cui si affida il trasporto scolastico per la gita,
utilizzando non solo criteri di carattere economico ma anche
garanzie di sicurezza; se intende chiedere che le insegnanti
comunichino alla polizia stradale o ai carabinieri il giorno in cui
si effettuerà la gita, al fine di far loro effettuare il controllo
del pullman prima della partenza; se s'intende informare i genitori
tramite apposita comunicazione circa la prassi relativa alla scelta
del pullman per effettuare il viaggio d'istruzione.
Sappiamo che in alcuni casi succede che le insegnanti chiedano
alla polizia stradale di controllare i mezzi, chiediamo solo se
questa è una cosa sistematica e come avvengono le comunicazioni tra
insegnanti e la polizia stradale.
Presidente -
La parola all'assessore Sammaritani per la
risposta.
Sammaritani (LEGA VDA) -
Già l'interpellante nel fare
l'elenco di queste tristi vicende che hanno coinvolto i sistemi di
trasporto in occasione di gite scolastiche che si sono trasformate
a volte anche in tragedia, ha di fatto indicato che da noi non è
ancora successo, segno che i nostri servizi di trasporto
probabilmente sono di buona affidabilità e che comunque anche le
scuole, probabilmente da quando sono state diramate le norme di
comportamento, hanno sufficientemente vigilato e ancor prima con
attenzione scelto i contraenti ai quali affidare questi
trasporti.
In ogni caso, per entrare nel dettaglio delle risposte che sono
in parte anche, per come è strutturata l'interpellanza, delle sorte
di esortazioni a ben operare in questo senso, per quanto riguarda
la richiesta ai dirigenti scolastici di accertare con diligenza
l'affidabilità dei trasportatori diciamo che la nota del Ministero
dell'istruzione del 3 febbraio 2016, n. 674 concernente i viaggi
d'istruzione e le visite guidate è stata formalmente trasmessa
dalla Sovrintendenza agli studi ai dirigenti scolastici, quindi è
già stato fatto a suo tempo, ed era nel 2016. Vale la pena di
sottolineare che i viaggi d'istruzione e le visite guidate erano
già state oggetto di attenzione da parte del Ministero negli anni
precedenti, quando, prima dell'avvento dell'autonomia scolastica,
erano state impartite precise istruzioni nell'organizzazione delle
visite di istruzione sia sotto il profilo didattico che tecnico. Si
tratta di una circolare ministeriale del '92 addirittura. Pertanto
la nota del MIUR nel 2016 interviene a disciplinare una materia
significativa nel panorama delle attività scolastiche, la cui
gestione è stata lasciata per anni alla completa autonomia delle
scuole, a garanzia di maggiore sicurezza per l'immediatezza che c'è
nel rapporto. La finalità di tale provvedimento è quella
d'informare le scuole dell'importanza della consulenza e del
coinvolgimento del personale della Polizia stradale in primo luogo
attraverso l'invio da parte del dirigente scolastico di apposita
comunicazione alla sezione del capoluogo di provincia della
località in cui avrà inizio il viaggio per consentire di
organizzare i servizi di controllo. I dirigenti scolastici e gli
organizzatori sono invitati a porre attenzione, non solo nella fase
organizzativa ma anche durante il viaggio, su taluni aspetti
relativi alle scelte dell'azienda a cui affidare il servizio di
trasporto, verificando quindi l'idoneità e la condotta del
conducente, nel caso richiedendo la collaborazione e l'intervento
degli uffici della polizia stradale territorialmente competenti,
nonché l'idoneità del veicolo e le altre misure di sicurezza, tutte
illustrate in modo dettagliato nel
vademecum
allegato alla
nota del MIUR n. 674/2016 a cui abbiamo fatto più volte
riferimento, che è stato elaborato dalla Polizia stradale
nell'ambito delle iniziative previste dal protocollo d'intesa
siglato il 5 gennaio 2015 con il Ministero dell'interno.
Sul secondo punto, se s'intende chiedere che le insegnanti
comunichino alla polizia e ai carabinieri il giorno in cui si
effettuerà la gita per il controllo, in parte abbiamo già detto, ma
ribadiamo come competa al dirigente scolastico la richiesta di
controllo del pullman prima della partenza, è il dirigente
scolastico il legale rappresentante dell'istituzione scolastica a
ogni effetto di legge, è organo individuale, rappresenta
l'unitarietà dell'istituzione e assume ogni responsabilità
gestionale della stessa. L'attuale scenario normativo prevede che
il sistema di responsabilità a garanzia della sicurezza in
occasione dei viaggi d'istruzione e di visite guidate vede
coinvolti i docenti accompagnatori, su cui gravano gli obblighi di
vigilanza, l'agenzia/impresa che deve rilasciare la prevista
dichiarazione e garanzia nonché la documentazione comprovante il
possesso delle autorizzazioni e dei requisiti di sicurezza
contemplati dalle norme e poi il dirigente scolastico naturalmente
che è tenuto a vagliare attentamente le proposte contrattuali e la
sussistenza di tutti i previsti requisiti. È inteso che in presenza
di evidenti situazioni che possano compromettere la sicurezza della
circolazione o l'incolumità dei trasportati l'intervento degli
organi di polizia stradale deve essere richiesto da chi rileva la
problematica tramite i tradizionali numeri di emergenza, anche
perché sono circostanze che si possono verificare sul momento,
perché poniamo che l'autista si ubriachi durante il viaggio o prima
del ritorno, è evidente che è un'evenienza che non può essere
prevista da nessuno, se non da chi sta vigilando sul momento.
Per quanto concerne il terzo punto circa l'informativa ai
genitori, è naturalmente sempre il dirigente scolastico che svolge
l'attività negoziale necessaria all'attuazione del programma
annuale, adottando anche le procedure che garantiscano la
pubblicizzazione e la trasparenza a norma del decreto legislativo
n. 33/2013 attraverso il sito Internet della scuola. Il regolamento
regionale n. 3 del 4 dicembre 2001 attribuisce al dirigente
scolastico i poteri negoziali, fermo restando che per le situazioni
dei viaggi d'istruzione e visite guidate deve tenere conto dei
criteri definiti dal collegio dei docenti naturalmente in sede di
programmazione e dal consiglio di istituto, che conserva dopo
l'avvento dell'autonomia scolastica la sua prerogativa di definire
i criteri per la programmazione e l'attuazione delle attività
parascolastiche, interscolastiche, extrascolastiche, con
particolare riguardo alle visite guidate e ai viaggi d'istruzione.
È chiaramente poi sempre il consiglio d'istituto che fissa i
criteri generali dell'attività negoziale del dirigente.
Naturalmente posso tranquillamente concludere che non c'è alcuna
difficoltà a inviare una nuova nota aggiornata, un richiamo al
vademecum
che peraltro è già sufficientemente chiaro, ma
comunque, per scrupolo, possiamo farlo.
Presidente -
La parola alla consigliera Russo per la
replica.
Russo (M5S) -
Sono sinceramente contenta che questo sia
un tema di cui abbiamo già parlato e che sia un tema che è già ben
controllato. La questione secondo me è semplice, bisogna capire, al
di là di tutto quello che abbiamo detto, quanti controlli siano
stati effettivamente effettuati sul numero totale di gite, perché
questo potrebbe essere assolutamente un indicatore. Il controllo
c'è, l'impianto c'è, bisogna capire poi quanto questi controlli
effettivamente vengano effettuati.
Sono soddisfatta e forse anche un po' rassicurata del fatto che
questa segnalazione è stata una segnalazione che mi era venuta in
mente, ma diverse mamme mi avevano fatto presente com'erano i
pullman e qual era la situazione, quindi potrò riportare le cose
dette oggi e soprattutto credo che la sicurezza dei nostri ragazzi
sia un aspetto importantissimo e che sia ugualmente importante il
fatto che i dirigenti scolastici, la scuola, i genitori e la
polizia stradale vadano tutti nella stessa direzione: il controllo
di questi ragazzi che si muovono su strada per tantissimi
chilometri.
