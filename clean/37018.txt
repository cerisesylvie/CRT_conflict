Classificazione
ASSETTO DEL TERRITORIO
Espropriazione per pubblica utilità
SPORT E TEMPO LIBERO
Sport invernali



Oggetto del Consiglio n. 894 del 18 novembre 2014 - Resoconto
OGGETTO N. 894/XIV - Disegno di legge: "Modificazioni alla
legge regionale 17 marzo 1992, n. 9 (Norme in materia di esercizio
ad uso pubblico di piste di sci)".
Presidente
- La parola al collega Farcoz.
Farcoz (UV)
- Merci Président.
Il disegno di legge interviene sulla legge regionale 17 marzo
1992, n. 9:
"Norme in materia di esercizio ad uso pubblico
di piste da sci", al fine di disciplinare il procedimento per la
costituzione della servitù coattiva di pista ed altri aspetti della
materia. In particolare, disciplina la durata della servitù, le
facoltà che spettano al titolare della stessa, il diritto del
proprietario del fondo servente ad un'indennità determinata e la
possibilità di esproprio per la realizzazione delle opere
accessorie all'utilizzo delle piste. La legge nazionale 363 del
2003 aveva determinato che
"l'individuazione da parte delle
Regioni delle aree sciabili attrezzate equivale alla dichiarazione
di pubblica utilità, indifferibilità ed urgenza e rappresenta il
presupposto per la costituzione coattiva di servitù connesse alla
gestione di tali aree, previo pagamento della relativa indennità,
secondo quanto stabilito dalle Regioni"
. Con il recepimento
regionale (legge regionale 27 del 2004) è indicato che "la
classificazione delle piste di sci effettuata ai sensi
dell'articolo 3 della legge del 17 marzo del 1992, n. 9, equivale
ad ogni effetto all'individuazione delle aree sciabili attrezzate
di cui all'articolo 2 della legge 363 del 2003". Peraltro, sempre
nel 2004, è emanata la legge regionale 11 sugli espropri e servitù,
che prevede procedure specifiche per la costituzione in via
coattiva di servitù o espropri. I tre testi risultavano slegati e
di difficile applicazione.
Questo testo di disegno di legge soddisfa quindi l'esigenza di
armonizzare i testi normativi, introducendo i procedimenti
istruttori corretti. In particolare, la norma disciplina il
procedimento di costituzione coattiva di servitù di pista anche nei
casi di piste di sci già classificate ed utilizzate in base ad
accordi privatistici con il proprietario del fondo interessato,
allorquando l'accordo venga a mancare...venga a scadere.
Un altro aspetto che è disciplinato è quali facoltà siano
conferite dalla costituzione della servitù di pista, sinora mai
specificate se non nelle normative di altre Regioni o Province che
hanno già attuato appieno la legge nazionale 363 del 2003.
Il disegno di legge tiene anche conto delle esigenze dei
proprietari sia durante l'utilizzo delle piste sia al termine della
gestione, salvaguardando il più possibile l'uso dei fondi,
ipotizzando delle indennità di servitù e imponendo il ripristino
dei terreni dopo l'utilizzo. Inoltre, è tenuto in conto il
principio generale secondo il quale il proprietario del terreno
gravato dalla servitù non può in alcun modo impedire od ostacolare
l'uso della servitù, né compiere alcuna azione che tenda a
diminuirne l'esercizio o a renderlo più incomodo. Viceversa il
titolare della servitù non può fare innovazioni che rendano più
gravosa la condizione del fondo servente e deve consentire al
termine della stagione, per quanto è possibile, l'uso per cui esso
è destinato. La modalità di determinazione delle indennità è
demandata ad una deliberazione attuativa della Giunta regionale,
che dovrebbe individuare dei criteri tali da garantire la congruità
dei valori di indennità in funzione del contesto geografico e
turistico oltre che dell'uso del fondo.
Un aspetto innovativo è introdotto dall'articolo 5, che reca la
disciplina del procedimento di espropriazione delle aree necessarie
alla costruzione delle opere accessorie attinenti alla manutenzione
e alla funzionalità della pista, ancorché al di fuori del perimetro
della pista, nel caso in cui il soggetto interessato alla
classificazione non ne abbia la disponibilità. Il comma 7, inoltre,
disciplina il procedimento di espropriazione nei casi di piste da
sci già classificate. Per opere accessorie si intendono, ad
esempio, le sale di pompaggio, le cabine elettriche, i bacini di
accumulo delle acque, le strade di accesso, le opere di protezione
da frane, valanghe e inondazioni.
In conclusione il testo recepisce appieno le norme statali,
chiarendo aspetti ambigui e creando una base di lavoro utile ai
gestori delle piste, come ai proprietari, al fine di rendere
congrua la gestione delle aree sciabili, così importanti per
l'economia valdostana. Merci.
Presidente
- Grazie collega Farcoz. La parola al collega
Chatrian.
Chatrian (ALPE)
- Grazie.
Riteniamo necessario il fatto di aver voluto affrontare, anche
se un po' in ritardo, tale tema, soprattutto per armonizzare i
testi esistenti con le indicazioni che arrivano dal livello
nazionale e anche a seguito della nostra legge, che comunque è
datata, quindi è positivo il fatto che si vada ad armonizzare.
Faccio tre considerazioni in breve: la prima è che è positivo il
fatto che si vada ad armonizzare quelle che sono le indennità, a
nostro avviso...pregresse e soprattutto per il futuro, valutando la
congruità dei valori delle indennità in funzione del contesto
geografico e turistico e anche oltre all'uso del fondo. Penso che,
dato che comunque si va a modificare l'impianto
legislativo...coatto su certe operazioni, è giusto che ci sia un
giusto indennizzo e soprattutto un'armonizzazione dell'indennizzo,
ci risulta in commissione che fino ad oggi non sia così armonizzato
tra le varie società.
Il secondo passaggio, a nostro avviso, interessante è che tiene
conto delle esigenze dei proprietari sia durante l'utilizzo delle
piste, com'è stato detto dal collega Farcoz, sia al termine della
gestione, salvaguardando il più possibile l'uso dei fondi. A nostro
avviso, questo è un altro tema importante.
Terza considerazione: viene ridisciplinato, quindi viene
modificato dal punto di vista legislativo, quali facoltà siano
conferite dalla costituzione della servitù di pista sinora mai
specificate se non nella normativa di altre Regioni. Questo è un
fatto positivo e viene recepito all'interno del nostro impianto. A
nostro avviso, questi sono dunque dei punti di forza e soprattutto
vanno a dare delle risposte puntuali.
Ultima considerazione: si disciplina il procedimento per la
costituzione della servitù coattiva di pista in un altro aspetto
della materia, quindi la durata della servitù è importante, perché
anche su questo riteniamo necessario intervenire, le facoltà che
spettano al titolare della stessa, comunque da ribadire a livello
contrattuale tra il contraente e la parte che...il diritto del
proprietario del fondo servente...con un'indennità determinata come
dicevo prima, quindi si vanno a chiarire certe posizioni. Peccato
non aver emendato...su un articolo dove si declina, giustamente,
che è la Giunta che andrà ad inserire i criteri o che cosa...forse
un passaggio in commissione...però, se lo farete, senza andare a
modificare la legge, per noi è un passaggio in più per avere
maggiori informazioni, perché oltretutto nelle vallate laterali è
un dossier che si affronta sovente e, come voi sapete molto bene,
ad oggi non è stato armonizzato e ci sono delle problematiche e
delle criticità. Noi ci asterremo su questa legge, ma riteniamo
utile e necessario il lavoro che avete fatto e che, a nostro
avviso, è stato comunque ben fatto. Grazie.
Presidente
- Grazie collega Chatrian. Altri? La parola al
collega Donzel.
Donzel (PD-SIN.VDA) -
Grazie Presidente.
Nonostante l'ora tarda, questo provvedimento di legge è un
provvedimento molto importante in quanto, pur nell'ambito della
legislazione regionale, recepisce dei principi nazionali che erano
attesi per qualificare meglio il rapporto tra i proprietari dei
terreni e le società delle piste che utilizzano questi terreni.
Naturalmente è imprescindibile il ragionamento sull'importanza che
hanno le piste da sci nella nostra economia regionale, sul ruolo
straordinario che svolgono per il nostro turismo, ma io avevo
chiesto in commissione una premessa almeno nell'ambito della
relazione della legge che in qualche modo ammorbidisse quello che è
l'impianto normativo, perché qua comunque si parla di diritto ad
espropriare un bene e penso che in una società dove la proprietà
privata...mi fa un po' strano essere stato io a porre questo tema,
perché insomma vengo tacciato di comunismo a piè pari, ma noi
abbiamo il rispetto per la persona, per i valori, per i diritti di
questa società e quindi avevamo chiesto che anche nell'approccio a
questi temi ci fosse un certo ragionamento, se non altro come
premessa: uno, rispetto al tema applicativo, perché non passi così
a qualche dirigente di consiglio di amministrazione l'idea che
adesso può prendere, espropriare i beni...
(interruzione di un Consigliere, fuori microfono)
...no, lo dicevo in termini di atteggiamento, perché la legge è
molto esplicita in questo senso, e soprattutto avevo chiesto,
presente credo fosse anche l'Assessore, un ragionamento sul fatto
che noi abbiamo un
domaine skiable
straordinario, ampio, che
quindi ci volesse la qualificazione massima di questo
domaine
skiable
, senza andare soprattutto nelle aree che sono
periferiche, dove sappiamo che ormai non c'è più dove fai la pista
di sci, la riempi come niente fosse...una certa attenzione anche al
territorio e questo fosse detto in modo chiaro, che andiamo
soprattutto a fare questo disegno di legge per qualificare meglio
quei beni straordinari che già abbiamo, non nell'intenzione di
andare a fare piste da sci "chissà dove vai", che oggi non hanno
più quella redditività economica se non sono in comprensori
particolari e straordinari come quelli che già ci sono.
Mi dispiace che queste premesse non siano state colte e che
insomma ci si sia limitati a questo ragionamento, che sicuramente
renderà più chiara la procedura amministrativa e burocratica, ma io
spero che ci sia quella sensibilità, che comunque nella legge viene
riportata, di una capacità di trattativa privata che precede sempre
quel momento finale che poi è l'esproprio. Condivido anche il
concetto di chiarire bene quali sono i rapporti di servitù e
soprattutto anche la tempistica, è molto importante che qui venga
fuori la tempistica, che consente, una volta che magari alcune
parti di piste o anche strutture vengono abbandonate, la
possibilità di rientrare quanto più possibile nella proprietà
originaria. Da questo punto di vista, quindi ci sarà un'astensione
da parte del nostro gruppo.
Presidente
- Grazie collega Donzel. Altri? Se non ci sono
altri, chiudo la discussione generale. Per la dichiarazione di voto
non vedo nessuno...per la replica...credo che sia tutto chiaro,
quindi passiamo alla votazione dell'articolo 1. Prego i colleghi di
votare l'articolo 1. La votazione è chiusa.
Presenti: 33
Votanti: 17
Favorevoli: 17
Astenuti: 16 (Bertin, Bertschy, Certan, Chatrian, Cognetta,
Donzel, Fabbri, Ferrero, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Articolo 2. Stesso risultato. Articolo 3. Si vota però con
l'emendamento della IV Commissione, che è allegato al disegno di
legge che avete nelle vostre mani, quindi votiamo l'articolo 3
emendato. Stesso risultato? Stesso risultato. Articolo 4. Stesso
risultato. Articolo 5. Stesso risultato. Articolo 6. Stesso
risultato. L'articolo 7 lo dobbiamo mettere in votazione, se
l'articolo 7 non ha 18 voti, non possiamo dichiarare la
dichiarazione d'urgenza, quindi io lo metto in votazione...
(interruzione di un Consigliere, fuori microfono)
...il fatto è che il collega Isabellon ha avuto...allora votiamo
l'articolo 7 per dichiarazione d'urgenza. Grazie colleghi. La
votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Metto in votazione il testo nel suo complesso. I colleghi sono
pregati di votare. La votazione è chiusa.
Presenti: 33
Votanti: 17
Favorevoli: 17
Astenuti: 16 (Bertin, Bertschy, Certan, Chatrian, Cognetta,
Donzel, Fabbri, Ferrero, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Passiamo ora ad analizzare gli ultimi due punti che sono le due
risoluzioni che sono state iscritte dall'aula, la prima risoluzione
è il punto 33.03.
