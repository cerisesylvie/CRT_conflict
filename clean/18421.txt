Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 1527 del 27 settembre 2000 - Resoconto
OGGETTO N. 1527/XI Caccia al cervo in alcune oasi protette.
(Interpellanza)
Interpellanza Premesso che:
- il calendario venatorio 2000/2001 apre per la prima volta la
caccia in sei delle venti oasi protette, le più estese e le più
faunisticamente popolate;
- nelle aree a caccia specifica (ex oasi di protezione) la
caccia risulta facilitata dall’alta densità della
fauna presente rispetto al territorio libero;
- la caccia al cervo da quest’anno non è più
accompagnata;
il sottoscritto Consigliere regionale
Interpella
l’Assessore all’agricoltura e
risorse naturali per sapere:
1) quali sono le valutazioni che hanno comportato, relativamente
alla caccia al camoscio nelle ACS, il diritto per il cacciatore di
abbattere insieme alla madre anche il piccolo
dell’anno, che è vietato sul territorio libero,
conseguendo tra l’altro soltanto 70 punti, anziché i
100 previsti nella generalità;
2) come è possibile relativamente alla caccia al cervo
distinguere tra le tolleranze previste dal calendario venatorio e
gli errori volontari, essendo stato abolito
l’accompagnamento praticato sino allo scorso
anno;
3) se le tolleranze anzidette nella caccia al cervo, la
previsione contenuta nel piano faunistico di un abbattimento sino
al 50% della specie e la mancata differenziazione di punteggio -
presente per camoscio e capriolo - a seconda che si abbatta un
maschio, una femmina o un piccolo, sottendono una volontà tesa a
cancellare la presenza di tale ungulato dal territorio
valdostano.
F.to: Frassy
Presidente
La parola al Consigliere Frassy.
Frassy (FI)
Penso che di caccia se ne sia parlato molto
prima che la caccia iniziasse e ho la sensazione che se ne parlerà
ancora per altrettanto tempo a caccia iniziata o forse a caccia
chiusa.
Quando abbiamo predisposto questa interpellanza il TAR non si
era ancora pronunciato sulla sospensiva e devo anche dire che
l'Assessore ha avuto un ruolo un po' difficile in questa vicenda
perché nel tentativo della mediazione politica alla fine penso che
abbia scontentato un po' tutti: ha scontentato gli ambientalisti,
ha scontentato gli ecologisti, ha scontentato anche i cacciatori o
perlomeno alcuni settori dei cacciatori e qualcuno mi suggerisce
forse anche gli animali. Questa è a verificare.
Nell'interpellanza ci soffermiamo su due aspetti che riguardano
e il camoscio e il cervo anche se nel riassunto dell'interpellanza
si fa riferimento esclusivamente al cervo.
Ci rendiamo conto che l'argomento può peccare di tecnicismo, ma
su questo argomento, al di là di quelle che sono le divagazioni
generali e politiche, bisogna scendere poi nel dettaglio.
Devo anche dire all'Assessore che questa interpellanza è frutto
di un confronto che il nostro movimento ha avuto non con l'anima
ambientalista, ma con il partito dei cacciatori e questo vuol dire
che le domande che esprimiamo in questa interpellanza nascono nella
categoria che è la più interessata a premere il grilletto.
Abbiamo visto che è stata aperta, per la prima volta, perlomeno
rispetto alle abitudini più recenti, la caccia nelle oasi protette.
Mi si dirà che sono solo 6 delle 20 oasi, ma è altrettanto vero che
in esse vi si trova oltre il 50% della popolazione faunistica e del
territorio protetto.
La cosa che ci lascia perplessi, al di là della valutazione di
andare ad aprire la caccia in queste oasi, sono i meccanismi che
vengono praticati nelle ex oasi, ora chiamate aree a caccia
specifica (ACS) rispetto alla caccia sul cosiddetto "territorio
libero".
Abbiamo riscontrato come il calendario venatorio, adottato con
provvedimento di Giunta e stoppato dalle note vicende del ricorso
amministrativo, preveda delle facilitazioni in territori dove la
caccia di per sé dovrebbe essere già facilitata perché nelle oasi o
in quelle che erano almeno oasi protette si presume che ci sia una
maggiore concentrazione di fauna, si presume che la fauna abbia una
minore consapevolezza, se si può parlare di consapevolezza in
questo senso, proprio per l'abitudine a non essere impallinata.
Diventa difficile da capire come mai nelle oasi ci sia il
diritto per quanto riguarda la caccia al camoscio, che direi che
più che un diritto sembra essere quasi un dovere, di abbattere
anche il piccolo dell'anno, mentre invece sul territorio libero c'è
un divieto espresso e sanzionato nell'abbattere il piccolo
dell'anno.
Se queste possono essere, forse, motivazioni tecniche vogliamo
capire quali siano. È certo però che l'immagine che ne esce
sicuramente non è positiva e facilmente comprensibile; per certi
versi fa a pugni con quel famoso manifesto che l'Assessorato aveva
prodotto anni fa del piccolo capriolo, che usciva dalla foresta e
che, proprio per le fattezze di cucciolo, trasmetteva un messaggio
di fiducia e di benevolenza.
Devo dire che c'è stato un impatto negativo anche sull'opinione
pubblica di questa possibilità di abbattere la madre o il piccolo
nelle oasi protette.
Non solo, il punteggio, che è un punteggio di saturazione del
carnet, anziché prevedere i 100 punti della generalità in questo
caso prevede soltanto 70 punti. In un territorio dove dovrebbe
essere più facile la caccia si consente di cacciare madre e
piccolo, cosa vietata sul territorio libero, e in più, anziché
saturare il punteggio del carnet, si lascia ancora ulteriore spazio
per l'attività venatoria in quanto l'animale con il piccolo vale
solo 70 punti, anziché i 100 che vale l'animale senza piccolo sul
territorio libero.
Passando al cervo, non possiamo non notare come alcune delle
innovazioni di quest'anno siano quanto meno foriere di dubbi sui
risultati. Innanzitutto la caccia al cervo, nei sei anni in cui
esiste la caccia a questo animale, è sempre stata accompagnata in
Valle d'Aosta, da quest'anno invece non è più accompagnata; fra
l'altro non è nemmeno accompagnata la caccia nelle ACS; perché
allora normalmente nelle riserve private la caccia è sempre
accompagnata?
Qual è la preoccupazione che esprimiamo? Da dati statistici, in
possesso anche dell'Assessore, risulta che la caccia al cervo è
particolarmente difficile per quanto riguarda la concretizzazione
dell'abbattimento del capo. Molte volte il capo viene colpito, ma
il cacciatore non se ne rende conto e, fuggendo l'animale, ne
potrebbe andare a cercare un altro, mentre l'animale ferito andrà
incontro a morte certa.
Un'altra questione riguarda i calibri: c'è una disquisizione in
ambiente venatorio se il calibro indicato nel calendario, che
peraltro è il calibro che è sempre stato utilizzato, sia un calibro
sufficiente o insufficiente ai fini della certezza
dell'abbattimento per evitare inutili ferimenti.
Pertanto il fatto che la caccia al cervo non sia accompagnata ci
lascia dire che sarà probabile che si verifichino situazioni di
animali feriti vaganti.
Non solo, tutto questo ci fa porre la domanda su quale sia alla
fine il criterio fra la tolleranza e l'errore visto che la caccia
al cervo avviene sulla base del capo assegnato in base a una
griglia contenuta nel calendario venatorio.
Ora, essendoci una tolleranza all'interno delle categorie
assegnate, è evidente che molte volte questa tolleranza può essere
il frutto di un errore volontario in quanto la tolleranza
normalmente comporta un capo più appetibile e uno meno appetibile:
pertanto è probabile che il cacciatore, in preda a passione
venatoria, si faccia prendere dall'errore volontario di cercare il
capo più appetibile, tralasciando quello meno appetibile in quanto
all'interno di questa griglia c'è comunque la possibilità di una
tolleranza perciò abbiamo la preoccupazione che la tolleranza alla
fine diventerà la regola.
L'ultima domanda può essere forse provocatoria, ma riassume la
situazione che ho cercato di illustrare nell'interpellanza. Abbiamo
constatato che il piano faunistico prevede l'abbattimento sino al
50 percento del cervo, non c'è più la caccia accompagnata al cervo,
non c'è più la mancata differenziazione di punteggio, c'è la
tolleranza; non vorremmo che ci fossero delle scelte di politica
venatoria, che peraltro sarebbe bene capire, che vogliono portare
se non all'estinzione quanto meno a un forte ridimensionamento di
questo animale in considerazione forse anche dei problemi che crea
all'agricoltura.
Su queste domande, che riteniamo essere precise, vorremmo delle
risposte altrettanto precise.
Si dà atto che, dalle ore 18,33, presiede il Vicepresidente
Viérin Marco.
Presidente
La parola all'Assessore all'agricoltura e
risorse naturali, Perrin.
Perrin (UV)
La caccia specifica segna il passaggio da una
caccia non pianificata alla cosiddetta "caccia programmata" con la
quale si intende il prelievo di un ben determinato capo ad opera di
un cacciatore altrettanto ben definito. Al cacciatore viene
assegnata una fascetta personale che dovrà poi apporre sull'animale
abbattuto.
Caccia programmata significa anche la realizzazione di un piano
di prelievo che riguardi tutte le classi di età della popolazione,
ivi compresa quella delle femmine con capretti per la quale i testi
prevedono un prelievo che può arrivare fino al 10 percento della
popolazione censita, quindi l'abbattimento del capretto è
possibile, non obbligatorio, solo congiuntamente alla femmina, ciò
perché l'abbattimento della femmina avrebbe come conseguenza la
presenza di un capretto orfano sul territorio e che avrebbe delle
probabilità di sopravvivenza molto ridotte.
Il prelievo delle femmine rientra come elemento indispensabile
nella gestione di una popolazione e questo al fine di non creare
squilibri di "sex ratio" e conseguente destrutturazione della
popolazione.
Nelle aree a caccia specifica è possibile il prelievo anche del
capretto, trattandosi di popolazione con buone presenze, dove è
possibile e consigliabile attuare la caccia di selezione, quindi
prelievi mirati per sesso e classi di età, mentre sul territorio
libero non si raggiungono delle densità tali da consigliare il
prelievo di eventuali capretti trattandosi di popolazioni meno
strutturate perché sul territorio libero molto spesso troviamo
animali singoli che sono poi in gran parte fuoriusciti dalle vicine
oasi.
Questa è la motivazione fondamentale della differenza, cioè
nelle aree a caccia specifica si attua la caccia programmata, sul
territorio libero non si attua la caccia programmata.
Per quanto concerne il discorso delle tolleranze, il Consigliere
Frassy giustamente notava che, per quanto riguarda la caccia al
cervo, fino all'anno scorso questa era fatta con accompagnamento; a
questo proposito voglio sottolineare che in questi anni sono stati
fatti numerosi corsi ai cacciatori proprio per la caccia al cervo,
quindi si è ritenuto che sia arrivato anche il momento di
responsabilizzare il cacciatore che si è preparato a questo tipo di
caccia che è senz'altro difficile.
Sono previste delle tolleranze relativamente al cervo che sono
state redatte tenendo conto soprattutto della biologia e della
morfologia della specie.
Nella prima e nella quinta tolleranza l'eventuale abbattimento
di un piccolo dell'anno al posto di una femmina e di un maschio non
coronato al posto di un maschio coronato comporta per il cacciatore
il prelievo di un capo meno pregiato, mentre non comporta nessun
danno alla struttura e alla dinamica della popolazione.
Ecco perché non c'è penalizzazione, il cacciatore è già
penalizzato nel prelievo di un capo che è comunque un capo meno
pregiato.
La seconda tolleranza, ossia l'eventuale prelievo di una femmina
di uno o due anni in luogo del piccolo dell'anno, trova spiegazione
nella biologia e morfologia della specie; infatti entrambi i capi
non portano palchi e spesso gli animali dell'anno raggiungono
sviluppi corporei notevoli anche pari a quello di alcune femmine di
uno o due anni. Il loro riconoscimento sicuro può quindi avvenire
solo post mortem.
La terza tolleranza è prevista solo nel caso in cui il maschio
di due anni, prelevabile al posto del fusone (che è il maschio di
un anno) presenti un palco con stanghe semplici ossia con una sola
punta, caratteristica tipica del fusone, ma che può verificarsi
anche in soggetti di due anni. Anche qui il riconoscimento sicuro
dell'età può avvenire solo dall'esame della dentatura, quindi ad
abbattimento avvenuto.
Diciamo che le tolleranze sono dovute a dei motivi di natura
tecnica e biologica. Faccio notare comunque che i criteri di
tolleranza trovano già applicazione in altre realtà italiane, dove
normalmente si applica la caccia di selezione. Abbiamo acquisito
dei regolamenti di diversi altri comparti di caccia dove si
prevedono queste tolleranze.
Per rispondere al punto 3, formulato forse davvero in forma un
po' provocatoria, credo che si debba analizzare la nuova realtà con
cui si confronta lo sviluppo della fauna selvatica; infatti la
diminuzione dell'utilizzazione delle foreste e dei pascoli ha
mutato negli ultimi decenni le caratteristiche della copertura
vegetale montana favorendo lo sviluppo di nuovi popolamenti
forestali e di folti strati arbustivi.
Queste nuove condizioni vegetazionali, unite all'abbandono della
montagna da parte delle popolazioni rurali, hanno favorito la
ripresa demografica del cervo e del capriolo e la ricolonizzazione
da parte del camoscio di zone altimetricamente più basse e con
presenza di boschi.
Quindi i danni più gravi causati da questa specie, soprattutto
dal cervo e in parte anche dal capriolo, si verificano laddove le
densità faunistiche sono superiori alle capacità portanti degli
ecosistemi forestali.
È notorio poi che la specie, soprattutto in primavera e in
autunno, si riversa sulle praterie creando notevoli danni alle
colture foraggiere.
Quindi in presenza di elevate densità faunistiche in condizioni
ambientali sfavorevoli, si può arrivare all'eliminazione di alcune
specie vegetali o addirittura alla completa distruzione della
rinnovazione forestale. In questi casi il conseguente degrado delle
foreste non si ripercuote solo sul prodotto della foresta, ma anche
sulla stessa riserva faunistica perché è un sito ecologico di
insieme. Anche qui abbiamo dei dati.
Abbiamo fornito fra l'altro all'Università di Torino uno studio
sull'impatto della popolazione, soprattutto quella dei cervi, nella
zona di Flassin e vallate limitrofe, e abbiamo dei dati che ci
indicano dei gravi danni alla superficie alberata dei boschi. Ecco
perché c'è questa inversione di tendenza.
Quindi la caccia agli ungulati, basata su programmi di
abbattimento selettivo correttamente definiti, costituisce il solo
strumento di mantenimento di popolazioni faunistiche sane e ben
strutturate in relazione alle potenzialità dell'ambiente; perché
questi animali in questo momento non hanno altri nemici, cioè c'è
solo l'uomo con la caccia di selezione che può andare a regolarne
l'equilibrio.
Il piano di abbattimento, definito annualmente in base alla
reale consistenza e alla struttura della popolazione faunistica,
sia come rapporto fra i sessi che fra le diverse classi di età,
deve tendere al raggiungimento in tempi prefissati della densità
ottimale, quindi prelevando una percentuale uguale, inferiore o
superiore all'incremento di crescita annuo della popolazione.
Questo incremento è chiaramente inteso come risultato tra tasso di
natalità e tasso di mortalità della specie.
Quindi l'esponenziale boom demografico degli ungulati selvatici,
verificatisi in montagna in questi ultimi anni e interessante
soprattutto le popolazioni di cervidi, obbliga a compiere
un'importante inversione di tendenza: se fino a qualche anno fa
infatti la preoccupazione e il fine erano il perseguimento di una
gestione faunistica improntata ad assicurare l'incremento della
fauna selvatica, attualmente quasi ovunque la necessità è al
contrario quella di contenere il numero di ungulati in foresta.
Concludendo, la specie cervo rappresenta una risorsa importante
nel contesto della fauna selvatica, non è pertanto assolutamente
auspicabile una sua eliminazione anche se ho capito la
provocazione. La gestione di questa popolazione comunque dovrà
tendere al raggiungimento di una densità ottimale della specie che
sia compatibile con la salvaguardia del bosco e con le colture
agricole.
Presidente
La parola al Consigliere Frassy.
Frassy (FI)
Ho ascoltato le risposte dell'Assessore,
risposte tecniche anche perché non poteva essere diversamente sulla
materia.
Devo peraltro dire che rimangono delle perplessità. Su alcuni
aspetti sollevati nella nostra interpellanza la risposta può essere
convincente, e mi riferisco all'analisi fatta sul punto 2 per
quanto riguarda le tolleranze, ossia sostenendo che il capo
assegnato ha una tolleranza su un capo di minor pregio perciò in
conclusione la tolleranza è a svantaggio del cacciatore, prendiamo
atto dell'accorgimento e di questa valutazione tecnica. Sul punto 1
e sul punto 3 esprimiamo, invece, perplessità per la filosofia che
ha accompagnato la risposta dell'Assessore.
In particolare riteniamo che l'affermare che l'abbattimento del
piccolo sia necessario per evitare l'orfano, mi sembra che rasenti
il cinismo, tenendo conto che il medesimo ragionamento dovrebbe
valere sul territorio libero perché a maggior ragione il problema
del piccolo esiste sul territorio libero, ma con una differenza:
che sul territorio libero non si può abbattere la madre con il
piccolo.
Perché è poi questa la scriminante fra le due impostazioni di
caccia. Rimaniamo comunque perplessi sul fatto che nelle ACS si
possa abbattere il piccolo per non lasciarlo orfano, sarebbe stato
sufficiente impedire l'abbattimento della madre come sul territorio
libero.
Sul terzo punto invece la nostra preoccupazione è ancora
maggiore per il tetto di abbattimento del cervo, che ammonta a 210
capi. I 210 capi per deduzione logica dovrebbero riferirsi a quel
50 percento del piano faunistico, ipotizzando un patrimonio
faunistico di 420 unità. Noi ipotizziamo in questa stagione
venatoria l'abbattimento del 50 percento motivato con il fatto che
si è avuto un eccesso della popolazione dei cervidi rispetto
all'ambiente, c'è una sovrappopolazione.
Ora se questo ragionamento è confermato da una serie di dati che
l'Assessore ha, mi domando cosa accadrà il prossimo anno.
Il prossimo anno o andiamo ad abbattere tutti i nati dell'anno,
che non so quanti possano essere, altrimenti c'è il rischio che la
caccia al cervo del prossimo anno inizi a imboccare quella strada
superata la quale c'è il rischio di estinzione della specie sul
territorio valdostano.
Perciò dicevo in premessa di illustrazione dell'interpellanza
che di caccia se n'è parlato molto prima ancora che la caccia
partisse; penso che se ne parlerà altrettanto dopo, ma la domanda
che anticipiamo oggi, ma che poi andremo a formulare all'Assessore
sarà proprio di capire qual è l'equilibrio ottimale che viene
individuato nella specie del cervo e quali sono le previsioni per
gli anni a venire perché o gli anni futuri saranno gli anni in cui
la caccia al cervo verrà ridimensionata o nuovamente chiusa o
saranno anni che potrebbero portare alla minaccia di estinzione di
questa specie.
Questa preoccupazione mi sembra che alla fine non sia stata
fugata proprio per il meccanismo messo in atto.
Perciò con questa preoccupazione confermiamo in parte le
perplessità espresse nel corso dell'illustrazione
dell'interpellanza.
