Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 693 del 23 giugno 1999 - Resoconto
SÉANCE DU 23 JUIN 1999 (MATIN)
OGGETTO N. 693/XI Notizie in merito allo "Stage di formazione
per la realizzazione di animali transgenici" organizzato dalla
Fondazione per le biotecnologie di Torino. (Interrogazione)
Interrogazione Avendo appreso che nel programma della Fondazione
per le Biotecnologie di Torino è presente anche uno "Stage di
formazione per la realizzazione di animali transgenici";
Ricordato che la Regione Valle d'Aosta, con legge regionale 9
luglio 1990 n. 45, sostiene tale Fondazione con un contributo annuo
di 100 milioni;
Ricordato altresì che un membro del Consiglio di Amministrazione
di tale Fondazione è nominato dalla Giunta regionale;
Considerando che tutta la materia relativa alla manipolazione
genetica è di estrema delicatezza, dato che può dar luogo a
esperimenti dall'esito per lo meno dubbio sul piano etico;
I sottoscritti Consiglieri regionali
Interrogano la Giunta per sapere:
1) quali sono le finalità della Fondazione ed in particolare
quali gli obiettivi dello "Stage di formazione per la realizzazione
di animali transgenici";
2) quali indicazioni circa l'impostazione del programma di
attività della Fondazione sono formulate da parte della
Regione.
F.to: Squarzino Secondina - Curtaz
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Le finalità della Fondazione per le biotecnologie
sono indicate nello statuto di costituzione approvato con legge
regionale 9 luglio 1990, n. 45, precisamente: educazione
sull'importanza delle biotecnologie, supporto all'attività di
docenza dell'Università del Politecnico di Torino, informazione al
pubblico sul significato delle biotecnologie in riferimento alle
problematiche che possono essere affrontate e risolte, training di
ricerca rivolti a piccoli gruppi di studenti che ricevono una
formazione specifica e pratica in tema di biotecnologie e loro
applicazione.
L'obiettivo dello "stage" in oggetto, rivolto ad un piccolo
gruppo, una decina di ricercatori e tecnici a livello
universitario, è quello di fornire strumenti operativi per la
realizzazione di topi transgenici. Gli animali transgenici sono
animali nati da una cellula uovo fecondata, non clonata, in cui è
stato inserito un gene proveniente da un'altra specie allo scopo di
modificarne le caratteristiche e far loro sviluppare capacità che
non avrebbero mai potuto acquisire spontaneamente.
La storia della transgenesi animale ha inizio all'incirca nel
1982 con la produzione dei primi topi transgenici, ma negli ultimi
due anni il processo tecnologico ha portato questo tema alla
ribalta delle cronache anche a causa del potenziale interesse
economico che questi animali geneticamente modificati, considerati
come laboratori viventi per la produzione di proteine per la
maggior parte d'interesse farmacologico, hanno dimostrato.
Il trasferimento delle conoscenze scientifiche al campo della
produzione in questo settore è estremamente rapido e quindi anche
la circolazione delle informazioni ai tecnici di settore deve
obbligatoriamente rispettare questi tempi.
L'obiettivo dello "stage" è quello di esporre ai ricercatori
questa tecnologia ed evidenziare che prima di progettare
un'attività di questo genere si devono mettere a fuoco molte
variabili. Allo stesso tempo è necessario che i ricercatori
sappiano nel dettaglio quali sono i requisiti richiesti per poter
affrontare questo tipo di tecnologia. Si darà ai corsisti un quadro
generale della tecnologia con esempi applicativi specifici per gli
animali geneticamente modificati che da tempo vengono utilizzati
per le ricerche di biologia di base e che hanno portato
all'approfondimento degli studi sul meccanismo dei geni.
Il corso è aperto, come ho detto, ad un numero limitato di
studenti; alla fine del corso gli studenti avranno acquisito una
visione generale, sufficiente per interpretare i dati della
letteratura ottenuti con questa tecnologia e per poter interagire
con i pochi centri specializzati che fanno questo tipo di lavoro.
Saranno messe in evidenza particolare tutte le norme di legge
europee e italiane che devono essere seguite per poter attuare
questa sperimentazione.
Per quanto riguarda la seconda istanza, la Regione Valle
d'Aosta, in qualità di socio fondatore della Fondazione per le
biotecnologie, propone annualmente alcuni programmi d'interesse
regionale. Per il 1999 sono stati proposti due argomenti operativi:
la preservazione con metodiche biotecnologiche dei beni artistici,
corso in programma dall'11 al 15 ottobre organizzato dal Dott.
Lorenzo Appolonia, e un corso pratico sulle metodiche
biotecnologiche in campo diagnostico medico, organizzato dal Dott.
Piergiorgio Montanera.
Numerose altre iniziative sono messe in atto ogni anno e
rivestono interessi particolari per la nostra Regione, in
particolare nel campo dell'agricoltura per la quale c'è un
programma apposito per il 1999.
Nell'ultimo consiglio di amministrazione, riunitosi in data 18
giugno, è stata approvata l'istituzione di una segreteria in Valle
d'Aosta proprio al fine di poter dare maggiore visibilità e
trasparenza ai programmi e alle attività della fondazione. Inoltre
è stato deciso di tenere nella nostra Regione una o più conferenze
al fine di dibattere le problematiche connesse alle biotecnologie.
Tutta l'attività della fondazione viene effettuata nel pieno
rispetto della normativa vigente in materia con particolare
riguardo agli aspetti etici delle biotecnologie.
A questo proposito comunque il Presidente della Giunta con una
lettera ha interessato i due rappresentanti all'interno del
Consiglio di amministrazione per la Valle d'Aosta, il Dott. Ercole
Bruno Martinet e il Dott. Piergiorgio Montanera, per avere
informazioni più precise. Do lettura della lettera del Presidente
della Giunta in data 18 giugno:
"Con lettera aperta in data 11 maggio 1999, che si unisce in
copia per debita informazione, è stata rappresentata da parte di
diverse associazioni di protezione ambientale del Piemonte,
preoccupazione per alcune tematiche che saranno oggetto di
trattazioni, di convegni e seminari organizzati nel corso del
corrente anno dalla Fondazione per le biotecnologie. In
particolare, gli esponenti nell'esprimere perplessità su singole
iniziative, lamentano una carenza generale d'informazione
sull'attività svolta dalla fondazione riguardante questioni assai
complesse e non ancora pienamente conosciute e valutabili. In
relazione a quanto sopra, sarà cura delle SS.LL., in qualità di
rappresentanti della Regione autonoma Valle d'Aosta in seno
all'organo di amministrazione della Fondazione per le
biotecnologie, voler attivarsi per la parte di competenza per far
conoscere meglio l'attività della fondazione stessa e per far sì
che le diverse iniziative si attengano a criteri di correttezza e
sicurezza. Si rimane pertanto in attesa di cortesi assicurazioni in
merito unitamente alle proprie valutazioni sulle questioni
sollevate. Si ricordano infine gli specifici adempimenti:
trasmissione della relazione annuale alla Regione, espletamento del
proprio mandato conformemente all'indirizzo politico amministrativo
della Regione stessa, ricadenti in capo ai rappresentanti della
Regione in società e in enti, ai sensi dell'articolo 13 della legge
regionale 11/97".
Aggiungo che maggiori e più dettagliate informazioni
sull'attività passata, presente e futura della fondazione possono
essere tratte dal sito Internet specifico all'indirizzo che
tralascio, mentre informazioni particolari possono essere richieste
anche via e-mail all'indirizzo che tralascio.
Concludo dicendo che seguiamo con molta attenzione l'attività e,
come dice la lettera del Presidente della Giunta, ci attiveremo se
l'attività stessa andrà oltre al "petitum", se così possiamo
dire.
Président La parole à la Conseillère Squarzino Secondina.
Squarzino (PVA-cU) È la stessa lettera a cui il Presidente ha
risposto che ha suggerito la nostra interrogazione, nel senso che
sono state sollevate una serie di questioni, di dubbi, di
perplessità e ringrazio il Presidente della Giunta per aver
risposto immediatamente a questa sollecitazione e per aver colto la
pregnanza dei problemi di cui stiamo trattando.
Tutti siamo consapevoli come manipolare piante, animali, parti
del corpo umano - non è questo il caso - diventi estremamente
pericoloso perché così facendo si entra nel patrimonio genetico
dell'umanità intera, diciamo degli esseri viventi, e soprattutto
perché non sappiamo quali sono ancora i rischi per la salute ad
oggi imprevedibili. Non si sa quali sono gli effetti delle
modificazioni genetiche nel tempo e nello spazio, fra l'altro c'è
anche il problema che il singolo cittadino non è neanche tutelato
rispetto ad eventuali conseguenze di questi interventi modificativi
del DNA di pianti ed animali, quindi non potrà mai un domani
chiedere i danni che potranno derivare da questi nuovi organismi di
cui oggi nessuno risponde perché non è possibile risalire alle
responsabilità.
Lei sottolineava che tutto avviene nell'ambito della
legislazione europea e italiana; vorrei ricordare che proprio su
questo punto c'è un forte contrasto fra il punto di vista
dell'Italia e il punto di vista europeo in quanto la direttiva
europea, che riguarda addirittura il brevetto di queste nuove
produzioni genetiche, non è stata approvata dall'Italia e fra
l'altro si tratta di una direttiva europea che è già stata
presentata tre anni fa, ed è stata bocciata dal Parlamento; dopo
tre anni è stata riproposta ed è stata votata e questo è avvenuto
perché, come diceva il Presidente che relazionava su questa
direttiva, ci sono state delle pressioni fortissime di "lobbies"
europee. E come ricordava l'Assessore prima, qui ci sono degli
interessi economici micidiali talmente forti da superare quelle che
sono a volte le perplessità di carattere etico. Per questo bisogna
fare estremamente attenzione a questo problema, in questo caso si
tratta di ratti per laboratorio, ma non si sa bene come vengono
utilizzati.
Prendo atto con favore dell'altro impegno dell'Assessore, a nome
di questa fondazione, che è quello di procedere ad un'informazione
più accurata e capillare perché è vero che bisogna fare i corsi
relativi ad alcune specifiche professioni, dalla professione del
medico alla professione dell'architetto o dell'agricoltore, ma c'è
a monte un elemento molto più forte che è l'informazione; ricordava
l'Assessore che due delle tre grandi finalità della fondazione
riguardano l'informazione.
Per cui prendo atto della risposta e chiedo che quest'impegno
sull'informazione su queste tematiche così delicate ed importanti
sia tradotto in iniziative concrete nella nostra Regione.
