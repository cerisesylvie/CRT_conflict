Classificazione
ASSISTENZA SANITARIA E OSPEDALIERA



Oggetto del Consiglio n. 3721 del 19 giugno 2024 - Resoconto
OGGETTO N. 3721/XVI - Interrogazione: "Ripercussioni sul
sistema sanitario regionale a seguito dell'applicazione della nuova
normativa sulle liste di attesa".
Bertin (Presidente) -
Riprendiamo con i lavori. Come
anticipato e come deciso dalla Conferenza Capigruppo di ieri, si
anticipano i punti dal 14 al 19 riguardanti l'Assessorato alla
sanità. Pertanto iniziamo con il punto n. 14.
Risponde l'assessore Marzi.
Marzi (SA) -
Domanda n. 1: "Conoscere quali impegni
comporterà per il sistema sanitario regionale l'applicazione della
nuova normativa".
Il decreto legge 7 giugno 2024 n. 73, la data si spiega da sola,
recante "Misure urgenti per la riduzione dei tempi delle liste di
attesa delle prestazioni sanitarie", è entrato in vigore solo
l'otto giugno scorso. Il decreto dovrà essere convertito in legge
entro sessanta giorni dalla sua pubblicazione.
Il decreto legge prevede disposizioni che già applichiamo nella
nostra regione, disposizioni che, per poter essere applicate,
richiedono inoltre l'emanazione di appositi decreti ministeriali,
così come previsto dal decreto stesso, per cui alcune cose già le
stiamo facendo, perché siamo stati tra le prime Regioni ad
applicare anche quello precedente, altre invece richiedono dei
decreti.
Pertanto, non tutto ciò che è previsto nel DL 73 del giugno 2024
può essere e può trovare immediata applicazione.
Evidenziamo ora le misure del decreto che sono già previste nel
nostro servizio sanitario regionale che, di fatto, è uno tra i
pochi ad aver già normato:
n. 1. Il CUP unico regionale: già da molti anni è operativo un
Centro unico di prenotazione, grazie al quale è possibile prenotare
tutte le prestazioni di specialistica ambulatoriale e di
diagnostica erogate dal servizio sanitario regionale, sia
attraverso le strutture pubbliche, sia attraverso il privato
accreditato;
n. 2. Le prenotazioni on-line: è di fatto già garantita la
possibilità di prenotare on-line attraverso il fascicolo sanitario
elettronico oltre 200 prestazioni, sia di specialistica sia di
diagnostica;
n. 3. I pagamenti on-line: è già possibile pagare on-line il
ticket sanitario, sempre tramite il fascicolo sanitario
elettronico;
n. 4. Notifiche delle prenotazioni: l'Azienda USL già invia una
notifica all'assistito, che vi abbia ovviamente acconsentito, per
ricordare la prenotazione della prestazione almeno due giorni
lavorativi prima della data prevista e sarà di fatto implementato
il sistema di conferma/cancellazione della prenotazione, che è
sempre previsto nel DL 73 del giugno 2024;
n. 5. La chiusura delle agende: la Regione, con proprie
deliberazioni di Giunta regionale, la 72 e la 1105 del 2023, ha già
dato indicazioni alla Azienda USL per adottare misure volte a
evitare la chiusura delle agende, così come ad esempio attraverso
le liste di galleggiamento;
n. 6. Gli orari di visita prolungati per le visite diagnostiche
specialistiche: su tale possibilità è già prevista, a livello
regionale, dalla citata delibera 1105/23, che l'Azienda USL svolga
opportuni approfondimenti e valutazioni per l'individuazione delle
possibili modalità applicative;
n. 7. I percorsi di tutela: tali percorsi sono stati
disciplinati nella nostra regione con la delibera 503 già nel 2019,
delibera alla quale ha fatto seguito una specifica procedura
aziendale. Su tale procedura, tra l'altro, è stata avviata una
revisione ancor prima dell'emanazione del decreto 73 del giugno
2024, pertanto abbiamo concordato con l'Azienda USL che tale
revisione dovrà essere confermata alle nuove indicazioni previste
dal decreto legge.
In questi giorni, su questo decreto legge approvato dal Governo
sono in corso interlocuzioni interregionali, sia a livello politico
che a livello tecnico. L'argomento è stato ampiamente trattato sia
in sede tecnica che nel corso della riunione della Commissione
salute dello scorso 12 giugno, nella quale sono emerse parecchie
perplessità sui contenuti delle nuove disposizioni da parte delle
Regioni, anche in Conferenza Stato-Regione, non c'è bisogno che
spieghi all'Aula che le Presidenze delle Regioni in questo momento
in Italia, anche da un punto di vista politico, sono spesso della
stessa linea politica del Governo nazionale.
Già in sede tecnica la Valle d'Aosta e le Province autonome di
Trento e Bolzano hanno richiesto l'inserimento di una clausola di
salvaguardia, affinché le disposizioni del decreto legge siano
applicate compatibilmente con i nostri Statuti speciali e con le
norme di attuazione e, per le autonomie speciali come la nostra,
che finanziano la spesa sanitaria, con onere a capo del proprio
bilancio, in coerenza con le peculiarità demografiche ed
organizzative dei rispettivi territori, perché, come abbiamo già
avuto modo di dire lo scorso Consiglio, se dovessimo rifarci a
dispositivi nazionali, la nostra sanità non starebbe assolutamente
in piedi.
Proprio in considerazione del dibattito che sta emergendo tra le
Regioni sul decreto legge in questione, il Presidente della
Conferenza delle Regioni, il presidente Massimiliano Fedriga, ha
convocato a Udine una seduta in presenza della Commissione salute
per un confronto politico tra le Regioni su questo provvedimento in
particolar modo.
È importante anche rendere noto a chi della comunità valdostana
ci sta ascoltando che il principio per il quale questo decreto
legge - ma anche quelli precedenti sui percorsi di tutela - sia un
semplice meccanismo automatico per il quale "non trovo posto nel
pubblico, vado privatamente e poi la USL mi rimborsa", come tra
l'altro molte trasmissioni televisive stanno erroneamente
rappresentando ai cittadini italiani. Non funziona così. Conviene
sempre prima verificare come le proprie Regioni abbiano normato -
se lo hanno fatto - i percorsi di tutela, perché altrimenti i
cittadini italiani si trovano, dopo aver guardato una trasmissione
televisiva, a spendere dei soldi privatamente e a non vedere nessun
tipo di rimborso dal pubblico rispetto alle spese che hanno
fatto.
Presidente -
Per la replica, consigliere Lucianaz.
Lucianaz (RV) -
La ringrazio, Assessore, per la risposta
che direi che è abbondante, anche se non esaustiva, comunque ci ha
dato parecchie informazioni; sarebbe bene che anche i cittadini
valdostani avessero la possibilità di ricevere tutte queste
informazioni, perché la confusione - a mio avviso - regna sovrana,
quindi forse è compito anche delle istituzioni dare un'informazione
più dettagliata o comunque più precisa.
Non mi ha parlato del problema, quello che giustamente tutti
manifestano nel suo ambiente, ed è quello del personale, cioè con
quali risorse umane riusciremo poi a occuparci dei vari cambiamenti
proposti da questo decreto, ma come dice lei, sarà argomento di
confronto e di discussione.
Quello che preoccupa i Valdostani è che, con tutti gli sforzi
intrapresi, ci siano ancora sempre le stesse problematiche.
