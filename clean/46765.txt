Classificazione
EDILIZIA
Edilizia pubblica
ENERGIA



Oggetto del Consiglio n. 3144 del 11 gennaio 2024 - Resoconto
OGGETTO N. 3144/XVI - Interpellanza: "Azioni volte a
calmierare i maggiori costi a carico di assegnatari di alloggi di
ERP derivanti dal collegamento al teleriscaldamento".
Bertin (Presidente) -
Buongiorno a tutti. Alla presenza
di 31 Consiglieri, riprendiamo i lavori con il punto n. 43
all'ordine del giorno. Per illustrare l'interpellanza, la parola al
consigliere Manfrin.
Manfrin (LEGA VDA) -
Riprendiamo un attimo il tema
dell'efficientamento energetico degli edifici di edilizia
residenziale pubblica trattando di una questione di cui abbiamo
parlato più volte.
Il ragionamento che sta alla base di tutto è questo: quando si
parla di efficientamento energetico, ovviamente intendiamo il fatto
che un edificio sia più efficiente energeticamente, quindi abbia
meno dispersioni di energia, meno dispersioni di calore e quindi
sia sicuramente più conveniente per l'utilizzatore finale, oltre
che per il gestore (in questo caso per il proprietario), il
possederlo. Perché? Perché, di tutte le iniziative che sono state
messe in campo... abbiamo parlato ieri dei cappotti, che sono
cappotti a metà, ma cappotti sono; poi il cappotto a metà non ha
ottenuto l'obiettivo, anzi, ha creato un ponte termico, come il
collega Distort ha avuto modo di spiegare quando abbiamo illustrato
a livello tecnico la precedente iniziativa, ma, a prescindere, se
un cappotto è ben eseguito permette di isolare energeticamente un
fabbricato e quindi permette dei risparmi.
L'efficientamento energetico però viene esteso alla fonte
d'approvvigionamento energetico degli edifici che, in questo caso,
è il teleriscaldamento.
È una cosa un po' singolare, perché sono stati obbligati con le
minacce - anche qui saluto il CdA (Consiglio di Amministrazione) di
ARER (Azienda Regionale Edilizia Residenziale) e lo adoro sempre,
quando si arrabbia - gli alloggi a collegarsi. Le persone non
volevano collegarsi al teleriscaldamento perché avevano paura che
ci sarebbero stati degli aumenti e soprattutto perché avevano da
poco rinnovato le caldaie personali che avevano. Nonostante questo,
è stato imposto loro questo sistema.
La questione qual è? È che mentre un cappotto eseguito bene -
quindi non come è stato fatto adesso - permette d'efficientare
energeticamente un edificio, il collegamento al teleriscaldamento
non efficienta un bel nulla: semplicemente, collega un edificio ad
una rete di riscaldamento e non efficienta energeticamente un
edificio, ma fornisce un'alimentazione differente.
Si dice che ci sia un risparmio di CO2, perché il
teleriscaldamento utilizza una fonte d'approvvigionamento
energetico che ha un minore impatto ambientale, cioè produce meno
CO2. Questo, per i più ingenui, e qui in Aula non ne vedo. Però
sappiamo benissimo che, almeno qui in Valle d'Aosta, non è vero,
perché sappiamo benissimo che una grande parte dell'energia
utilizzata per riscaldare l'acqua del teleriscaldamento è il gas,
al pari delle caldaiette che avevano gli inquilini
precedentemente.
Il gas viene utilizzato per riscaldare l'acqua che poi viene
mandata nelle condutture per riscaldare gli alloggi e gas veniva
utilizzato dalle caldaiette che avevano i singoli inquilini. Ma,
oltre al gas che viene utilizzato in partenza, quindi da dove parte
il teleriscaldamento viene utilizzata una parte prevalente di gas,
poi ci sono le stazioni che riscaldano nuovamente l'acqua, perché
la rete di tubature che corre sotto la città di Aosta è di 50
chilometri e noi sappiamo che la dispersione di calore è di un
grado per ogni chilometro, quindi se l'acqua parte ad una
temperatura dal punto A e fa 50 chilometri di condutture, al punto
B avrà perso 50 gradi. Ovviamente, non tutte le abitazioni sono
poste a 50 chilometri di tubature, ma qualche decina di gradi
sicuramente si perdono; quindi, ci sono delle stazioni, sempre
alimentate a gas, che si occupano di riscaldare nuovamente l'acqua
per mandarla negli alloggi.
Di questo doppio riscaldamento possiamo immaginare che se gli
inquilini prima utilizzavano una quantità di gas, adesso l'acqua
calda che viene loro fornita l'utilizza più volte questo gas e
quindi i costi delle bollette si vedono.
Ma c'è di più: prima, gli inquilini pagavano per i consumi che
effettivamente avevano (ho consumato 10, pago 10); adesso, gli
inquilini - oltre che a pagare il consumo volontario, e quindi
decido di utilizzare 10 per il riscaldamento del mio alloggio - si
trovano a pagare anche il consumo involontario, cioè quell'energia
che viene utilizzata in realtà e che si disperde perché l'impianto
è centralizzato all'interno di un condominio. Viene calcolata
l'energia involontaria consumata da questi inquilini e viene fatta
loro pagare, sulla base dei millesimi. Oggi io avevo un consumo
prima, adesso ne ho due.
Siccome però parliamo di alloggi di edilizia residenziale
pubblica, è di tutta evidenza che le persone non hanno delle
disponibilità infinite, e soprattutto che si trovano in una
condizione di necessità tale per cui ogni spesa in meno è una
benedizione.
Ecco perché, a fronte di questa questione, abbiamo voluto
approfondire e abbiamo preso un po' di bollette a caso.
La cosa che mi ha fatto particolarmente stupore - e queste
tabelle, che abbiamo preso, le ha fatte l'ARER... adesso ne prendo
una a caso, ne ho numerose - è che c'è la parte di consumi
volontari (prendiamo quella più bassa, quella del 2022)... un anno
di riscaldamento - considerato che il riscaldamento non è acceso
tutto l'anno - viene conteggiato alla persona con un totale di
942,54 euro, stagione 2022-2023, ma questo è solo il consumo
volontario. Poi c'è il consumo involontario, che assomma a 404,57
euro, che è quasi il 50% di quello che questa persona deve pagare
come consumo volontario.
Rispetto al consumo che lui ha effettuato, è come se riscaldasse
mezzo alloggio in più, per tutto l'anno, e si trova a pagare quasi
1.500 euro.
Questo è solo uno dei tanti esempi, però obiettivamente, di
fronte ad un conto del genere, uno si chiede: ma che
efficientamento energetico è stato fatto? Perché la fonte di
approvvigionamento energetico non è cambiata, gas era prima, gas è
adesso.
Il costo del gas rimane il costo del gas, anzi, è raddoppiato,
perché prima scaldo l'acqua con il gas alla fonte di partenza, poi
scaldo l'acqua con il gas quando si raffredda nelle stazioni
intermedie, quindi scaldo l'acqua due volte e faccio pagare il
doppio.
In più, aggiungo il consumo involontario, che prima la persona
non aveva perché il gas gli arrivava direttamente a casa e quello
bruciava.
Io, sinceramente, a fronte di questo, mi trovo a prendere atto
che di efficientamento probabilmente c'è il volume di affari
dell'azienda che fornisce il teleriscaldamento, quello è un volume
di affari che si è efficientato, ma di altro io, personalmente, non
ne vedo.
Ecco perché, alla luce di queste considerazioni, Assessore, le
chiedo se l'Amministrazione regionale abbia considerato il problema
del consumo involontario che si sarebbe scaricato sugli
assegnatari; in caso affermativo, quali azioni abbia posto per
calmierare i costi - mi auguro che non venga evocata la convenzione
di ARER con Telcha, perché questi 1.500 euro a pagare comunque
vengono messi in pagamento agli inquilini, uguale - e in caso
negativo, cosa che mi pare invece verosimile, cioè che siamo nel
caso negativo in cui non ci sono risparmi, se abbia intenzione di
farlo.
Presidente -
Risponde l'assessore Sapinet.
Sapinet (UV) -
Grazie Presidente, buongiorno a tutti. Non
citeremo la convenzione, ne abbiamo già parlato in un'iniziativa
passata, a novembre, ed è arrivato quanto dovuto ai
contribuenti.
Riguardo al primo quesito, la questione della natura dei consumi
energetici legati al riscaldamento degli alloggi, che sono compresi
negli edifici condominiali di edilizia residenziale pubblica, nel
tentativo di bilanciare le giuste esigenze tra il massimo
contenimento della spesa a carico delle utenze e quelle di una
ripartizione più equa possibile delle stesse tra tutti gli
assegnatari di alloggi all'interno del medesimo edificio... questo
va detto per tenere conto delle diverse condizioni oggettive a cui
sono sottoposti i fabbricati, a causa della loro differente
ubicazione ed esposizione.
Il punto di partenza è che l'energia termica complessiva,
necessaria a riscaldare gli alloggi di un fabbricato, non subisce
variazioni, sia nel caso si tratti di riscaldamento autonomo, sia
nel caso si tratti di riscaldamento centralizzato.
Succede, però, che all'interno di un fabbricato non tutti gli
alloggi sono nelle stesse condizioni: per esempio, un alloggio
all'angolo ha esposizione verso l'esterno su due fronti, mentre un
alloggio ricompreso tra due angoli ha minor dispersione, così come
un alloggio, che è situato o in cima o al pianterreno, sconta
maggiore discrezione rispetto agli alloggi che hanno piani abitati
sia nella parte superiore che nel piano inferiore.
Con il riscaldamento autonomo i maggiori consumi legati a tali
fattori sono totalmente a carico degli assegnatari degli alloggi
con maggior esposizione, mentre, con il riscaldamento
centralizzato, il calore derivante dalle dispersioni, ma comunque
viene utilizzato a beneficio del riscaldamento degli alloggi, il
cosiddetto "consumo involontario", viene ripartito fra tutti gli
alloggi che ne fruiscono, ivi compresi coloro che tengono spento il
riscaldamento ma che, di fatto, beneficiano del calore derivante
dagli altri alloggi.
In estrema sintesi, dunque, la somma tra consumo volontario e
consumo involontario corrisponde al precedente consumo autonomo in
caso di corretto utilizzo da parte di tutti gli alloggi, mentre
attribuisce anche a chi non utilizza il riscaldamento le quote di
riscaldamento comunque fruite a beneficio di coloro che, viceversa,
utilizzano il riscaldamento secondo un principio di ripartizione
più equo.
Corre l'obbligo di evidenziare che tali principi sono ripresi
dalle normative nazionali ed europee, quindi UNI 10200, che vengono
utilizzati ormai con consolidata consuetudine da tutti gli
amministratori di condominio.
Questo emerge dalle risposte e dai confronti avuti con ARER.
Per quanto riguarda gli altri due quesiti, l'intenzione
dell'Amministrazione è quella sicuramente di agire per garantire
una diminuzione strutturale dei consumi energetici necessari per il
riscaldamento degli alloggi, quindi un conseguente taglio sui costi
della bolletta.
Tale obiettivo sarà raggiunto in parte attraverso la progressiva
conclusione dei lavori d'efficientamento energetico degli edifici
destinati a edilizia residenziale pubblica, contenuti nel programma
delle opere pubbliche dell'ARER per il 2024, che riguarda i vari
fabbricati ubicati nei diversi Comuni del territorio regionale e i
circa 560 alloggi su Aosta.
L'aspetto di efficientamento andrà certamente elaborato anche
tenuto conto di quelle che saranno le iniziative che speriamo il
Governo metta in campo a livello nazionale su queste tematiche.
L'aspetto energetico e l'aspetto ambientale sono una parte
importante dell'azione da mettere in campo ed una parte importante
sarà appunto data al risparmio dei consumi, sul quale il patrimonio
pubblico e di edilizia residenziale fanno la loro parte.
Come detto, dopo queste azioni, il monitoraggio ed il confronto
con ARER sarà costante, proprio per andare a capire la ricaduta in
dati e in numeri di questi interventi già da quest'inverno e da
quelli successivi, così poi da valutare eventuali altre azioni da
mettere in campo.
Per quel che riguarda l'allaccio al teleriscaldamento, dove è
stato imposto, ci ricordiamo anche di una situazione dove io stesso
sono intervenuto più volte su impianti con una situazione che aveva
sicuramente degli
standard
di sicurezza e di tutela
dell'ambiente discutibili, quindi va detto che l'allaccio a Telcha
ha sicuramente messo ordine, ha aumentato notevolmente quelli che
sono gli standard di sicurezza e soprattutto anche dal punto di
vista della tutela ambientale.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua
risposta, mi permetta però di riflettere con lei su una cosa.
Lei dice che non ci sono differenze fra chi utilizzava il gas
per riscaldarsi prima e chi utilizzava il teleriscaldamento dopo, a
cui si aggiunge il consumo involontario.
Immagino che la risposta sia fornita da ARER che le scrive: "Io
prima avevo un ingresso della mia caldaietta, decidevo quanto
riscaldare, consumavo quanto volevo e pagavo solo quel consumo lì;
oggi decido quanto riscaldare e in più pago la quota involontaria
che non decido io", queste due cose si equivalgono.
Assessore, io penso che lei ci possa arrivare con il
ragionamento tranquillamente: se un impianto è centralizzato, c'è
una dispersione; se invece io ho l'impianto singolo, decido io
quanto riscaldare e la dispersione non c'è, perché il gas arriva
direttamente al mio alloggio. È molto semplice: non arriva l'acqua
che si raffredda nel frattempo e deve essere riscaldata. Capisce la
differenza?
Lei, o l'ARER, si affida alla realizzazione dell'efficientamento
energetico; temo, in virtù di quanto abbiamo discusso ieri, che
prima che arriviamo all'efficientamento energetico, un po' di tempo
passerà, se verrà realizzato.
Di certo, negli alloggi che hanno avuto il cappotto smanicato,
l'efficientamento energetico non ci sarà, quindi per quelli già si
può ritenere che non ci siano le condizioni.
Le dirò di più rispetto a quello che lei ha detto: se una
persona decide di utilizzare in maniera normale il riscaldamento,
differenze non ce ne sono.
Guardi, per fortuna mi sono tenuto queste due bollette proprio
per questa risposta, perché quelle che le ho citato sono quelle
2022 e 2023, poi c'è il caso sempre dello stesso inquilino di prima
che ha pagato 900 euro di riscaldamento volontario quest'anno e 400
di riscaldamento involontario.
Nel 2021-2022, già allacciata al teleriscaldamento, questa
persona ha deciso di essere assente dal 10 ottobre al 15 di marzo
per andare in Emilia-Romagna e quindi non ha utilizzato il
riscaldamento, l'ha mantenuto al minimo e l'alloggio è rimasto
sempre indicativamente sui 10 gradi. Quindi, l'inverno non l'ha
fatto nell'alloggio e non era presente. Il consumo che gli è stato
imputato, quindi il costo per il riscaldamento a consumo, è di 357
euro. In quei mesi lì, in quell'anno, 357 euro di consumo
volontario.
Lo sa quant'è il consumo involontario? 496,97 euro, quindi
superiore al consumo che lui ha fatto volontariamente,
semplicemente per non far gelare gli impianti.
Lei ritiene che questo sia efficiente energeticamente? Cioè ha
pagato di più l'anno scorso che non ha utilizzato l'alloggio
rispetto a quest'anno in cui l'ha utilizzato.
Io credo che sia nei fatti che questa non è un'efficienza
energetica, ma è un ulteriore costo ai danni delle famiglie che si
trovano in una condizione di necessità.
Assessore, io fossi in lei e visto il
flop
e il gigante
che fino a ieri le abbiamo prospettato che sta arrivando sui conti
dell'ARER, e quindi dell'Amministrazione regionale, smetterei di
fidarmi di quello che ARER mi racconta e proverei ad informarmi di
persona, perché probabilmente quello che ARER racconta è quello che
è utile alla sua narrazione - e sinceramente non comprendo dove
voglia andare a parare - ma i fatti smentiscono perfettamente
questa narrazione.
