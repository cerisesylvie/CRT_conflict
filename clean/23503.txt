Classificazione
LAVORO
Infortunistica - Previdenza - Tutela della salute



Oggetto del Consiglio n. 2597 del 4 aprile 2007 - Resoconto
OGGETTO N. 2597/XII - Problemi concernenti le scelte dei
lavoratori in materia di previdenza. (Interrogazione)
Interrogazione
Tenuto conto che nei prossimi mesi le lavoratrici e i
lavoratori valdostani saranno chiamati a scegliere in merito
all'affidamento del TFR e, più in generale, in merito alla
previdenza integrativa, secondo pilastro per la costruzione di un
adeguato reddito di quiescenza;
Evidenziato come il fondo regionale Fopadiva, malgrado i
recenti apporti, non raggiunge ancora dimensioni di massa
amministrata tali da consentire ottimali condizioni
gestionali;
Constatato che nella nostra regione esistono altri fondi di
previdenza, che potrebbero confluire nel Fopadiva, sia costituiti
con i contributi di dipendenti pubblici o di società di proprietà
pubblica, sia di altre realtà,
Sottolineata l'importanza di ampie sinergie a livello
regionale, per ottenere una migliore efficienza del sistema
attraverso l'abbattimento degli oneri di gestione nonché
incrementare i risultati del riparto fiscale in materia,
sviluppando le competitività rispetto ai fondi nazionali;
i sottoscritti Consiglieri regionali
Interrogano
il Governo regionale per conoscere:
1) quale sia l'attuale consistenza degli iscritti al Fopadiva
e della massa contributiva gestita, nonché quali apporti potrebbe
portare a tali dati la confluenza di altri fondi regionali (FPS,
Casinò S.p.A. eccetera);
2) quale sia negli ultimi cinque anni in rapporto al TFR, il
rendimento medio del Fopadiva, l'andamento degli oneri di gestione,
l'ammontare dei trasferimenti regionali per la gestione dei servizi
previdenziali e quello dei benefici finanziari ex riparto
fiscale;
3) quali campagne di informazione siano programmate per
mettere a disposizione delle lavoratrici e dei lavoratori
valdostani tutte le informazioni perché possano scegliere nel modo
più consapevole e meno ideologico in merito ad uno degli aspetti
più rilevanti per il benessere delle future generazioni;
4) quali attività siano state intraprese per assicurare un
avvenire sereno anche ai lavoratori discontinui e quali strumenti
di comunicazione sono usati per promuoverne la conoscenza.
F.to: Sandri - Fontana Carmela
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Rispetto all'interrogazione, le
domande sono molto articolate, quindi ho preparato una memoria
abbastanza corposa; qualora per questioni di tempo non sia nella
condizione di terminarla, lascerei la memoria al collega
Sandri.
Cerco di rispondere al 1° quesito: al 31 dicembre c'erano 1.804
lavoratori provenienti da 125 datori di lavoro; al 31 marzo 2007 i
lavoratori erano 2.100, l'incremento percentuale degli iscritti nei
primi 3 mesi del 2007 è del 16,4%. L'attivo netto destinato alle
prestazioni, la somma delle posizioni degli iscritti al 31 dicembre
2006 era di 2,7 milioni;, l'attivo netto stimato al 31 marzo 2007 è
di 3,3 milioni, un incremento del 22%.
"FCS": sulla base degli obiettivi già definiti e della volontà
espressa a suo tempo concordemente dalle parti sociali interessate
e attraverso gli accordi formali sottoscritti, è stato avviato il
processo di concentrazione fra i fondi "Fopadiva" e "FCS". I
rispettivi "CdA" hanno recentemente approvato il relativo progetto
di fusione, che è stato inviato alla Commissione di vigilanza sui
fondi pensione ("COVIP") per gli adempimenti di competenza. Nel
corso delle prossime settimane le assemblee dei delegati dei fondi
procederanno alla formalizzazione della fusione. Proprio in questi
giorni presso Palazzo regionale sono in corso assemblee, riunioni
informative, rivolte agli iscritti al "FCS", mirate ad aggiornarli
e informarli in merito al progetto di fusione in corso. Queste
riunioni seguono ad azioni informative individuali già realizzate
nel corso dei mesi precedenti, comunicazione formale ad ogni
iscritto, utilizzo spazio internet, eccetera. L'operazione per
motivi normativi e formali avverrà attraverso l'incorporazione di
"FCS" in "Fopadiva" e saranno salvaguardati e mantenuti tutti i
diritti ed i trasferimenti acquisiti dagli iscritti della "FCS".
Per dare un'indicazione, gli iscritti ad "FCS" al 31 dicembre 2006
erano 2.514 lavoratori e l'attivo netto di "FCS" destinato alle
prestazioni al 31 dicembre 2006 era di 59,7 milioni.
Il fondo pensione di francese, che è un altro fondo esistente,
non è possibile addivenire ad un eventuale conferimento di questo
fondo in "Fopadiva", in quanto si tratta di un fondo avente
caratteristiche strutturali completamente differenti, si tratta
infatti di un fondo a prestazioni definite, mentre "Fopadiva" è un
fondo a contribuzioni definite con capitalizzazione individuale.
Inoltre il fondo pensione di francese è un fondo che non riceve più
contribuzioni, ma si limita ad erogare le prestazioni in essere
agli attuali pensionati e a garantire le future prestazioni ai
futuri beneficiari, che, ai sensi delle normative a suo tempo
vigenti, abbiano maturato il diritto ad una rendita pensionistica o
ad "una tantum" al momento del pensionamento. I beneficiari sono
552 e i futuri beneficiari per la rendita circa 1.000.
I fondi pensione presso "Casino S.p.a.": attraverso servizi
previdenziali è già stato avviato un contatto con i rappresentanti
dei fondi pensioni preesistenti in essere presso il casinò, fondo
destinato ai dipendenti dei giochi francesi e fondo destinato ai
dipendenti dei giochi americani, sono 2 i fondi al fine di
verificare la possibilità e l'opportunità di attivare forme di
collaborazione servizi in comune... Occorre comunque sottolineare
come questi 2 fondi pensione siano soggetti del tutto autonomi, con
una gestione e un'amministrazione propria e con organi sociali
paritetici, composti da 50% lavoratori e 50% azienda; quindi
l'eventuale avvio di processi di integrazione con altri fondi
territoriali valdostani non potrà che essere il risultato di una
manifestazione di volontà dei 2 fondi.
In risposta al 2° quesito, appare opportuno in prima istanza
formulare alcune precisazioni. Il rendimento del "Fopadiva" non è
valutabile su un periodo di 5 anni, in quanto, come evidenziato in
tutte le sedi disponibili, le prime contribuzioni sono affluite al
fondo solo a partire dal luglio 2004. Inoltre dal luglio 2004 al
luglio 2005, cioè fino al conferimento delle risorse finanziarie al
gestore individuato a seguito del processo di selezione realizzato
in base alle norme vigenti, le risorse disponibili sono state
impiegate in strumenti di liquidità, così come previsto dalle
normative vigenti e come è avvenuto per tutti i fondi pensione
negoziati in fase di avvio. Dal 17 agosto 2005 le risorse sono
state trasferite al gestore finanziario selezionato, "Pioneer
investiment", che può agire esclusivamente in base al mandato
definito dagli organi del fondo, composto dai rappresentanti eletti
50% dai lavoratori e 50% dai datori di lavoro. Allo stato attuale
il mandato del fondo al gestore finanziario ha costituito una unica
linea di investimento prudente, bilanciata così: 20% liquidità, 60%
obbligazioni area Euro, 20% mercati azionari europei.
Andiamo alla sostanza: rendimento di "Fopadiva". Pur con una
linea di investimento molto prudente, il fondo è riuscito a
garantire agli iscritti un rendimento al netto degli oneri di
gestione dell'imposta sostitutiva sui rendimenti significativamente
superiore a quello del "TFR", anche nel periodo in cui le risorse
sono state impiegate in strumenti di liquidità. Per intenderci,
Consigliere Sandri: nel 2006 il rendimento netto a "Fopadiva" è
stato del 3,645, il rendimento netto del "TFR" è stato 2,45, quindi
più del 50% del "TFR". Il rendimento 2006 di "Fopadiva" è
particolarmente apprezzabile, in quanto, in rapporto ai rendimenti
ottenuti dagli altri fondi pensione negoziali a livello nazionale
per linee di investimento comparabili, si pone fra quelli che in
Italia hanno ottenuto i risultati migliori, è al 6° posto in
Italia. Nel 2005 - 4,5 mesi di gestione effettiva - il rendimento
netto del "Fopadiva" è stato del 3,04 e il rendimento netto del
"TFR" 2,6; quindi abbiamo dei numeri molto confortanti. Anno 2007:
anche per i primi 2 mesi del 2007 il rendimento di "Fopadiva" sta
confermando un ottimo "trend" di crescita, valore quota al 31
dicembre 2006: 10,804; valore al 28 febbraio: 10,872. Questi dati
sono disponibili sul sito www. fopadiva.it. Gli oneri di gestione a
carico degli iscritti: il costo di iscrizione è 7 euro, 3,5 a
carico del lavoratore e 3,5 a carico del datore di lavoro. La quota
associativa 14,5 euro, 7,25 lavoratore e 7,25 datore. Andamento:
2007, 14,5; 2006, 14,5; 2005, 14; 2004, 14 euro. L'incidenza
percentuale degli oneri nella gestione finanziaria è in progressiva
diminuzione in considerazione del parallelo incremento del numero
degli iscritti e delle masse gestite.
Per quanto riguarda il contributo regionale ai sensi della legge
regionale n. 22/1997 alla Servizi Previdenziali VdA S.p.A., tale
contributo è erogato, oltre che per la compensazione degli oneri
sostenuti dalla società per garantire i servizi a "Fopadiva" e al
fondo francese e ai loro circa 6300 iscritti, anche per la sua
attività di supporto a tutti i cittadini lavoratori valdostani che
ancora non abbiano una posizione di previdenza: nel 2002, 150.000
euro; 2003, 150.000; 2004, 240.000; 2005, 240.000; 2006, 240.000.
Appare opportuno precisare che i 3 milioni di euro stanziati dalla
recente legge regionale n. 27/2006, legge quadro che abbiamo fatto
alla fine dell'anno, verranno utilizzati nel corso del tempo oltre
che per finanziare le diverse forme di incentivo previste dalla
legge regionale in favore dei cittadini valdostani, anche per
sostituire il regime di contributi di cui alla legge n.
22/1997.
In risposta al 3° quesito...
(interruzione del Consigliere Sandri, fuori
microfono)
... benefici finanziari del riparto fiscale? Allora, sul
rendimento di ogni pensione viene applicata una imposta sostitutiva
dell'11%, solamente con l'articolo 25, comma 6, della legge n.
448/2001 i 9/10 di tale imposta sostitutiva affluiscono alle casse
regionali, riparto fiscale devoluto alla Regione per l'imposta
sostitutiva applicata ai rendimenti: 2002, 246.000 euro; 2003,
139.000; 2004, 301.000; 2005, 292.000; 2006, 434.000 euro. Per
intenderci sono cifre significative... era questo che voleva? Il
totale: abbiamo dato dei contributi per 1.020.000 e i 9/10 sono
1.413.000, quindi è un'operazione vantaggiosa per
l'Amministrazione.
Sinteticamente, rispetto alle campagne di informazione
programmate per mettere a disposizione dei lavoratori tutte le
informazioni, c'è un'attività importante: l'Amministrazione
regionale ha mandato a tutti i datori di lavoro, per poter
trasferire ai lavoratori, delle informazioni sul quadro generale e
sull'iniziativa della Regione. Ci sono delle attività che
sistematicamente stiamo facendo, abbiamo in cantiere un incontro a
Palazzo regionale, anche lì, sulla previdenza; la Camera di
Commercio ha fatto delle iniziative a cui abbiamo partecipato,
quindi c'è un'attività importante. Ci inseriamo in una situazione
molto sensibile, perché in questi 6 mesi i lavoratori sono
bombardati sia dai sindacati, sia dal Governo che dalle banche e
dalle assicurazioni.
Collega Sandri, le metto a disposizione tutta la relazione;
forse era meglio un'interpellanza.
Presidente
- La parola al Consigliere Sandri.
Sandri (GV-DS-PSE)
- Ho fatto questa interrogazione per
richiamare l'attenzione di tutti i cittadini sulla necessità di
sfruttare una situazione molto favorevole per la nostra Regione,
solo se la nostra Regione è capace a fare squadra. Quello che ha
detto l'Assessore non è esattamente corretto, questo non è positivo
per l'Amministrazione regionale, ma è positivo per la Valle d'Aosta
che è cosa leggermente diversa.
Prendo atto con grande piacere che il "Fopadiva", se andrà in
porto come mi sembra di aver capito con l'"FCS" il compattamento,
comincia ad avere delle dimensioni quasi normali, nel senso che
dovrebbe arrivare a circa 4.700-5.000 iscritti e una massa che
comincia ad essere attorno ai 70-80 milioni di euro. Questa mi
sembra una strada da battere e vorrei una maggiore determinazione
sul problema dei servizi pensionistici dei francesi e degli
americani al casinò, intanto perché l'azienda è la stessa, cioè la
Regione Valle d'Aosta, che essendo per il 50% l'azionista di queste
casse pensioni non ho avuto i dati riferiti ai soldi che ci sono là
dentro e al numero di iscritti, potrebbe essere significativo
andare ad aumentare il pacchetto di "Fopadiva", che credo sia
l'obiettivo di tutti noi.
La seconda questione che deve essere evidenziata è che il
"Fopadiva" si sta rivelando, grazie alle scelte che sono state
fatte, uno straordinario mezzo favorevole al lavoratore, checché ne
dica qualche collega dell'estrema Sinistra scegliere il "Fopadiva"
e non lasciare i soldi all'azienda o al "TFR" è un vantaggio enorme
per il lavoratore, perché la differenza di percentuale dell'1,12%
moltiplicata per 20-30 anni capitalizza delle somme eccezionali.
Credo che fra 20-30 anni il problema della pensione sarà un
problema difficile, il "Fopadiva" è lo strumento migliore per dare
ai cittadini la possibilità di avere una pensione dignitosa nel
futuro. L'altro dato fondamentale che è emerso è quello di
dimostrare che non solo non è a costo zero, ma c'è pure un guadagno
per il sistema, perché dal riparto fiscale prendiamo più di quanto
non versiamo a "Fopadiva". Credo che mantenere un equilibrio, nel
senso che potremmo anche allargarci un poco, non sia male, anche
perché nei prossimi anni questi dati del riparto fiscale
aumenteranno notevolmente, in quanto ci saranno molti lavoratori
che aderiranno a questo tipo di previdenza. Purtroppo per la
questione del tempo lei non ha potuto rispondere; pertanto mi
permetto di sollecitare a pensare seriamente ad agire per i
lavoratori discontinui. Il "Fopadiva" può essere uno strumento
fondamentale per garantire, al di là della continuità dell'attività
lavorativa, una continuità previdenziale per quei giovani che oggi,
purtroppo, hanno un mercato del lavoro profondamente diverso da
quello che mi trovai ad affrontare, io, 40 anni fa.
Penso che si possono utilizzare le energie che il sistema sta
generando per favorire quelli che sono più svantaggiati, per cui
chiedo, alla fine, se oltre ai dati che ci ha fatto avere, ci fa
avere anche i dati delle casse dei francesi e degli americani.
