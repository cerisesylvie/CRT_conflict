Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2700 del 18 aprile 2017 - Resoconto
OGGETTO N. 2700/XIV - Interpellanza: "Interventi a tutela
dell'Azienda USL e della Regione nei confronti dei responsabili di
comportamenti amministrativi irregolari".
Rosset (Presidente) -
Punto n. 16 dell'ordine del giorno.
Per l'illustrazione, chiede la parola il collega Guichardaz, ne ha
facoltà.
Guichardaz (PD-SIN.VDA) -
Una battuta solo all'Assessore
che mi ha interpellato nella sua precedente interpellanza. C'è una
via di mezzo tra le plenarie che faceva qualcuno nel suo ufficio,
le visite pastorali di altri all'interno dell'ospedale, non so per
quali motivi, e il chiudersi nel proprio ufficio a studiare. Io
capisco che nella fase iniziale sia importante studiare, ma credo
anche che un amministratore, visto che, tra l'altro, vi è una
continuità perché, come accennava prima qualcuno, non è cambiato
l'orientamento: eravate in maggioranza, siete ancora in maggioranza
tutti e tre, quindi, secondo me, potete anche fare una sintesi tra
di voi, dopodiché recarsi presso non solo l'ospedale magari a
chiedere di accelerare le liste di attesa, ma recarsi per
verificare se le cose vanno bene, sentire gli operatori, cercare di
sentire anche gli utenti, magari una volta anche la macchinetta del
ticket
o negli ambulatori, o nei reparti, sempre con la
discrezione - io credo - di chi deve andare per cercare di capire e
non per cercare di farsi vedere, credo sia auspicabile.
Ritengo che, rispetto all'interpellanza che stiamo discutendo
adesso, non occorra fare una lunga premessa, l'obiettivo
dell'iniziativa è quello di sollevare il problema sull'uso di
modalità alternative all'assunzione presso l'USL della Valle
d'Aosta e di cercare quanto meno di porre un freno ad ogni forma di
assunzione di personale che non comporti l'attivazione di procedure
concorsuali pubbliche. D'altronde questo Consiglio ha già voluto
posizionarsi sul tema della trasparenza e delle pari opportunità
d'accesso, votando all'unanimità la legge n. 20, o quasi
all'unanimità, del 2016, che impone una sorta di selezione simile
anche all'interno delle partecipate a quelle in uso per il pubblico
impiego. INVA - ricordo - è partecipata al 75 percento dalla
Regione Valle d'Aosta, al 14,24 percento dal Comune di Aosta, al
9,96 percento (quasi 10) dall'USL e allo 0,80 percento dai vari
Comuni, Comunità montane ed Enti locali della Valle d'Aosta. INVA è
stata costituita con la legge regionale n. 81/1997 e successive
modificazioni come società pubblica per azioni a totale capitale
pubblico nel settore dell'informatica, dello sviluppo
dell'informatica: questa è la sua denominazione. Ha sviluppato -
come si legge sul suo sito - svariati ambiti di attività nel tempo,
fra cui alcuni servizi a favore dell'USL: la dematerializzazione
delle ricette, la gestione dei
ticket
sanitari,
l'organizzazione e l'erogazione dei servizi amministrativi con la
fornitura anche di personale, tra l'altro: ad esempio, la struttura
complessa Radiologia e Fisica sanitaria, i Pronto Soccorso, i
servizi informatizzati della chirurgia vascolare. È una società che
non si occupa e non si è occupata solo ed esclusivamente di
sviluppo dell'informatica e di implementazione dei programmi, ma ha
fornito anche un contorno di personale. Ricordo ancora quando nei
primi anni Duemila - non ho memoria della data precisa - si
sostituì integralmente il personale USL con personale INVA nel
servizio prenotazioni della Radiologia. All'epoca ero Coordinatore
della RSU della sanità, mi ricordo che denunciai a più riprese un
aumento considerevole dei costi dovuto all'acquisizione da parte di
INVA del servizio CUP della Radiologia. L'uso della stessa società
- denunciai - quasi come fosse un'agenzia di somministrazione. INVA
allora forniva, Assessore - forse non lo sa - personale anche al di
fuori dei contesti affidatigli dall'USL, facendo di fatto le veci
proprio di un'agenzia di somministrazione pur non avendone le
caratteristiche. Non aveva, come deve avere un'agenzia di
somministrazione, un numero di strutture collocate in più Regioni
italiane, un tipo di organizzazione interna. Oggi francamente ho
perso un po' di vista quel settore non occupandomi più di questioni
sindacali per l'USL, ma, dalla lettura dell'articolo che ho citato
nella premessa dell'interpellanza, vedo che l'USL non ha perso
l'abitudine di farsi fornire da INVA, oltre ai servizi, anche del
personale. Qua si parla di 45 unità a tempo pieno "eludendo - dice
la sezione di controllo della Corte dei conti - in tal modo le
rigidità imposte dal sistema normativo in materia di assunzione per
gli enti pubblici". Tralascio le altre considerazioni riportate
nella relazione, io non ho ancora avuto modo, non so se voi
colleghi ce l'avete già questa relazione, se possibile...mi è
sfuggita o comunque non ho avuto modo di averne una copia, mi
interesserebbe leggerla. Dicevo che tralascio le considerazioni
riportate su questa relazione circa la scarsa propensione di INVA a
fornire informazioni alla sezione della Corte dei conti
sull'istituto anche della proroga contrattuale visto che, tra
l'altro, parrebbero in corso accertamenti anche della Procura
presso la Corte dei conti, quindi sicuramente c'è una situazione
anche delicata, pare che INVA sia attenzionata da più
organismi.
L'intento di questa interpellanza, colleghi e Assessore, non è
assolutamente punitivo nei confronti di questi 45 lavoratori. Non
mira di sicuro a lasciare a casa qualcuno, non è responsabilità di
questi lavoratori se nel frattempo si sono implementati dei servizi
e si sono totalmente esternalizzati ad INVA. Sicuramente però
occorre una maggiore vigilanza e un maggiore rigore per quanto
attiene il rispetto delle norme, soprattutto dopo che una reiterata
responsabilità - se la vogliamo chiamare così - da parte di INVA ad
una maggiore indisponibilità, ad una maggiore collaborazione e
chiarezza è stata pure formalizzata dalla sezione controllo della
Corte dei conti. INVA - e lo dico a lei, come lo dico al
Presidente, oggi non c'è l'Assessore al bilancio - generalmente
viene segnalata come indisponibile a fornire dati.
INVA al 31 dicembre 2015 aveva 227 dipendenti, di cui 7 sono
dirigenti, i quali dirigenti costano poco meno di 1 milione di euro
l'anno su un costo complessivo del personale di poco meno di 10
milioni: 7 dirigenti su 227 pesano praticamente un decimo del costo
totale dei dipendenti; dipendenti, tra l'altro, che applicano un
contratto che è il contratto dei metalmeccanici, sono dipendenti
non particolarmente ben pagati. Credo quindi che la responsabilità
in ordine ad una corretta gestione sia del personale che delle
modalità operative gestionali, sia della trasparenza richiamata in
più occasioni in questa sede debbano essere attribuite a chi è, tra
l'altro, anche molto ben pagato. Ricordo che il Direttore dell'INVA
costa oltre 150 mila euro e gli altri dirigenti si attestano
gradatamente, ma in cifre piuttosto alte. Non l'ho indicato
nell'interpellanza, ma sarebbe interessante poter approfondire in
commissione le questioni che in modo molto sommario oggi le
propongo con queste interpellanze, che vengono in modo molto
sommario descritte anche dai
media
.
Dalle ore 12:04 assume la presidenza il Vicepresidente
Fosson
.
Fosson (Presidente) -
Ha chiesto la parola l'Assessore
alla sanità, ne ha facoltà.
Bertschy (UVP) -
Grazie collega Guichardaz.
Nell'esposizione ha sottolineato anche il tema dell'INVA,
iniziativa rivolta ai controlli che ha avuto la sezione di
controllo della Corte dei conti, però il tema è più generale. Credo
sia un'iniziativa sulla quale metterci giusta attenzione per
lavorare su tutte e due queste importanti aziende per la nostra
comunità, cercando di capire quali sono i percorsi da seguire per
rimettere un po' di ordine - come dice lei -, un po' di trasparenza
e forse anche ridare un percorso che sia a tutela anche di chi oggi
opera all'interno della nostra Azienda sanitaria con una
responsabilità rispetto a questi contratti, perché è bene ricordare
che sono contratti che sono quasi datati fine anni Novanta. È lì
che è cominciata una collaborazione tecnica tra INVA e azienda e
sono contratti che poi si sono sviluppati negli anni. Sono poi
intervenute tutta una serie di normative di questi ultimi anni, che
probabilmente hanno messo in discussione, senza aver trovato ancora
le soluzioni giuste, il modo di procedere. Io credo sia corretto -
ha fatto bene a sottolinearlo - che tutto questo deve essere fatto
in un'ottica di migliorare la situazione e non di penalizzare
invece chi oggi lavora, perché sappiamo di quanto bisogno c'è di
lavoro per le persone, quindi anche questi 45 lavoratori che
operano all'interno di INVA in questi servizi devono essere
tutelati.
Per venire alle sue domande: "se tale situazione era nota agli
organi di vigilanza contabile e amministrativa e alla dirigenza...e
se esistevano segnalazioni di attività non conformi alla
prassi...", direi che la situazione era nota, anche perché la
gestione del servizio sanitario della Regione Valle d'Aosta è
oggetto di attività di controllo della Corte dei conti, la prima
valutazione è stata fatta nel periodo 2008-2012 e in quella
attività e nelle successive annuali gestioni del 2013 e 2014 sono
state elaborate annualmente dalla Corte dei conti e trasmesse agli
organi competenti e al Consiglio regionale le valutazioni del caso.
In quel momento una parte di queste valutazioni, in particolare
nella nostra adunanza del dicembre 2014...avevamo preso atto nella
relazione della sezione di controllo della Corte dei conti di
alcune di queste segnalazioni che erano già state fatte, anche
perché quella di quest'anno è la seconda segnalazione che veniva
fatta, segnalazioni che partivano da criticità segnalate dal
collegio sindacale dell'azienda, ed era su questo che si era
espressa già allora la sezione di controllo della Corte dei conti.
Segnalazioni - direi - ripetute negli anni, che forse non hanno
avuto visto una grandissima attenzione da parte anche della
politica nel suo complesso e forse anche all'azienda sarebbe stato
utile dare delle indicazioni: cercare di correggere e tutelare,
perché ripeto che anche in azienda forse è ora di stabilire un
contratto anche di collaborazione con loro di tipo
politico-amministrativo, che deve vedere però da ambo le parti la
voglia di ascoltarci.
L'autonomia gestionale non è la possibilità di fare quello che
si vuole, il potere di controllo non è quello di dire quello che si
deve fare, le due cose devono andare insieme, quindi se l'azienda
saprà aprirsi anche a questa collaborazione, non ci sarà di che
giovarsi. Dalla segnalazione pervenuta l'anno scorso, dall'estate
2016 i dirigenti dell'Assessorato però hanno fatto le loro
opportune valutazioni e chiesto all'azienda di spiegare meglio
quanto stava succedendo, cosa si poteva fare cominciando a dare
qualche indirizzo su cosa si poteva fare per migliorare la
situazione e renderla corretta in termini di legittimità. Direi che
questa parte di controllo dell'Assessorato è ben rilevato nella
relazione di quest'anno dell'azienda. Io ho avuto copia, e comunque
ci sarà modo di farla avere a tutti, da pagina 38 in avanti la
sezione di controllo dice che "le criticità e i limiti gestionali
rappresentati da questa sezione e dall'organo di controllo interno
relative all'esercizio 2014, e che in buona parte permangono anche
nel 2015, hanno determinato l'attivazione dell'Assessorato
regionale della sanità, salute e politiche sociali, che ha
prospettato, in sede di istruttoria, ulteriori e nuovi correttivi
tradotti anche in disposizioni quali potenziali antidoti ai rilievi
della Corte". Questo per dire che ormai da circa un anno anche
l'Assessorato pone la sua attenzione proprio allo scopo di uscire
da questa situazione, che mette tutti comunque nell'incertezza e
credo che non sia questo il sistema per poter lavorare.
"Alla luce delle informazioni apprese o già note - chiede ancora
- come intende procedere, anche in via cautelativa, per tutelare
l'azienda e il finanziatore e per impedire la reiterazione di
comportamenti e prassi non conformi". Le varie misure avremo modo
di spiegarle meglio, ma noi abbiamo chiesto in data 20 febbraio
2017 un'istruttoria nei confronti dell'azienda e di INVA,
finalizzata all'approfondimento conoscitivo in merito agli
ulteriori rilievi che la Corte dei conti, sezione di controllo, ha
fatto e ai servizi che vengono offerti al cittadino. Diciamo che
l'istruttoria speriamo di ultimarla entro i primi giorni di maggio,
in modo da avere un incontro anche in V Commissione a riguardo.
Quello che oggi è abbastanza chiaro è che il limite tra fornitura
di servizi che coinvolgono l'impiego di personale attinente a quei
servizi, o fornitura di prestazione di personale è molto labile,
anche perché altrimenti ogni appalto dell'azienda si configurerebbe
come un'elusione delle norme di assunzione del personale. Inteso
che sfondo la pianta organica perché utilizzo dei servizi in
esternalizzazione, quindi su questo l'istruttoria dovrà essere
molto precisa: quando l'impiego del personale è legato al servizio
dedicato, o quando invece è una persona che potrebbe essere assunta
attraverso i regolari percorsi. In questo senso però il discorso lo
dovremo estendere, perché INVA è un patrimonio della comunità anche
da valorizzare per altri servizi. Ci sono le ultime questioni -
guardo il Consigliere Cognetta che le ha sollevate in aula - legate
alla possibilità di fornire servizi
in house
o non più
poterli fornire.
La questione della concorrenza. Su INVA quindi credo che il
Consiglio regionale dovrà presto mettersi a studiare per capire
come rendere, non solo per l'azienda, per tutte le società il
servizio trasparente e sostenibile e anche - e credo che sia la
cosa che interessi tutti noi - un servizio che costi nella maniera
giusta rispetto anche alla concorrenza, che è sempre più
agguerrita.
Terzo punto: "se vi sono state avvisaglie di presunte
irregolarità compiute nel passato e se la Regione ha mai ricevuto
comunicazioni o segnalazioni in tal senso". Come ho avuto modo di
dirvi, lo spunto è quello dato dalle relazioni del passato, sulle
quali si è operato da un certo punto anche in termini politici e
l'intenzione da parte nostra è quella di dare continuità e
l'istruttoria che completeremo permetterà di avere chiarezza per
quello che riguarda i dirigenti e la parte politica
dell'Assessorato, anche perché sono state richieste, anche da parte
del Ministero, informazioni a riguardo.
"Se vi è intenzione di attivare ogni azione utile a tutelare
l'azienda e la Regione nei confronti di chi si è reso responsabile
dei comportamenti segnalati": io credo che questo sia evidente
nella misura in cui però dobbiamo approfondire bene le questioni
che sono state sollevate, anche perché - ripeto - l'incertezza
della situazione va meglio verificata e in questa fase credo che
dobbiamo tutelare tutte le persone che possono...l'importante è che
si voglia uscire da questa confusione e recepire le segnalazioni
che la sezione di controllo ha fatto. Concludo dicendo che
chiaramente metteremo a disposizione tutto lo studio che faremo a
riguardo di questa situazione.
Dalle ore 12:14 riassume la presidenza il Presidente
Rosset
.
Rosset (Presidente) -
Per la replica, chiede la parola il
collega Guichardaz, ne ha facoltà.
Guichardaz (PD-SIN.VDA) -
Grazie Assessore. Ho citato il
mio pregresso sindacale citando l'inizio degli anni Duemila proprio
perché, così com'è successo con le ausiliarie qualche tempo fa,
queste 10-12 signore che non sono state riassunte, perché purtroppo
da Cassandra, come si fanno i facili profeti, queste cose erano
state preannunciate già quasi 20 anni fa e già quasi 20 anni fa noi
dicemmo più di una volta all'USL di fare attenzione perché a furia
di impiegare
escamotage
per assumere personale, per aggirare
le normative sugli appalti, perché il fatto di costruire una
società partecipata che possa fornire servizi
in house
ha
quell'obiettivo: l'obiettivo di facilitare l'assegnazione, per
esempio, di servizi o di altro genere. Il problema è che, quando ci
sono di mezzo le persone, poi il rischio è che ci si risvegli a
distanza di anni e si scopra di non poter più utilizzare queste
persone, di non poter più rinnovare i contratti interinali, magari
dopo che per 10-12 anni erano stati rinnovati inopinatamente e
irresponsabilmente: è per quello che io dico quindi che la politica
deve vigilare affinché chi ha la responsabilità lavori dentro i
confini della legittimità, perché io non vedo mai un responsabile
che paga per le scelte che fa. Ho citato i sette responsabili
dell'INVA che ci costano un occhio della testa, ma alla fine chi
rischia di pagare la segnalazione della Corte dei conti, della
sezione di controllo, che non è una segnalazione mia, anzi noi ci
siamo allarmati, chi rischia sono i 45 lavoratori, che però non
sono 45 perché quelle sono 45 unità a tempo pieno, quindi sono ben
di più di 45 lavoratori, allora o si chiariscono in maniera - io
dico - responsabile le filiere di responsabilità, altrimenti qua
sono sempre gli ultimi a rimetterci. Sono sempre le persone che
alla fine magari hanno trovato una situazione inizialmente di
comodo perché non hanno dovuto magari fare un concorso. Io capisco
che magari sono state assunte per chiamata diretta o in altra
maniera, anche considerando il fatto che i concorsi, tra l'altro,
sono bloccati da diversi anni, quindi forse quello era l'unico
sistema anche per riuscire a coprire gli organici. Le
responsabilità però devono essere chiarite e individuate e deve
cominciare finalmente a pagare qualcuno e non sempre e solo gli
ultimi, e non sempre e solo le persone che sono le ultime file del
meccanismo.
Quando io citavo la questione della trasparenza, meno male che
abbiamo votato quella famosa legge, perché d'ora in avanti quanto
meno le assunzioni o quanto meno le procedure avverranno - si spera
- con dei meccanismi pubblici che diano a tutti la medesima
opportunità, ma questa trasparenza deve valere non solo per il
Casinò, non solo per adesso INVA e così via, deve valere per tutti.
Deve valere anche per l'USL, che è un ente pubblico a tutti gli
effetti e che oggi purtroppo continua ad utilizzare, per esigenze
io penso anche di organizzazione, delle forme e delle modalità di
contratti che sono a volte anche piuttosto
borderline
.
L'invito quindi è anche quello, Assessore, di approfondire molto
bene gli aspetti contrattuali di organico e di definizione delle
procedure di assunzione perché il rischio è che ci ritroviamo, come
magari è successo con gli ausiliari, come potrebbe succedere con
gli operatori, per esempio, addetti al soccorso ed altro, ad un
certo punto a non poter assumere la gente perché un organismo di
controllo ci ha bloccato le procedure. Ci troveremo con servizi che
sono 20 anni che sono esternalizzati e che probabilmente avrebbero
dovuto rimanere internalizzati e che non riusciremo più a coprire,
perché ci mancheranno il
know-how
, le conoscenze, gli
aspetti, anche esperienziali, che servono per coprire certi
servizi.
