Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 987 del 24 gennaio 1990 - Resoconto
OGGETTO N. 987/IX - Presa d’atto della
decadenza dalla carica di Consigliere regionale di Vesan Silvano e
sua sosti-tuzione.
Bich (Presidente del Consiglio) - La Corte
d’Appello di Torino nell’udienza del
15 dicembre 1989 ha pronunciato una sentenza nelle cause civili
riunite promosse da Ricco Raffaele ed Aloisi Domenico contro Vesan
Silvano, dichiarando decaduto da Consigliere del Consiglio
regionale della Valle d’Aosta l’arch.
Vesan Silvano e sostituendolo con il primo escluso, dr. Ricco
Raffaele, così come prevede il nostro ordinamento.
La decisione dell’organo giurisdizionale risulta
coerente con il disposto dell’articolo 24 della
legge 5 agosto 1962, n. 1257, recante norme per
l’elezione del Consiglio regionale, che attribuisce
alla Corte d’Appello di Torino il potere di
sostituire i candidati illegalmente proclamati con coloro che
debbono esserlo di diritto.
Dal verbale dell’Ufficio Centrale
Circoscrizionale presso il Tribunale di Aosta, chiuso in data 28
giugno 1988, riguardante l’elezione del Consiglio
regionale della Valle d’Aosta avvenuta i giorni 26 e
27 giugno 1988, risulta che nella lista n. 11, avente il
contrassegno "Democrazia Cristiana", il primo dei candidati non
eletti è il sig. Ricco Raffaele, con una cifra individuale di
preferenze di 1236.
Il Consiglio è pertanto chiamato a prendere atto
dell’avvenuta sostituzione disposta dalla Corte
d’Appello ed a procedere alla convalida del
neoeletto Consigliere Ricco Raffaele, sempre che non sussistano nei
suoi confronti motivi o condizioni di ineleggibilità o di
incompatibilità, così come previsto dalla legge 5 agosto 1962, n.
1257 e successive modificazioni.
Devo altresì aggiungere che a questa Presidenza non risulta
l’esistenza di ragioni di incompatibilità o
ineleggibilità, per cui, se non vi sono rilievi da parte del
Consiglio, si può procedere senz’altro alla
convalida del Consigliere Ricco Raffaele con voto palese.
Vorrei aggiungere anche alcune osservazioni riguardanti il tema
delicato e scottante della ineleggibilità e incompatibilità,
osservazioni che coinvolgono una tematica che è stata oggetto di
confronto politico anche acceso, comunque in termini giuridici di
ampio spessore, fra parti e fra Consiglieri nella precedente
legislatura e nell’attuale.
Com’è noto, con la legge costituzionale 12 aprile
1989, n. 3, si sono modificati gli articoli 16 e 18 dello statuto
speciale per attribuire alla Regione la competenza a legiferare per
le elezioni del Consiglio regionale. Di questo è stata data notizia
e già abbiamo dibattuto. Tale nuova attribuzione, se da una parte
ha allineato la Regione alle altre regioni a statuto speciale, non
esaurisce invero la materia elettorale, che comprende infatti anche
la disciplina delle ineleggibilità e incompatibilità alle cariche
di Consigliere regionale. Questa disciplina resta, come per la
Sardegna e il Friuli-Venezia Giulia, di competenza dello Stato, e
presuppone una normativa speciale, dettata appositamente per la
Valle d’Aosta, come ha ribadito recentemente la
Corte costituzionale con la sentenza n. 1131 del 1988. Questa
disciplina statale è rappresentata tuttora dalla legge 5 agosto
1962, n. 1257, che contiene alcune differenze sostanziali rispetto
alla legge 23 aprile 1981, n. 154, recante la normativa generale in
materia di ineleggibilità e incompatibilità alle cariche
elettive.
Le differenze fra queste due leggi, una generale per tutte le
regioni a statuto ordinario e l’altra specifica per
la Valle d’Aosta, concernono due aspetti: il primo
aspetto è la diversa qualificazione delle situazioni che
determinano la ineleggibilità o incompatibilità nella legge 1257/62
per la Valle d’Aosta e nella legge n. 1154/81
generale per le regioni a statuto ordinario; il secondo aspetto è
la mancata previsione del doppio grado di giurisdizione nella legge
elettorale valdostana, cosa che è stata già oggetto di discussione
da parte della Consulta.
Ora, può arrivarsi al paradosso, già peraltro verificatosi per
le norme di attuazione, che poichè la disciplina generale va
evolvendosi, mentre quella speciale dettata per la Valle
d’Aosta è ferma alla normativa del 1962, si abbia
una disciplina diversa e meno garantista, non perchè si sia voluta
questa opportunità e si sia valutata nelle sue implicazioni, ma
semplicemente perchè i testi normativi risal-gono a tempi diversi,
e quella che in origine era so-lo una norma ripetitiva della
disciplina regionale non è cambiata con il mutare della norma
genera-le stessa.
Si impone, pertanto, un’attenta valutazione di
queste disposizioni in materia di ineleggibilità e incompatibilità
e relativo contenzioso della legge regionale valdostana -
disposizioni che rimangono comunque in vigore - che miri a
verificare se questa disciplina speciale e ormai superata trovi
ancora fondamento nella specialità dell’autonomia
regionale, o se non si imponga viceversa la necessità di una
revisione di questa normativa speciale, che coniughi ad un tempo
insieme le ragioni della specialità del nostro ordinamento e il
principio di uguaglianza così come stabilito
dall’articolo 3 della costituzione.
Questo è quanto dovevo comunicare al Consiglio, con la
sollecitazione quindi che le Commissioni, allorchè esamineranno la
nuova legge elettorale, prendano in esame anche questi aspetti.
Ha chiesto di parlare il Consigliere Gremmo, ne ha facoltà.
Gremmo (UAP)
- Presidente e colleghi, devo innanzitutto
dare atto, a nome del Gruppo che rappresento, del notevole
contributo che, nel periodo in cui ne ha fatto parte, il collega
Vesan ha dato ai lavori della nostra assemblea. E’
una dichiarazione non formale ma sostanziale di stima, che comunque
mi sentivo di fare in premessa ad un ragionamento delicato, come
tutti i ragionamenti che riguardano le persone.
Ciò premesso, devo porre un quesito alla Presidenza: non ho
sentito, da parte del Presidente, l’enunciazione di
avere attuato quanto disposto dal primo comma
dell’articolo 5 del nostro Statuto; cioè, non so se
il Presidente ha informato l’interessato, arch.
Vesan, delle decisioni che ha comunicato ora alla nostra assemblea
e se sono giunte delle controdeduzioni da parte
dell’interessato, perchè, se questo non fosse
accaduto, avremmo delle difficoltà a procedere nel regolamento che
stiamo attuando di presa d’atto. Quindi volevo avere
assicurazione che questa procedura, come prevede lo statuto, sia
stata attuata, anche perchè dai giornali ho letto che
l’interessato - e in qualche modo credo che le
precisazioni che ha fatto il Presidente si ricolleghino a questo -
non ha interrotto l’iter che riguarda il ricorso e
il controricorso; ma dai giornali risulta che la procedura di
impugnazione sta andando avanti e non si è fermata. Quindi ci
sarebbero almeno due motivi prioritari di preoccupazione rispetto
al fatto di procedere oggi ad una presa d’atto di
situazione.
Tanto più che, se l’interessato ha presentato
delle eccezioni di incostituzionalità, cautela vorrebbe che prima
di prendere delle decisioni dovremmo attendere un parere certo in
merito. Mi pare di aver capito che lo stesso Presidente ha messo
avanti le mani su questo.
Un’ulteriore osservazione che vorrei fare si
ricollega all’articolo 71, capo III, dello Statuto.
Non credo che questa sia una semplice convalida come quando si è
aperto il Consiglio, nel qual caso evidentemente i Consiglieri
convalidavano per voto palese una situazione di fatto. Credo che
qui rientriamo nella situazione che riguarda casi di persone, e
cautela vorrebbe che lo scrutinio segreto fosse realizzato.
Non ho parlato con altri colleghi, non mi sono cioè preoccupato
di appurare se vi è un numero pari a sette Consiglieri che possono
sostenere questa proposta, però credo che debba essere scontata la
votazione per scrutinio segreto. In questo caso non si tratta di
una convalida, perchè il disposto, così come ci è stato proposto,
ha due momenti: innanzitutto una presa d’atto e poi
una convalida. La parte relativa alla convalida può essere fatta
per prassi consolidata a scrutinio palese, ma la parte precedente,
quella relativa alla presa d’atto, riguardando
persone, rientra nel disposto del capo III
dell’articolo 71 del nostro Regolamento.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Il Presidente del Consiglio nella sua
illustrazione ha ricordato come questo Consiglio non abbia, fra le
sue competenze in materia di leggi elettorali, anche la possibilità
di disciplinare l’incompatibilità alla carica di
Consigliere.
A me pare che questo fatto tolga al Consiglio regionale una
parte delle competenze in materia elettorale. Se lo Stato ha
trasferito al Consiglio regionale la possibilità di legiferare in
materia di elezioni regionali, avrebbe dovuto anche dare al
Consiglio regionale la possibilità di regolamentare le
incompatibilità per la carica di Consigliere regionale. Quindi
vorrei qualche informazione ulteriore in questo senso.
Mi piacerebbe sapere se i nostri parlamentari hanno sollevato
questo problema; devo sottolineare come anche quel dialogo fra
parlamentari e Consiglio regionale, che era stato auspicato da
tutti gli schieramenti nel corso della campagna elettorale del
1987, non abbia poi trovato nella realtà una verifica. Le recenti
norme di attuazione approvate dal Governo sono state discusse dai
parlamentari con lo stesso Governo, senza che ci fosse in merito
nessun confronto con il Consiglio regionale, anzi i parlamentari
hanno preferito illustrare queste norme di attuazione in una
conferenza stampa ai giornalisti, piuttosto che relazionare in
merito al Consiglio regionale.
Ebbene, credo che sulla materia elettorale sarebbe stata
opportuna da parte dei nostri parlamentari una richiesta di
trasferimento al Consiglio regionale anche della materia delle
incompatibilità, altrimenti si trasferisce una competenza parziale,
non completa, per cui il Consiglio regionale fissa delle norme per
l’elezione dei Consiglieri, però non può stabilire
quali sono le compatibilità con la realtà valdostana e deve far
riferimento ad una legge dello Stato, che tra
l’altro è differente da quella utilizzata per le
altre Regioni.
Nel merito della vicenda credo di dover fare
un’altra considerazione politica riguardo
all’atteggiamento che il Consiglio regionale ha
tenuto nella sua prima seduta. In quella prima seduta, invece di
valutare i dati di fatto, le argomentazioni portate a sostegno, o
contro la convalida di un Consigliere, si assumono degli
atteggiamenti di schieramento. Vale a dire, la maggioranza del
Consiglio fa quadrato rispetto alle osservazioni fatte dalla
minoranza, anche quando si tratta di vicende che palesemente sono
in contrasto con le norme.
Devo rilevare come questo atteggiamento della maggioranza poi a
lunga scadenza comporti dei problemi, comporti dei contraccolpi
quali quelli che oggi dobbiamo affrontare. E quindi rivolgo un
invito a tutto il Consiglio per un atteggiamento di rigore sui dati
di fatto, non legato a posizioni prestabilite in quella funzione
primaria che ha il Consiglio stesso al momento della convalida dei
Consiglieri.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Sono stato uno dei promotori di questo
ricorso, un ricorso che era stato attivato
all’inizio di questa legislatura, ed oggi devo
esprimere soddisfazione da una parte, perchè finalmente la Corte di
Appello ha reso giustizia a quella che era
l’applicazione della legge, e amarezza
dall’altra, perchè al di là della battaglia
prettamente di carattere politico con il Consigliere Vesan vi era
un rapporto umano e personale molto corretto.
Pertanto, pur essendo in questo momento uno di coloro che ha
contribuito con questo ricorso a creare una situazione di disagio,
debbo dichiarare che i rapporti con il Consigliere Vesan erano
rapporti personali di massima correttezza, e l’unica
iniziativa che ha contribuito ad avviare questo ricorso è
prettamente di carattere politico.
Voglio anche ricollegarmi a quello che ha citato prima il
collega che mi ha preceduto. Ricordo che all’inizio
della legislatura, nel momento in cui era stato presentato il
ricorso in quest’aula, da parte dei Consiglieri di
maggioranza si è voluto eludere l’applicazione della
legge, e questa sentenza reca giustizia proprio sotto
quell’aspetto, perchè ognuno di noi deve riflettere,
in modo corretto, che quando si fa un’azione di
carattere politico si chiede soprattutto
l’applicazione delle nostre leggi, perchè comunque
sia la legge che doveva essere applicata è la legge 1257 che
abbiamo discusso parecchie volte in quest’aula.
Oggi la soddisfazione più grande è quella; cioè non è stata resa
giustizia in quest’aula ad una presa di posizione,
ad un ricorso di un rappresentante dell’opposizione
soltanto per partito preso, soltanto per solidarietà fra i partiti
di maggioranza, senza entrare nel merito di quella che è
l’applicazione della legge.
Ritengo che sia dovere da parte di un consesso qual è il nostro
di far applicare la legge, non solo di emanare le leggi, ma
soprattutto di essere i primi noi ad applicarle.
Non ho altro da aggiungere; è una soddisfazione morale che
meritavo anche per le battaglie che sono state condotte ed auguro
al neo Consigliere Ricco buon lavoro in questo Consiglio
regionale.
Bich (Presidente del Consiglio)
- Vorrei fare alcune
precisazioni. La decadenza del Consigliere Vesan è stata
pronunciata dalla Corte d’appello secondo quanto
previsto dall’articolo 31 della legge 1257 in merito
alla sostituzione dei Consiglieri regionali decaduti.
L’articolo 31 prevede che quando il Consiglio
regionale, la Corte d’Appello di Torino e il
Consiglio di Stato pronunciano la decadenza di un Consigliere
regionale ai sensi degli articoli 25, 26, 27, 28, 29 e 30 della
legge 1957, essi provvedono direttamente a sostituirlo con chi ne
ha diritto. Allora se è il Consiglio regionale, la sostituzione
segue la procedura del regolamento interno con gli articoli che ha
citato il Consigliere Gremmo; se invece è la Corte
d’Appello, c’è notifica diretta della
sentenza e la sentenza ha efficacia. Ed è proprio quello che
succede: il Presidente della Giunta ha notificato la sentenza
all’ex Consigliere Vesan, noi ne abbiamo dato
notizia, quindi stamani avviene la sostituzione di fatto. Il
Consiglio vota solo per la convalida del neo Consigliere Ricco e la
votazione risulta essere sempre tenuta in modo palese, perchè non
concerne la persona, ma concerne semmai l’innesco di
una azione popolare per valutare i requisiti del neo Consigliere, e
quindi ne è la sostituzione giuridica. Così avviene in tutte le
assemblee elettive, nei Consigli comunali, nei Consigli provinciali
e così è sempre avvenuto anche nel Consiglio regionale. Così
abbiamo proceduto alla convalida degli eletti nella I^ riunione del
Consiglio e si ripete questa procedura anche nella surrogazione,
come è oggi il caso di un Consigliere che viene a sostituire un
altro decaduto
ope legis.
Quello che resta in piedi, ed è un problema politico, è il minor
garantismo della legge 1257 rispetto alla nuova normativa prevista
per tutte le altre Regioni dalla legge 154/81, che prevede fra
l’altro doppio grado di giurisdizione e quindi la
facoltà, per chi è sottoposto ad una procedura di ineleggibilità o
di incompatibilità, a poter ricorrere ad un secondo grado
giurisdizionale. E in questo senso è stata sollevata questione
costituzionale presso la Corte costituzionale proprio in questa
fase del contenzioso sollevato dai Consiglieri Aloisi e Ricco. Per
questo, l’aspetto politico va sciolto dal Consiglio
regionale. Vogliamo adeguarci ad una legislazione più garantista e
di fatto paritaria rispetto alle altre Regioni, oppure vogliamo
mantenere questo tipo di legislazione, dove fra
l’altro soprattutto in materia di contenzioso
sappiamo quali sono i limiti della legge 1257?
Questa problematica riteniamo di poterla portare nella
Commissione che esaminerà la legge elettorale nel suo insieme e
sarà poi un provvedimento consiliare a chiedere la modifica di una
legge dello Stato e pertanto con la procedura prevista in questi
casi.
Ha chiesto di parlare il Consigliere Gremmo, ne ha facoltà.
Gremmo (UAP)
- Intanto ringrazio il Presidente di averci
informato di avere dato comunicazione
all’interessato: in che data?
Presidente - La data è quella della lettera di convocazione
del Consiglio, il 15 gennaio.
Gremmo (UAP)
- Il nostro regolamento prevede i dieci
giorni di controdeduzione, quindi se la lettera è stata inviata il
15 gennaio, oggi non si può procedere perchè bisogna aspettare i
dieci giorni per le controdeduzioni
dell’interessato.
Non è propriamente esatto quanto lei ha detto, cioè è vero che
la procedura non ha riguardato il Consiglio, ma è anche vero che il
regolamento interno del Consiglio riguarda comunque tutti gli atti
e lì l’articolo 5 è molto chiaro: prima che il
Consiglio regionale decida, il Presidente ne dà contestazione
all’interessato con lettera raccomandata con
ricevuta di ritorno e con l’invito a presentare le
controdeduzioni entro 10 giorni. Se lei ha mandato quella lettera
il 15, ammesso che l’abbia ricevuta nella stessa
giornata, oggi ne abbiamo 24, non sono passati dieci giorni. Allora
io dico che oggi, proprio per questo, non è possibile procedere
alla decisione perchè non sono passati dieci giorni.
Quindi andremmo a ledere il diritto di un Consigliere di farci
avere nei termini le sue controdeduzioni, diritto che comunque
dobbiamo garantirgli, perchè (per ipotesi) il Consigliere potrebbe
inviarci delle controdeduzioni che entrano nel merito della
eleggibilità di chi lo sostituisce. I dieci giorni rappresentano un
minimo di forma di garanzia per permettere al Consiglio regionale
di decidere avendo tutti gli elementi, in una situazione che
riguarda non lui direttamente ma chi ha formato la lista, cioè il
suo partito, perchè è evidente che le responsabilità sono del
partito che lo ha candidato mettendolo in una situazione
giuridicamente scabrosa.
Presidente
- Noi facciamo riferimento
all’articolo 31 della legge 5 agosto 1962, n. 1257,
che ha seguito tutta la sua procedura fino alla sentenza della
Corte d’appello che dichiara la decadenza; è la
Corte d’appello che dichiara la decadenza, non è il
Consiglio regionale.
Solo nel caso in cui fosse stato il Consiglio regionale, avremmo
fatto ricorso all’articolo 5 del regolamento interno
"Dichiarazione di decadenza per sopravvenuti motivi di
ineleggibilità e incompatibilità" con la relativa normativa e
quindi con il punto a cui lei fa cenno.
Ma questo non è il caso: questa è la Corte
d’Appello che ha già concluso il suo iter
giurisdizionale e quindi con sentenza passata in giudicato ci ha
notificato la decadenza del Consigliere Vesan. Quindi la nostra
procedura fa appello all’articolo 31 della legge 5
agosto 1962, che prevede questi tempi di comunicazione al Consiglio
e all’interessato. Siamo perfettamente nella
legalità.
Ha chiesto di parlare il Consigliere Mafrica, ne ha facoltà.
Mafrica (PCI)
- Avevamo votato nella prima seduta del
Consiglio per la decadenza del Consigliere Vesan, quindi siamo
d’accordo con questa presa d’atto con
cui si va alla decadenza del Consigliere Vesan ed alla sua
sostituzione con il Consigliere Ricco.
Ci pare che le osservazioni fatte dal Consigliere Gremmo siano
un po’ artificiose; non esiste la responsabilità del
partito quando il Consigliere non dà le dimissioni da Presidente
della Finaosta. Il fatto che era stato contestato allora al
Consigliere Vesan era quello di avere mantenuto una carica che era
incompatibile con quella di Consigliere re-gionale.
L’osservazione che vogliamo fare oggi è quella di
una valutazione del Consiglio regionale nella sua prima seduta che
non è stata corretta e che oggi provoca due problemi: la cacciata
forzata di un Consigliere, che comunque aveva iniziato la sua
attività ed aveva dato qualche contributo al Consiglio, e un
periodo di lavoro minore al Consigliere che ne avrebbe avuto
diritto fin dall’inizio. Quindi torno a fare
l’appello perchè nella prima seduta la valutazione
delle questioni di incompatibilità venga fatta non sulla base di
ragioni di partito, o di schieramento, ma sulla base dei dati di
fatto, dei problemi di merito esistenti.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Chiedo che sia messo a verbale che non
intendo partecipare a questa vo-tazione.
Presidente
- Pongo in votazione la convalida del Dr.
Ricco quale neo Consigliere regionale:
Esito della votazione
Presenti, votanti e favorevoli: 28
Il Consiglio approva all’unanimità
