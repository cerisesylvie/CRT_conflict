Classificazione
AMMINISTRAZIONE REGIONALE
FINANZA REGIONALE E LOCALE



Oggetto del Consiglio n. 2943 del 21 settembre 2017 - Resoconto
OGGETTO N. 2943/XIV - Reiezione di risoluzione: "Impegno del
Presidente della Regione e dell'Assessore al bilancio a riferire
alla commissione consiliare competente in ordine al contenzioso
finanziario fra la Regione e lo Stato".
Rosset (Presidente) -
Possiamo procedere con le
risoluzioni... ha chiesto la parola la collega Morelli, ne ha
facoltà.
Morelli (ALPE) -
Per richiedere una sospensione per una
riunione di maggioranza per l'esame delle risoluzioni.
Presidente -
Sospensione concessa.
La seduta è sospesa dalle ore 17:20 alle ore 18:03
.
Rosset (Presidente) -
Possiamo riprendere i lavori. Ci
sono richieste di intervento? Possiamo passare al punto n. 23.01,
qualcuno intende prendere la parola per l'illustrazione? Ha chiesto
la parola il collega Perron, ne ha facoltà.
Perron (UV) -
Inizio con un intervento di carattere
formale. Chiedo scusa al Consiglio e alla Presidenza (è stato un
errore mio), nelle premesse il testo del paragrafo che riporta
"condanna" si fermerebbe a "DEFR", quindi "nonché di una bozza del
bilancio di previsione dell'Amministrazione" è stato un refuso che
erroneamente è finito nella stampa, pertanto chiedo al Consiglio di
considerarlo non esistente.
Detto questo, il nostro gruppo, insieme al Partito Democratico,
all'EPAV e al Movimento Cinque Stelle, ha sentito (e sente)
l'esigenza di tornare su un tema che consideriamo capitale per il
futuro di questa Regione. Ieri nelle dichiarazioni in apertura di
Consiglio il Presidente della Regione ha detto in una comunicazione
di uno stato dei rapporti con lo Stato italiano che ci preoccupa
non poco, nel senso che in qualche modo ha messo a conoscenza del
Consiglio - era già uscita la notizia sugli organi di stampa - di
un'ulteriore richiesta da parte del Governo italiano di un
accantonamento a favore del risanamento della finanza pubblica per
un totale di 144 milioni di euro. Ora, noi avevamo già chiesto,
insieme ai colleghi Farcoz, Testolin e Cognetta, a luglio di poter
fare all'interno delle commissioni competenti - in modo particolare
nella II - degli approfondimenti. Avevamo chiesto - il Presidente
Fabbri si ricorderà -che la commissione venisse costantemente
aggiornata sull'evolversi dei rapporti tra Stato e Regione affinché
la commissione consiliare - quindi un organo di quest'aula - fosse
costantemente e continuamente informata su ciò che succedeva nei
rapporti tra Stato e Regione. Già in quella fase - Presidente
Marquis, ce lo consenta - noi lamentavamo che, al di là delle
dichiarazioni che spesso anche lei fa sulla centralità del
Consiglio, avevamo potuto affrontare questa tematica solo e
soltanto - l'Assessore Chatrian scuote la testa, ma è così - perché
i nostri gruppi avevano sollecitato la presenza dell'Assessore e
del Presidente in commissione per poter avere una panoramica,
possibilmente dettagliata, su ciò che succedeva con lo stato dei
rapporti tra Stato e Regione.
Io non voglio fare una ricostruzione di tipo contabile perché è
molto complessa, possiamo farla poi nel dibattito, ma proverò a
fare quattro ragionamenti di tipo politico. Noi siamo seriamente
preoccupati perché riteniamo che, da un punto di vista
dell'atteggiamento, dal punto di vista della responsabilità, la
piccola Regione autonoma Valle d'Aosta in questi anni abbia fino in
fondo assolto completamente al suo dovere di contribuzione a favore
dello Stato italiano nel risanamento dei conti pubblici. In ogni
bilancio sottolineavamo come una parte cospicua del bilancio
regionale non poteva essere utilizzata perché, pur avendone le
disponibilità finanziarie - parlavamo all'incirca di 200 milioni di
euro all'anno negli ultimi bilanci -, questa doveva essere
accantonata per contribuire, come Valle d'Aosta, al risanamento dei
conti italiani.
Il Presidente Marquis nel momento in cui ha parlato di questo
argomento - ed è virgolettato - ha detto: "dal 2011 le altre
Regioni a Statuto speciale sono riuscite a ridefinire l'accordo sul
terreno fiscale. Purtroppo, per ragioni ancora non note, la Valle
d'Aosta non ha avuto la forza di raggiungere quest'obiettivo.
Evidentemente non si ha la consapevolezza di ciò che significa
difendere la nostra autonomia, coltivando rapporti con gli
interlocutori statali. Non è facile, ma riusciremo a recuperare in
pochi mesi i problemi del passato, noi ce la mettiamo tutta".
Riferito al 2011, come ho sottolineato anche in un'altra occasione,
lei con il suo movimento nel 2011 era presente. Se non ricordo
male, lei amministrava insieme a noi l'Amministrazione regionale.
Le ricordo che dal 2013 il suo gruppo (Stella Alpina) dispone di un
Parlamentare: il Parlamentare della Valle d'Aosta è espressione del
suo movimento, in sinergia con noi. Non mi pare che su questo
argomento ci sia stato un grande interessamento; non ci pare di
aver colto, da questo punto di vista, particolari sollecitazioni.
Stona un po' quindi questo richiamo che lei ci fa, ancora una volta
quasi ad attribuire unicamente a noi, a chi ha governato la Regione
eventuali responsabilità che si sono succedute.
Noi quindi chiediamo e sentiamo la necessità di fare il punto in
commissione su questo argomento - ecco il perché di questa
impegnativa -, perché forse l'aula non permette di affrontare anche
da un punto di vista contabile una valutazione sufficientemente
ampia e sufficientemente dettagliata. Noi sentiamo la necessità di
trovare un momento, concordato con il Presidente della II
Commissione, dove questo argomento venga ripreso, venga
puntualizzato e lei e l'Assessore competente ci forniate un quadro
dettagliato, un quadro approfondito di ciò che è stato fatto in
questi mesi, dei rapporti con il Governo nazionale. Lei, quando fa
le dichiarazioni, dà ampie garanzie che, da un punto di vista
politico, questa partita dei 144 milioni verrà risolta, noi
l'abbiamo intesa così, se non è così, sono felice se mi correggerà.
Noi vorremmo che in commissione ci dettagliasse, ci spiegasse quali
sono i rapporti con lo Stato italiano, che cos'è stato fatto per
discutere con il Governo nazionale circa questa partita
importante.
Abbiamo appreso di un altro elemento, che francamente ci
preoccupa non poco. Ora, è vero che nella contribuzione al Governo
italiano tutte le autonomie speciali erano messe nell'obbligo di
dover contribuire. Mi correggerà il Presidente Rollandin, ma in
passato c'è sempre stato un raccordo con le altre autonomie
speciali discutendo, ma nel momento in cui si trovava una quadra
tra autonomie speciali e Governo italiano, ognuno poi contribuiva
con la sua quota di ripartizione. Ora, su questa vicenda dei 144
milioni emerge un dato politicamente per noi nuovo: che un'altra
autonomia differenziata come la nostra (il Friuli) si costituisce
parte civile contro di noi. Il Friuli, giustamente dal suo punto di
vista, tutela i suoi interessi, perché teme che, nel momento in cui
ci sia un accoglimento di questo genere, il Friuli poi dovrà
compensarlo finanziariamente. Dal nostro punto di vista (ma è una
lettura che diamo noi), nonostante tutte le critiche che a volte ci
sono state mosse in quest'aula, Presidente Marquis e Assessore
Chatrian, forse è più facile dichiarare che fare. Forse era più
facile condannare quando ci dicevate: "non siete in grado di
coltivare i rapporti con il Governo italiano, non siete in grado di
coltivare i rapporti con le altre autonomie speciali". Oggi alla
prova dei fatti - e questo non è mai successo - noi constatiamo un
contenzioso anche all'interno delle autonomie speciali. Questo è un
dato politico, non solo contabile, che ci preoccupa non poco e sul
quale vorremmo avere dei chiarimenti.
Ci ha preoccupato che, giustamente, di fronte a questo,
l'Amministrazione regionale ha cercato di tutelarsi e ha avanzato
ricorso contro questa norma del Ministero dell'economia e delle
finanze al TAR del Lazio. La settimana scorsa - forse nel modo in
cui l'abbiamo scritto non è esattamente corretto, ma è la lettura
che diamo noi, Presidente Marquis, è diversa dalla lettura che lei
ne ha dato in Conferenza dei Capigruppo - il TAR non ha accolto la
sospensiva, quindi il decreto rimane in vigore, pertanto ad oggi
bisognerebbe tenere conto dell'esistenza di questa norma, nel senso
che il TAR ha detto: "non accolgo la sospensiva, mi riservo di
discuterla nel merito prossimamente".
In ultimo c'è un ulteriore elemento che ci preoccupa non poco,
che avevamo già chiesto nella seduta del 10 luglio: noi ad oggi,
alla ripresa della seduta autunnale, non abbiamo traccia del DEFR.
Ora, io non voglio rievocare cos'è stato detto nell'autunno scorso
in occasione della prima presentazione del DEFR, che peraltro in
qualche modo la prima presentazione aveva un carattere di
eccezionalità. Per quanto riguarda il DEFR - che è un documento non
contabile ma di programmazione, nel quale si individuano le scelte,
nel quale si delineano le zone di intervento dell'Amministrazione
regionale che dovranno poi contabilmente essere inserite nel
bilancio che seguirà -, noi ad oggi - come abbiamo già chiesto il
10 luglio - non abbiamo una traccia di questo e, a un mese e mezzo
dalla presentazione del bilancio, ci preoccupa francamente non
poco. Anche su questo argomento vorremmo capire le motivazioni del
perché di tale ritardo, del perché ad oggi non esiste una traccia
di documento che dia un minimo di programmazione, che individui un
minimo di scelta affinché possiamo fare legittimamente,
nell'esercizio delle nostre funzioni, delle valutazioni di
carattere politico su come ci si intende approcciare e arrivare al
prossimo bilancio di previsione.
Presidente -
Ha chiesto la parola il Presidente della
Regione, ne ha facoltà.
Marquis (AC-SA-PNV) -
La risoluzione che è stata
presentata è una risoluzione che ha ad oggetto l'impegno di
riferire da parte della Presidenza e dell'Assessore alle finanze in
commissione circa i rapporti finanziari con lo Stato. I rapporti
finanziari con lo Stato sono dei rapporti difficili, che discendono
dall'attuazione del federalismo fiscale approvato nell'ottobre 2010
e recepito nella finanziaria dello Stato nel 2011. Avrebbe dovuto
questo essere un accordo più o meno definitivo per un lungo lasso
temporale, che avrebbe stabilito le condizioni pattizie di
interlocuzione finanziaria tra lo Stato e la Regione. In ragione
anche delle difficoltà finanziarie dello Stato per ciò che concerne
il risanamento dei suoi conti, invece un anno dopo è stato emanato
un decreto (il n. 95/2012), che ha richiesto una partecipazione
della Regione al risanamento dei conti dello Stato, che avrebbe
dovuto cessare nel 2017. È stato un decreto che ha richiesto una
partecipazione pesante - com'è stato già detto anche dal collega
Perron - e iniqua alla Regione Valle d'Aosta, perché c'è stata la
determinazione attraverso un criterio (SIOPE) che definisce il
trasferimento e la nostra percentuale in funzione dei consumi
intermedi, in funzione di determinate formule che assegnano alla
Valle d'Aosta una percentuale del 9 percento del totale
dell'importo del contributo delle Regioni autonome speciali. Ci
sono 1575 milioni all'anno da trasferire allo Stato, la nostra
quota è di 144 milioni. Qualunque altro tipo di ripartizione fosse
stata effettuata in funzione del prodotto interno lordo avrebbe
portato circa una quota dell'1,5-2 percento di competenza alla
Regione. Potete quindi capire qual è il peso e l'importanza di
questo gettito.
A fronte di questo decreto, che avrebbe dovuto cessare la sua
ragion di essere nel 2017, è stato presentato un ricorso alla Corte
di cassazione, che con sentenza n. 77/2015 ha determinato
sostanzialmente la legittimità di quell'iniziativa nella misura in
cui sarebbe cessata nel 2017. Diversamente non si sarebbe più
trattato di un accantonamento di risorse regionali, ma di
un'appropriazione da parte dello Stato se fosse stata ancora
disposta questa competenza sull'anno 2018, perché dal 1° gennaio
2017 ha cessato le sue funzioni anche il Patto di stabilità. Se
quindi fino al 2017 questo vincolo non dava degli effetti sul
nostro bilancio, perché comunque non avremmo potuto spendere queste
risorse, dal 2018 si tratta di un'appropriazione. A maggio 2009 è
stato disposto un decreto del Ministero dell'economia e delle
finanze, che ha confermato per il 2017 la quota di partecipazione
della nostra Regione con quella anche delle altre Regioni a Statuto
speciale, che hanno degli accordi diversi con lo Stato, perché le
altre Regioni, soprattutto Trento e Bolzano, hanno già rinnovato
l'accordo e anche il Friuli Venezia Giulia.
Nella documentazione che noi abbiamo trasmesso allo Stato, al
Governo, abbiamo evidenziato la tabella che dimostra tutta
l'iniquità del nostro trasferimento, perché dal 2011 ad oggi la
nostra Regione ha perso a bilancio il 22 percento. Le altre
Regioni, avendo già rimodulato questo accordo, si sono trovate già
nella condizione di avere nel bilancio 2016 a consuntivo maggiori
risorse di quelle che avevano nel 2011. La difficoltà che deriva
alla Regione per non essere riusciti - perché siamo più piccoli,
probabilmente abbiamo anche delle difficoltà di questo tipo nei
rapporti con lo Stato - a ridefinire la questione quindi ci ha
comportato delle difficoltà. Il 3 luglio, con delibera di Giunta
regionale, abbiamo promosso due ricorsi: uno alla Corte
costituzionale e l'altro al TAR del Lazio avverso a questo decreto.
Al TAR del Lazio abbiamo fatto ricorso sulla sospensiva e nel
merito. È di pochi giorni fa - così com'è stato detto dal
Consigliere Perron - la pronuncia da parte del TAR del Lazio, che
sostanzialmente, a fronte di una materia così delicata e complessa,
in Camera di consiglio ha proposto di entrare direttamente nel
merito della questione nel più breve tempo possibile, perché di
fatto non sarebbe stato nelle condizioni di potersi esprimere
nell'immediato. A fronte di questo ricorso, si è costituito anche
il Friuli Venezia Giulia, chiaramente preoccupato, perché se il TAR
del Lazio avesse deliberato la sospensiva, si potevano porre due
problemi: o lo Stato riconosceva tramite sue risorse il mancato
trasferimento a bilancio della Regione, o diversamente andava a
rimodulare nei confronti delle altre Regioni a Statuto speciale la
loro quota di contributo, quindi in via di autotutela il Friuli ha
presentato il ricorso. Questa è la situazione allo stato
attuale.
In occasione della discussione in Consiglio dei ministri la
scorsa settimana della norma di attuazione, ho evidenziato
nuovamente la questione sottoponendo questa tematica al Governo,
evidenziando le difficoltà in cui si viene a trovare la Valle
d'Aosta, perché questo è un importo significativo per il nostro
bilancio regionale. Va evidenziato che il ricorso presentato è un
ricorso sul 2017 per il quale riteniamo di avere degli elementi per
difendere questa posizione, anche perché quando è stata definita la
legge di stabilità, sulla finanziaria non è stato individuato
questo accantonamento. La Ragioneria dello Stato ha proposto al
Governo di ricorrere e di impugnare la nostra finanziaria, il
Governo non l'ha fatto, pertanto questo è un elemento positivo nei
nostri confronti, tuttavia a bilancio sono accantonati i 144
milioni. Qualora dovesse esserci un esito positivo della trattativa
o della sentenza, avremmo delle risorse da rinvenire e da
ricollocare a bilancio 2017.
Ora, il problema che ci preoccupa è anche il 2018, ancorché lo
Stato non si sia ancora espresso e riteniamo che sia
indispensabile, in accordo con i Parlamentari, con i quali mi sono
accordato, di portare avanti l'interlocuzione nei confronti dello
Stato, perché è un problema questo da trattare nella finestra
temporale da oggi al momento che lo Stato definisce il suo DEFR e
la sua finanziaria, perché se ci sono da queste interlocuzioni
degli accordi che dovranno derivare, che hanno impatto finanziario,
chiaramente bisognerà dare copertura e la copertura va data in
quella sede, quindi questo è lo stato dell'arte della situazione
finanziaria. Sotto il profilo dei rapporti interlocutori, sono dei
rapporti in cui c'è stata una presa d'atto della situazione di
difficoltà anche dall'esame dei dati del nostro bilancio, perché è
di tutta evidenza qual è stata la nostra partecipazione in questi
anni, qual è stata la riduzione delle risorse a disposizione del
bilancio regionale.
Io quindi mi auspico che, al di là di quelle che possono essere
le nostre attese positive che derivano da un'eventuale sentenza, si
possa nel più breve tempo possibile arrivare, attraverso
l'interlocuzione, ad un'intesa politica per definire la questione
nel modo più positivo possibile per la Valle d'Aosta.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Vede, collega Perron, io ritengo non solo
necessaria ma doverosa una discussione in commissione su questo
argomento. Nell'impegno non ho dubbi che debba essere momento di un
confronto che porti poi ad una presa di posizione molto chiara,
molto decisa che comunque io mi auguro veda compatto questo
Consiglio regionale, perché questa presa di posizione, questa
comunicazione fatta a maggio dalla Ragioneria di Stato è una
comunicazione che comunque lascia tanto amaro in bocca. Qualcuno lo
ha sottolineato, la Regione negli anni è stata penalizzata: ha
pagato molto di più di quello che era il dovuto. Noi abbiamo delle
Province autonome (vedi Trento) che hanno un bilancio quattro volte
il nostro e pagano meno di quello che paghiamo noi, per cui è
doveroso questo passaggio.
Sulla ricostruzione mi piacerebbe solo ricordare che è stato
chiesto se c'era la volontà eventualmente di rivedere le premesse,
ma non ho avuto risposta, per cui mi sento in dovere di fare una
ricostruzione del passato. Questa è una norma riferita ad una legge
del 2012, per cui non è una novità di quest'anno, poi ci sono stati
dei ricorsi, ci sono state delle sentenze, la sentenza n. 77 della
Corte costituzionale che diceva delle cose molto importanti: che
questo sacrificio deve essere in un arco temporale, non può essere
per sempre. Addirittura dall'interpretazione che veniva data della
sentenza n. 77 si diceva che queste risorse dovevano rimanere in
disponibilità della Regione e che era solo un sacrificio
temporaneo, una non possibilità di utilizzare delle risorse, che
comunque rimanevano in capo alla Regione. Questo era un po' il
significato della sentenza n. 77, molto importante perché
probabilmente può essere motivo di una rivendicazione in seguito di
un recupero di queste risorse, per cui sono strade anche da
perseguire queste perché la sentenza n. 77 è molto importante. Dal
2012 però ci sono alcuni passaggi che stridono un po' con l'impegno
della politica dell'Amministrazione regionale in questi anni. Io
ricordo che le cifre erano annualmente inserite nella finanziaria,
mi pare di ricordare ci fosse un arco temporale (che scadeva a
maggio di ogni anno) in cui si diceva che le varie autonomie
speciali dovevano trovare un accordo su come ripartire queste
risorse. Parlo dal 2012, perché la legge è del 2012. Questa intesa
tra le autonomie speciali non c'è mai stata negli anni, per cui
bontà divina - io dico - sicuramente si è fatto poco in questo
periodo dall'approvazione della finanziaria, ma io non so cosa si è
fatto prima e perché e per quali motivi la Regione non ha mai
trovato un'intesa negli anni precedenti. Perché c'era una norma
(faccio una ricostruzione non leggendo gli aspetti della legge, ma
una ricostruzione che sia comprensibile per chi ci ascolta),
scattava quel meccanismo per noi perverso e lo Stato ti diceva:
"qualora le autonomie speciali non ritrovino una sintesi, un'intesa
sul metodo di riparto, calcoliamo con il metodo SIOPE". Il metodo
SIOPE è un metodo per noi deleterio perché avviene sulla base dei
consumi intermedi desunti e che per la Regione rappresenta,
rispetto all'intero sacrificio che viene chiesto a tutte le
autonomie speciali (Province autonome, Sicilia, Sardegna e Friuli),
il 10,2. Voi capite che il 10,2 riferito ad una Regione come la
Valle d'Aosta è un'aberrazione per quello che riguarda i numeri e
il bilancio della Regione. Mi pare di ricordare che questa iniquità
- non ho altro termine - è stata più volte rappresentata allo
Stato, che ha riconosciuto che il metodo non era molto equo, ma al
momento lo Stato ha solo sostituito il criterio del riparto SIOPE
con il criterio dell'incidenza del PIL, ma solo sulle norme emesse
successivamente al 2012. Allora essendo la legge di riferimento il
2012, tutte quelle che sono entrate in vigore va bene, applico il
metodo dell'incidenza del PIL, ma sul pregresso (vale a dire la
parte sulla sostanza, sulla polpa) continuo ad applicare il metodo
SIOPE, che per noi è deleterio. Questo per dire che probabilmente
ci sono state anche delle interpretazioni di questo genere, secondo
le quali alla fine abbiamo approvato una finanziaria in cui noi
queste risorse abbiamo scritto che le avremmo calcolate a bilancio.
C'è però una grossa differenza tra dire: io le metto a bilancio e
le metto in disponibilità, perché il ragionamento fatto (poi io
ritengo che sia un ragionamento non corretto) dal Governo e dalla
Ragioneria, e che viene peraltro anche in parte esternato, dice:
"la Ragioneria generale dello Stato ha comunicato che, se avessero
inteso che con il superamento del regime del patto la Valle d'Aosta
avrebbe speso di più, non avrebbe assentito all'iscrizione della
norma". Significa cioè che se, al di là dell'approvazione della
finanziaria, noi avessimo dato disponibilità a queste risorse, con
ogni probabilità il Governo e lo Stato ci avrebbero impugnato la
finanziaria. Il motivo per cui non è stata impugnata la finanziaria
è che noi abbiamo riconosciuto questa maggiore disponibilità
finanziaria, ma non l'abbiamo data in disponibilità. La parte più
preoccupante di tutta questa vicenda, al di là del fatto che nel
2017 non l'abbiamo messa in disponibilità, per cui il bilancio e
l'assestamento di bilancio approvato è un bilancio che non tiene
conto di queste risorse, è il bilancio del 2018 (quello che avete
approvato a dicembre) che, per quello che riguarda le disponibilità
finanziarie, era un bilancio che prevedeva (il triennale
chiaramente, approvato a dicembre, per cui c'era l'annualità 2017,
ma c'era anche l'annualità 2018 e 2019) per il 2018 una
disponibilità di 1.110,9 milioni. Se non dovessero esserci queste
disponibilità, per il 2018 sarebbe un bagno di sangue, perché il
nostro bilancio precipiterebbe a 966,6.
È questa la partita che vogliamo chiarire con lo Stato, penso
che sarà molto difficile che si riescano a coinvolgere le altre
autonomie speciali ad un sacrificio in più se non interviene lo
Stato. Non ci siamo riusciti dal 2012 in avanti, io non penso che
sia così facile far cambiare idea, perché la finanziaria dello
Stato, se prevede questo in disponibilità in finanziaria dello
Stato, bisogna che qualcuno paghi, per cui è difficile convincere
qualcuno a pagare di più per noi pagare di meno. La mia
preoccupazione che dico e che ho esternato è che la partecipazione
io non la vedo tanto come un poco rispetto per la Valle d'Aosta da
parte della Regione Friuli, e in questo caso della Presidente
Serracchiani; io lo vedo come un preannuncio di quella che sarà la
finanziaria dello Stato, dove probabilmente chi è nella stanza dei
bottoni, in questo caso penso che il ruolo della Serracchiani sia
un ruolo cardinale, probabilmente avrà già qualche indiscrezione o
qualche indicazione. Io non vorrei che questa sia una sorta di
mettere le mani avanti, perché lo Stato non so che attenzione... o
quanto potrà modificare questo sacrificio. Io ritengo non solo
opportuno, ma doveroso che ci debba essere una posizione unitaria
di tutto il Consiglio regionale che dica che questa è una porcheria
- io non ho altro termine - che la Valle d'Aosta non si merita,
perché ha già pagato troppo nel passato e non può continuare a
pagare sempre e solo la Valle d'Aosta.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
È una discussione che abbiamo fatto su
questa risoluzione, una discussione approfondita sullo stato
dell'arte di questa materia molto complessa. L'ha fatta il
Presidente, l'ha fatto altrettanto bene il collega Gerandin. Adesso
si tratta di vedere questa risoluzione, perché non abbiamo ben
capito quali possono essere le premesse, se vengono mantenute, se
non vengono mantenute. Per quanto riguarda l'impegno, mi sembra,
proprio in relazione al discorso che è stato fatto, che sia un
impegno estremamente condivisibile viste tutte queste difficoltà
che ci sono, che ci saranno e che hanno proprio bisogno di
un'analisi approfondita in commissione, di una condivisione non
solo con i commissari, ma con tutti i colleghi che vorranno
partecipare, vista la gravità della situazione, in modo da dare
forza a chi sta già affrontando questo discorso. Noi pertanto, come
UVP - naturalmente l'impegno per noi è condivisibilissimo, come
dicevo adesso -, aspettiamo un attimo di capire quali saranno le
premesse per vedere che voto dare alla risoluzione.
Presidente
-
Se ho capito bene, ci sarebbero delle
problematiche sulle premesse, sull'impegno non ci sarebbero
problemi. Vorrei capire se i propositori vanno a modificare le
premesse. Ha chiesto la parola il collega Rollandin, ne ha
facoltà.
Rollandin (UV) -
Nelle premesse, visto quello che è stato
detto e che in qualche modo abbiamo appreso, dalla comunicazione
che è stata fatta, ci sono due punti che credo siano abbastanza
chiari e che credo vadano nella direzione di tenere conto di quello
che è successo.
Io però vorrei anche un attimo entrare non tanto nel merito,
perché se abbiamo chiesto la riunione in commissione è perché su
questo tema, dati alla mano, vanno fatte una serie di riflessioni
che qui sono state fatte solo in parte, perché nell'accordo che è
stato fatto con lo Stato c'era un
décalage
negli anni di
accantonamento di somme, come hanno fatto tutte le Regioni, e
questo era un punto da non confondere con il SIOPE.
Altro riferimento al criterio SIOPE è quello che ha sicuramente
creato più dei problemi proprio perché obbligava le Regioni a
mettersi d'accordo sulla percentuale da utilizzare nei confronti di
una serie di criteri (vedi trasporti, società pubbliche, società
che intervenivano nell'intermediazione e così via), cosa che ha
falsato completamente la percentuale di corrispondenza della
Regione. Noi su questo abbiamo protestato e detto che una sola
volta abbiamo trovato l'accordo, dove noi abbiamo pagato 2,5 perché
abbiamo trovato l'accordo con la Sicilia. È l'unica volta, il che
ha dimostrato anche agli altri che questa roba qui era una roba
iniqua (la ripartizione con i criteri SIOPE). Soprattutto perché in
alcune Regioni le società che svolgevano i ruoli che avrebbero
dovuto essere conteggiati non erano direttamente coinvolte con la
Regione, è come se fossero con Finaosta, invece di essere con la
Regione, quindi non venivano conteggiati.
Detto questo, il problema dell'importo che partendo dai 200 mila
arrivava poi giù a 144, che era l'ultimo anno... e che poi diceva
dal 2017 non sono più dovute... sentenza della Corte costituzionale
che ha ribadito che avevamo ragione a dire, che non è che quello
deve durare in eterno, è un periodo e poi basta. Lì quindi si è
stoppato e noi abbiamo considerato giustamente che da quel momento
non c'era più l'esigenza di intervenire in tal senso. Sotto questo
aspetto, ecco la ragione per cui nella finanziaria che abbiamo
approvato avevamo messo la cifra: proprio per significare che
dovevamo e potevamo utilizzarlo, evidentemente era anche una spinta
nel senso di dire: comunque nel 2017. Poi a maggior ragione, se non
c'è nel 2017, nemmeno nel 2018. Ora, noi riteniamo però che in
questo intertempo questa questione qui doveva essere risolta,
perché il problema riferito adesso dal Consigliere Gerandin di
dire: "le altre Regioni sono interessate", le altre Regioni sono
interessate se lo Stato non dà la copertura.
Voglio ricordare che in questi anni, prima di arrivare al
pareggio di bilancio, voluto espressamente con un ordine del giorno
qui in Consiglio, come la ripartizione diversa dei criteri SIOPE,
voglio ricordarlo, è una mozione che era stata votata qui
all'unanimità... prima di arrivare a quel punto, voglio
sottolineare che questo aspetto era, deve essere e doveva essere
visto come esigenza di avere la copertura non ripartendo tra le
Regioni, ma da parte dello Stato... come lo Stato ha coperto quelle
somme che noi abbiamo di volta in volta avuto come sforamento del
pareggio di bilancio... nel momento in cui c'era il Patto di
stabilità, scusate, sono stati anno per anno messi 120 milioni, 70
milioni, tant'è che lo sforamento non è mai stato penalizzante per
quanto riguarda la Regione e la copertura è stata data dallo Stato.
Qui il problema dei 144 non è che la copertura la devono fare le
altre Regioni per conto della Regione Valle d'Aosta: ecco perché
noi diciamo che anche con la Regione Friuli questo andava non solo
spiegato ma sottolineato per fare forza sull'altra impostazione,
che è quella di trovare i 144 milioni che devono essere trovati
dallo Stato, non dalle Regioni. Questo è il punto delicato per cui
abbiamo indicato queste due considerazioni. È lì, ma non da adesso,
non nel momento in cui c'è la sentenza, perché un conto è il
discorso politico sulla copertura dei 144 e un conto è il problema
del ricorso al TAR, che chiaramente non accettando la sospensiva dà
un segnale negativo, di solito se si accetta la sospensiva, è un
segnale positivo, però qui sul tribunale non c'è l'intervento
politico. Il tribunale decide e fa i fatti suoi.
Il problema dell'intervento politico (è quello che noi
sottolineavamo) è che questo si sapeva dall'inizio giustamente di
questa vicenda, quindi doveva essere vista la copertura che doveva
essere fatta da allora: ecco qual è la differenza. Questo è il
punto politico e che sarà necessario a maggior ragione per il 2018,
perché altrimenti non solo non ci sono quelli del 2017, ma non ci
saranno nemmeno quelli del 2018. Io questo lo voglio dire, quindi
fare i bilanci sarà un po' più spinoso.
Non è che noi non abbiamo mai parteggiato per togliere alla
Regione, abbiamo sempre lavorato per... e queste sono le
dimostrazioni, come dicevo, sono i soldi che in questi anni hanno
messo, al di là degli accordi, per sostenere quello che era il
disavanzo, il Patto di stabilità non rispettato. Sono stati messi
questi soldi nella finanziaria. Allora diciamo: i 144 milioni dove
devono essere? Questo è un compito dello Stato, come ha fatto per i
500 milioni per gli operai della Sicilia, questi mica li ha divisi
con le Regioni! Ecco dove dicevamo l'accordo con il Friuli... deve
dare una mano a noi, non fare un ricorso contro la Regione, perché
se fa ricorso contro la Regione, indebolisce logicamente quello che
è... al di là del peso politico che giustamente il Consigliere
Gerandin ricordava, il problema è che ti mette in difficoltà due
volte, perché pensano che noi vogliamo portare via i soldi alle
altre Regioni, non è così! Il nostro atteggiamento è quello di fare
in modo che i soldi vengano previsti nella finanziaria dello Stato,
come ha fatto le altre volte, messe a copertura da parte dello
Stato, perché questo era evidente che doveva esserci! Non è una
miopia nostra, lì è scritto nella legge, quindi lo Stato, quello
che nella legge deve applicare deve trovare le coperture: ecco la
differenza sostanziale per cui noi riteniamo di non aver detto
nulla di particolare nella relazione.
Adesso abbiamo anticipato una discussione, però questa
discussione va fatta in commissione. Io adesso non entro nei
particolari di come il problema del SIOPE poteva essere risolto se
c'era un po' di buon senso. Purtroppo non c'è stato, perché lì sì
che nel SIOPE, se la torta è dieci, se io partecipo con il 10
percento, alleggerisco quello degli altri, e chi mi dà una mano?
Nessuno. Infatti l'avevamo detto, noi avevamo proposto che ci fosse
a maggioranza l'accordo, naturalmente non è passato. Era d'accordo
la Sardegna, non era d'accordo naturalmente in questo caso la
Sicilia, il Friuli era d'accordo. Quello che quindi noi abbiamo
inteso presentare... per cui abbiamo detto: ci dispiace della
mancata presentazione ad oggi - e credo che questo sia anche
corretto - da parte della Giunta: le scadenze non rispettate.
Questo permetteteci di dirlo.
Il DEFR doveva essere presentato entro il 30 giugno, è un
discorso programmatico, non è un discorso di copertura! Questo è
quello che noi condanniamo, perché allora o ci dite cosa volete
fare, oppure poi andiamo a vedere se ci sono tutti i soldi... ma
cosa volete fare? Poi io posso dire: faccio degli investimenti su
questo, posso avere 10 milioni o 100, ma il problema rimane. Quello
è di indirizzo, non è di copertura! Il bilancio è un'altra cosa, il
bilancio che dovrà essere fatto adesso. Ma se non c'è nemmeno un
indirizzo, non c'è niente? Il DEFR: ci avete contestato l'altra
volta perché non c'era la definizione per quanto riguarda sempre il
Casinò, non era ben scritto cosa si doveva, che era tutto previsto
come organizzazione. Adesso qui non c'è niente e non se ne parla!
Vuoi che non diciamo almeno questo? Io non so, non possiamo mica
dire: grazie, non abbiamo un indirizzo su niente, non una
copertura! Questa è la ragione per cui noi abbiamo presentato e
manteniamo la risoluzione così com'è stata presentata.
Presidente -
Ha chiesto la parola l'Assessore Chatrian,
ne ha facoltà.
Chatrian (ALPE) -
Due considerazioni. Il Presidente e
anche i colleghi che sono intervenuti, il collega Gerandin hanno
ripercorso molto bene lo stato dell'arte, perché oggi stiamo
parlando di questo e ben venga un ulteriore confronto in II
Commissione, anche a seguito dei due ricorsi che la Giunta ha
approvato con delibera di Giunta il 9 luglio. Prontamente la
settimana dopo, insieme al Presidente della Regione, siamo andati
in II Commissione a fare comunque il punto della situazione. Il MEF
a maggio ha approvato il decreto, il 9 luglio noi abbiamo fatto
ricorso e il TAR non ha voluto esprimersi qualche giorno fa.
Solo una considerazione invece per quanto riguarda il documento
economico-finanziario regionale. L'ho detto prima in Capigruppo al
collega Ego Perron: non abbiamo voluto presentare un documento
economico-finanziario regionale, collega Rollandin, prima di non
avere un punto di caduta, perché non abbiamo voluto fare la stessa
identica fotocopia di quello che è successo l'anno scorso al di là
di quando ci avete presentato il DEFR in Consiglio regionale. Un
DEFR dove due giorni dopo praticamente la partita più importante,
dal punto di vista finanziario ed economico, erano i 48 milioni di
euro sulla Casa da gioco neanche citati sul DEFR. Lei ha detto che
il documento economico-finanziario regionale non è un documento
finanziario veramente, è un documento di natura politica, ma, dato
che è un documento di natura politica, forse un punto di caduta
anche finanziario nel momento in cui possiamo avere...
(interruzione del Consigliere Rollandin, fuori
microfono)
... io ho ascoltato il suo intervento, io le dico le motivazioni
che ci hanno portato responsabilmente a non approvare il documento
economico-finanziario... stiamo redigendo, come ho detto venerdì
scorso in II Commissione... e avevo oltretutto detto in II
Commissione che, entro fine mese, insieme al Presidente della
Regione, ci saremmo confrontati in II Commissione, ma questa
risoluzione ci dà la possibilità di anticipare di qualche giorno la
discussione in commissione, quindi ben venga da quel lato.
Volevo solo spiegare quanto meno il perché non abbiamo voluto
approvare il documento finanziario. Faccio un esempio. Il documento
economico-finanziario approvato l'anno scorso e poi discusso in
Consiglio non citava minimamente la necessità di reperire delle
risorse in finanziaria per la Casa da gioco (50 milioni di euro).
Come se noi avessimo approvato il documento economico-finanziario
senza eventualmente un aumento di capitale di un'azienda, di una
società partecipata, una Monterosa Ski, piuttosto che le Funivie
del Piccolo San Bernardo, piuttosto che la Courmayeur, piuttosto
che altre, e poi due settimane dopo, scaricato un documento
economico-finanziario che dice diversamente rispetto al documento
di indirizzo e di natura politica. Queste sono le motivazioni che
ci hanno portato a non approvare questo documento di indirizzo
politico. Comunque, per quanto riguarda l'impegno inserito in
questa risoluzione, verremo in commissione insieme al
Presidente.
Presidente -
Non ci sono altri interventi? Se non ci sono
altri interventi, mettiamo in votazione. Ha chiesto la parola la
collega Morelli, ne ha facoltà.
Morelli (ALPE) -
In Conferenza dei Capigruppo
tout à
l'heure
avevamo fatto una proposta di emendamento rispetto alla
premessa in modo da poterla condividere tutti. Per l'impegno non
c'è nessun problema, ma, riguardo alla premessa, ovviamente da
parte della maggioranza ci sono delle remore, giustificate penso.
Si tratta quindi di capire qual è la posizione dei proponenti della
risoluzione: se non vi è l'intenzione o meno di emendare la
premessa.
Presidente -
Io non so se ho capito male, ma mi è
sembrato che nelle dichiarazioni, negli interventi non ci siano le
premesse per emendare la risoluzione. Ha chiesto la parola il
collega Perron, ne ha facoltà.
Perron (UV) -
Solo per ribadire quanto abbiamo già
cercato di dire: ci permetterete di avere una valutazione e un
giudizio su quanto è successo diversi rispetto al vostro... Ci
mancherebbe ancora, colleghi, Giunta, che non si voglia accettare
una richiesta di andare in commissione a dettagliare, quindi sul
fatto di dire: "ci impegniamo ad andare in commissione" ci
mancherebbe ancora! Evidenzio ancora una volta che sentite la
necessità su un argomento come questo di venire in commissione solo
perché ve lo chiediamo noi, quando all'interno della commissione
avevamo espressamente chiesto che, testimone il Presidente Fabbri,
la commissione venisse costantemente, continuamente aggiornata
sull'evolversi della situazione, di una questione delicata come
questa. La volta scorsa abbiamo ottenuto il passaggio in
commissione del Presidente e dell'Assessore perché l'abbiamo
chiesto noi. Oggi siamo nella stessa condizione, ci permetterete di
mantenere un giudizio negativo sul fatto che, a nostro modo di
vedere, i passaggi di raccordo con le altre autonomie speciali non
sono avvenuti: questa è una valutazione politica. Come ci
permetterete di esprimere un giudizio negativo - e lo ribadiamo con
convinzione - sul fatto che ad oggi - e lo ha ribadito un attimo fa
l'Assessore Chatrian - non c'è intenzione di portare in aula uno
straccio di DEFR che ci indichi l'atteggiamento di questa Giunta su
come si voglia costruire il bilancio. Da questo punto di vista,
quindi noi manteniamo tutte le nostre perplessità, per cui noi
vogliamo che venga messa in votazione la risoluzione così com'è
stata formulata.
Presidente -
Ci sono dichiarazioni di voto? Ha chiesto la
parola la coolega Morelli, ne ha facoltà.
Morelli (ALPE) -
A nome della maggioranza, la posizione
sarà di astensione, mantenendo l'impegno però a relazionare in
commissione.
Presidente -
Dichiaro aperta la votazione sul punto n.
23.01. La votazione è chiusa.
Presenti: 33
Votanti           
: 16
Favorevoli: 16
Astenuti:17 (Bertin, Bertschy, Borrello, Certan, Chatrian,
Fabbri, Fosson, Gerandin, Grosjean, Marquis, Morelli, Nogara,
Norbiato, Padovani, Restano, Rosset, Viérin)
Il Consiglio non approva.
