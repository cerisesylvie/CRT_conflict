Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 1801 del 21 settembre 2022 - Resoconto
OGGETTO N. 1801/XVI - Interrogazione: "Modalità di
pianificazione e reclutamento del personale dipendente dalla
Fondation Grand Paradis".
Bertin (Presidente) -
Passiamo al punto successivo n. 15.
Per la risposta il presidente della Regione Lavevaz ne ha
facoltà.
Lavevaz (UV) -
Rispondo io, sia come Assessore
all'ambiente sia per quello che riguarda in generale il personale.
Nello specifico con quest'interrogazione si chiede se sia prassi
per gli enti e le società partecipate organizzare eventi di questa
tipologia: nella domanda si parla di un Job Day organizzato dalla
Fondation Grand Paradis e si chiede quali ne siano le basi
normative di riferimento, anche al fine di potenziare il
reclutamento dei soggetti cui afferiscono.
Abbiamo chiesto notizie alla Fondation Grand Paradis, che ha
precisato che questo Job Day che è stato organizzato di fatto non è
un momento di selezione del personale finalizzato all'assunzione in
servizio, piuttosto un momento in cui mettere a confronto la
domanda e l'offerta, come spesso viene anche nel mondo del privato,
quindi uno strumento che vuole essere un momento di attrattività
per potenziali risorse lavorative interessate a quest'ambito,
quindi un modo per far conoscere gli ambiti di attività di
Fondation eccetera.
Ad oggi eventi di questa tipologia e di questa forma non sono
una prassi all'interno degli enti e delle società a partecipazione
regionale ma possono comunque rappresentare un buon modo di far
conoscere realtà lavorative specifiche, anche poi favorire la
partecipazione e le selezioni ai concorsi in ragione della
pregressa conoscenza degli ambienti lavorativi e soprattutto delle
tipologie di lavoro che viene svolto, essendo comunque la Fondation
un ente con una connotazione molto ampia nei suoi ambiti.
Si chiede nella terza domanda"Quale sia ad oggi la consueta
modalità di pianificazione e relativo reclutamento del personale
dipendente della Fondation": considerato il fatto che all'interno
del modulo di partecipazione il soggetto deve tra l'altro
dichiarare liberamente per quale figura intenda candidarsi.
Possiamo confermare che Fondation ovviamente, come ente pubblico
partecipato, recluta tutto il suo personale attraverso selezioni
pubbliche per titoli ed esami che vengono normalmente svolte una
volta l'anno. Peraltro sul sito della Fondation, nella sezione
"Amministrazione trasparente" sono pubblicate, come è ovviamente
d'obbligo, tutte le informazioni relative alle selezioni che sono
state effettuate.
L'ultima selezione è stata espletata a gennaio 2021 e le
graduatorie relative ai profili project manager, comunicazione ed
eventi e operatori dei siti di interesse naturalistico culturale
sono state esaurite nell'arco di pochi mesi.
Credo che non sia necessario ripetere ancora una volta le
considerazioni che abbiamo fatto diverse volte in quest'aula
rispetto ad altri settori della pubblica Amministrazione, ma
diciamo che l'attrattività dei posti di lavoro in Valle d'Aosta -
pubblici, o comunque di partecipate - sono comunque in difficoltà
da questo punto di vista da un po' di tempo e la Fondation Grand
Paradis ha riscontrato questo stesso tipo di problematica.
Probabilmente la Fondation sconta anche il fatto di avere delle
sedi non proprio comode, non proprio sul fondovalle e spesso le
persone che superano le selezioni non rimangono a lungo in
Fondation e cercano altri sbocchi, più comodi che non le sedi di
Fondation che, come noto, sono situate soprattutto in testate di
Valle.
Per chiudere, Fondation ha organizzato un Job Day con queste
finalità di promozione, di conoscenza della propria attività,
cercando in qualche modo d'intercettare risorse umane o
professionali, da un lato motivate a partecipare a eventuali
selezioni future, dall'altro a mettere le proprie competenze e le
proprie conoscenze a servizio di eventuali progetti della Fondation
di natura magari più specifica e puntuale. Quindi possono essere
due, semplificando al massimo, le finalità di questo Job Day.
Presidente -
Per la replica il consigliere Aggravi.
Aggravi (LEGA VDA) -
Vede, Presidente, le dico due cose:
da un lato io non voglio trasformare tutti gli enti regionali o
para-regionali in Ministeri della fu DDR con delle procedure
terrificanti di selezione del personale; dall'altro lato voglio
dirle che io ho appreso di questo Job Day da una di quelle
notifiche che sbucano adesso su Windows per quello che riguarda
alcuni siti che pubblicano un nuovo articolo e quindi c'è la
notizia. Incuriosito sono entrato e mi sono stampato - purtroppo è
andato in A3, mi spiace per Greta però non ho controllato il
formato, ma per chi è miope questo aiuta - e ho letto
effettivamente quello che era appunto questo Job Day, di cui
sinceramente... io vengo da un'esperienza in una multinazionale
privata che una volta l'anno lo faceva, ma quella era una realtà
privata che faceva uno screening, cercava di conoscere del
personale e poi c'erano le selezioni.
Qui io mi trovo un po' in difficoltà e forse, considerando un
po' quello che lei diceva alla fine, mi vien da dire che anche gli
enti pubblici a questo punto, anche la Regione, potrebbe fare dei
Job Day così capiamo, prima di fare i concorsi, con chi abbiamo a
che fare.
È un po' questo che a me ha stupito, perché ha un senso se è una
grande o piccola realtà privata che fa un Job Day, ma se invece io
mi trovo un ente, che riceve del denaro pubblico, che fa un Job Day
dove conosce delle persone, di cui tra l'altro non si dà neanche
indicazione di quella che può essere la professionalità, perché qua
giustamente si dice "Per intercettare risorse umane o
professionisti capaci con le loro competenze". Ma se io sono un
ingegnere nucleare, mi presento e dico: "Vorrei occuparmi...",
capisce che c'è un po' un problemino?
E se il signor Stefano Aggravi si presenta e magari va a genio,
benissimo, conosce qualcuno di Fondation o qualcuno che poi viene
coinvolto successivamente nelle selezioni... mi perdoni ma di che
cosa stiamo parlando? E guardo anche il collega Jordan. Occhio a
quello che viene fatto, perché a volte magari una bella idea crea
dei problemi, nel senso che "Non sappiamo di cosa abbiamo bisogno,
non sappiamo con chi abbiamo a che fare, sappiamo che una volta
l'anno facciamo le selezioni e magari conosciamo qualcuno". Poi
sulle sedi, per carità, allora quasi quasi io - mi perdoni la
battuta - avrei fatto un doodle di Google dove chiedevo dove eri
residente e se volevi andare a Cogne o...
Attenzione a quello che si fa, perché sennò uno se è malizioso
pensa male! Ma si possono fare cose del genere? Mi perdoni, io non
voglio occuparmi di queste cose, ma ho una notifica che poi a
questo punto alimenterò su Windows perché mi dà più lavoro quella
quasi delle segnalazioni esterne. Ma di che cosa stiamo parlando?
Stiamo rischiando di andare in campi minati che non voglio neanche
perseguire, e lo dico a chi si occupa della governance della
Fondation.
Sono contento che alla prima domanda lei mi abbia detto che
altre realtà para-regionali o regionali non fanno dei Job Day.
Penso che l'interrogazione si commenti da sola.
