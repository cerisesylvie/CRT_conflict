Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA



Oggetto del Consiglio n. 121 del 2 dicembre 2020 - Resoconto
OGGETTO N. 121/XVI - Interrogazione: "Notizie in merito
all'esistenza di protocolli regionali per il corretto uso di DPI
rivolti a studenti e docenti".
Marguerettaz (Presidente) -
Punto n. 8 all'ordine del
giorno. La parola all'assessore Caveri.
Caveri (VdA Unie) -
Rispondo volentieri a questa vostra
iniziativa, risponderò naturalmente alle domande, però, come spesso
capita nelle interrogazioni, voi avete fatto delle premesse e
quindi io, prima di darvi una risposta puntuale, approfittando del
tempo, vorrei però fare un breve
incipit
che parte dal
presupposto che io so che c'è questo gruppo di genitori che piano
piano si sta allargando a macchia d'olio contestando anche con
documenti di vario genere la legittimità dell'utilizzo della
mascherina nelle scuole soprattutto per i bambini più piccoli,
quindi quelli oltre i 6 anni, che sono quelli che devono mettere la
mascherina e lo fanno sulla base di diversi pareri interloquendo
anche con tutte le Autorità sanitarie valdostane e anche con il
sottoscritto in quanto responsabile dell'istruzione.
Ora, al di là della logica piramidale con cui il promotore
Daniele Pieiller si sta muovendo, che ovviamente è del tutto
legittima, io vorrei dire che però su questo argomento noi possiamo
rispondere e risponderò perché lei intelligentemente ha posto delle
questioni valdostane, non si è spinto rispetto alla situazione
nazionale, però ci tengo a dire che proprio di recente il Consiglio
di Stato ha detto di no a chi aveva chiesto una sospensiva rispetto
all'uso delle mascherine sui banchi di scuola. È una sentenza molto
interessante nella quale il Consiglio di Stato comunque chiede alle
Autorità sanitarie delle spiegazioni ulteriori sul perché di questa
misura così drastica e quindi, da questo punto di vista, io
risponderò aggiungendo qualche elemento che in qualche maniera non
dico che tranquillizza ma noi in questo senso siamo depositari di
una competenza veramente statale in questa materia epidemiologica e
quindi l'uso delle mascherine per il momento per i bambini è
obbligatorio.
Devo dire, da questo punto di vista, rispondendo alla prima
delle domande, che non è stata effettuata una valutazione da parte
della nostra Unità di supporto e coordinamento, perché le
disposizioni fornite dal Ministero, sulla base delle precisazioni
effettuate dal famoso Comitato tecnico-scientifico nazionale, sono
risultate sufficientemente chiare. Da questo punto di vista, il 9
novembre 2020 sull'utilizzo delle mascherine è stata trasmessa una
nota esplicativa del Capo di Dipartimento del sistema educativo di
istruzione e di formazione del Ministero dell'istruzione ai
dirigenti scolastici e ai direttori generali degli uffici
scolastici regionali, nel nostro caso la Sovrintendente.
Ricorda questa nota come il Comitato tecnico-scientifico l'8
novembre 2020 ha chiarito proprio al Ministero la portata
dell'articolo 1, comma 1, lettera s), del DPCM del 3 novembre 2020,
che è quello cui lei fa riferimento nelle premesse e che viene
interpretato diversamente da questo Comitato
no mask
, o
comunque che vorrebbero limitare l'utilizzo delle maschere, perché
dice: "l'attività didattica educativa per la scuola dell'infanzia,
il primo ciclo d'istruzione e per i servizi educativi per
l'infanzia continua a svolgersi in presenza con uso obbligatorio di
dispositivi di protezione delle vie respiratorie salvo che per
bambini di età inferiore a 6 anni e per i soggetti con patologie o
disabilità incompatibili con l'uso delle mascherine ", questo è
quanto dice il DPCM.
Dice il CTS, questo famoso comitato tecnico: "il medesimo DPCM
non indica per il contesto scolastico eccezioni correlate al
distanziamento" e dice più avanti questa nota del dottor Bruschi:
"a partire dalla scuola primaria dunque la mascherina dovrà essere
indossata sempre da chiunque sia presente a scuola durante la
permanenza nei locali scolastici e nelle pertinenze anche quando
gli alunni - e questo è il punto da sottolineare - sono seduti al
banco indipendentemente dalle condizioni di distanza, un metro fra
le rime buccali, previste dai precedenti protocolli. Naturalmente è
possibile abbassare la mascherina per bere e per i momenti della
mensa e della merenda. Si tratta di una disposizione che il DPCM ha
adottato sulla scorta delle indicazioni delle massime Autorità
sanitarie preposte alla strategia per il contenimento della
situazione epidemiologica volta a contemperare diritto alla salute,
diritto all'istruzione alla luce dei dati dell'epidemia".
Naturalmente poi c'è una parte che dice che possono essere
adoperate anche in certi casi mascherine monouso, mascherine di
comunità, lavabili, autoprodotte e cose di questo genere, che però
devono avere certe caratteristiche.
Sul sito del Ministero della salute in merito alle mascherine si
legge: "sono molte le
fake news
che girano in materia. La
Società italiana di pediatria in un video divulgativo ha smentito
una serie di notizie false che circolano sui
social media
precisando che i bambini sani che indossano la mascherina
chirurgica per più ore al giorno non rischiano, come qualcuno dice,
la carenza di ossigeno, né la morte per ipossia. La mascherina
previene il diffondersi dell'infezione e va portata dai bambini per
evitare la trasmissione del Coronavirus fra asintomatici. Inoltre
non ci sono evidenze che documentino un legame fra uso della
mascherina e un'alterazione della flora batterica o disbiosi
intestinale", mi scuso per questo lessico così specifico ma
evidentemente i pediatri parlano la loro lingua.
Per quel che concerne la seconda domanda, cioè se esistano dei
protocolli, esistono nel piano scuola, in particolare nel
protocollo di sicurezza approvato dalla Giunta regionale il 31
agosto scorso, sono definite in un'apposita sezione le disposizioni
rivolte a studenti, personale docente e ATAR per un uso corretto
dei dispositivi di protezione individuale. Non le leggo il
capitoletto perché evidentemente è un protocollo in cui si dice
come usarli. È stata inoltre fornita alle scuole specifica
cartellonistica Covid-19 a supporto e integrazione dei momenti
informativi-formativi previsti sull'emergenza sanitaria per le
famiglie, gli studenti e il personale scolastico.
Concludo dunque osservando che non rientra nelle nostre
competenze oggi un'eccezione che nel respingere... come le dicevo
precedentemente, in questa sentenza recentissima del Consiglio di
Stato che è stata pubblicata il 26 novembre scorso, il giudice
della Sezione III in sede giurisdizionale - che è, tra l'altro, una
persona nota negli ambienti, ex ministro Franco Frattini con cui ho
avuto anche una fraterna amicizia in passato -, il presidente
Frattini respinge questa richiesta di non adoperare al banco, però
chiede alle Autorità sanitarie - quindi sarà interessante seguire
lo sviluppo di questa situazione - di fornire ulteriori
precisazioni.
Se lei mi consente, visto che ho un minutino, devo dire che ho
visitato alcune scuole elementari e ho l'impressione che siano più
i genitori che i bambini a lamentarsi delle mascherine, ho trovato
nelle diverse classi una grandissima disciplina da parte dei
bambini, peraltro anche il mio che ha 10 anni oramai si è abituato
a questa piccola schiavitù, che però dicono appunto i pediatri che
ha un valore di tipo sanitario.
Naturalmente la Regione Valle d'Aosta non è incaponita rispetto
all'uso della mascherina, qualora le Autorità sanitarie dovessero
dare delle disposizioni differenti... oggi non ce ne sono
ufficialmente, c'è molto materiale su internet, ci sono molte prese
di posizione ma la sostanza è che, dal punto di vista giuridico,
oggi l'uso della mascherina anche nei banchi di scuola è
obbligatorio.
Presidente -
La parola al segretario Distort.
Distort (LEGA VDA) -
Grazie Assessore per la spiegazione.
Innanzitutto inquadro semplicemente l'interpellanza, in questo
momento del Consiglio si sta compiendo un rito che ha un po'
dell'epocale, perché stranamente è un Consigliere della Lega che
sta portando avanti una richiesta di precisazione,
un'interrogazione, facendo riferimento a un'iniziativa condotta
dalla persona che lei ha citato nella sua risposta a suo tempo
candidato nelle liste di PCP che attualmente è al Governo con voi e
viene sostenuto da me. Penso quindi che qualcuno poi debba anche
alla Lega pagare un caffè quanto minimo.
In ogni caso detta quest'apertura anche un po' ironica ma che
comunque rivela la trasversalità del tema, prendo atto della sua
risposta, più che prendere atto io, immagino che ci siano diverse
persone interessate, tra cui i genitori che lamentano queste
situazioni, che sicuramente interpreteranno dalle sue parole la
posizione che il Governo regionale nella sua persona ha intrapreso
nei confronti del tema.
Allora semplicemente mi permetto di dire che è chiaro che non ha
senso la battaglia contro i mulini a vento, nello stesso tempo
sappiamo che ci sono due atteggiamenti fondamentali in una comunità
per accettare delle disposizioni sanitarie o dei divieti, anche di
tipo sanitario, che di per sé sembra che possa assumere
un'autorevolezza sua propria per il semplice fatto che è sanitario,
però sta di fatto che le disposizioni o si subiscono, o si
condividono: si subiscono è il tipico atteggiamento della tirannia,
si condividono presuppongono che ci sia un percorso di dialogo, di
colloquio tra la comunità e chi svolge un ruolo di governo. Questo
dialogo è assolutamente importante che avvenga secondo dei criteri
che non devono essere: "ce lo chiede lo Stato", perché è lo stesso
atteggiamento del "ce lo chiede l'Europa" che non nutre tanta
simpatia anche nei non sovranisti, anche perché questo
atteggiamento ha un precedente nella storia che è l'atteggiamento
di Pilato e gli effetti sono quelli che sono: parlo di
atteggiamento, chiaramente non mi riferisco alle persone.
È chiaro comunque che è importante che la classe politica debba
prendere seriamente in considerazione le istanze provenienti dalla
propria comunità che siano fondate o non fondate ma in ogni caso è
estremamente importante dare delle informazioni e soprattutto far
capire la propria vicinanza, la vicinanza perlomeno di dire: noi
prendiamo tutta una serie di misure, mettiamo in atto tutte le
misure possibili: possibili vuol dire fintanto che è possibile, fin
dove c'è un confine di discrezionalità. Questo è estremamente
importante e questo fa un Governo che merita il proprio ruolo e
questo è il consiglio che io mi permetto, dai banchi
dell'opposizione con la dovuta umiltà ma nello stesso tempo con
determinazione di suggerire.
Con questo prendo atto della sua risposta, Assessore, e in ogni
caso sarà mia cura e nostra cura continuare a monitorare il tema
proprio nell'obiettivo di creare questo legame virtuoso tra la
classe politica e la comunità di cui anche noi stessi facciamo
parte.
