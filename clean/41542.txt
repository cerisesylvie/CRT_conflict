Classificazione
CONSIGLIO REGIONALE
Attività consiliare d'aula



Oggetto del Consiglio n. 645 del 22 maggio 2019 - Resoconto
OBJET N° 645/XV - Communications du Président de la
Région.
Rini (Presidente) -
Punto n. 2 all'ordine del giorno.
Il n'y a pas de communications.
Sulle comunicazioni del Presidente chiedeva la parola
l'Assessore Baccega, credo per rispondere all'invito del collega
Manfrin. L'Aula è d'accordo a concedere lo spazio per la risposta
alla richiesta? Se l'Aula è d'accordo, l'Aula è sovrana e si può
derogare a quanto deciso ieri. Siete d'accordo? Ci sono i cinque
minuti per gruppo che sarebbero stati previsti per le comunicazioni
del Presidente della Regione.
Prego, collega Baccega.
Baccega (UV)
-
Io rinuncio all'intervento, voleva
essere una semplice spiegazione rispetto ad un'attività che
l'Assessorato...
Presidente
-
Le ho lasciato la parola, se vuole
essere molto sintetico... hanno solo cinque minuti per gruppo,
ormai che le abbiamo dato la parola, collega, se vuole può
esplicitare.
Baccega (UV)
-
Rientra nella normale attività di
un Assessore e di un Assessorato entrare nel vivo delle questioni
ed approfondire le tematiche che spesso si dibattono in Consiglio,
anche se ci sono delle leggi che entreranno in vigore a breve.
Rispetto alla legge sull'azzardopatia sono state evidenziate una
serie di criticità, soprattutto dal punto di vista interpretativo,
e allora codesto Assessorato ha deciso e voluto fortemente
approfondire prima di creare il caos in tutta la Regione. Abbiamo
quindi convocato il legislativo del Consiglio, l'Avvocatura, la
Questura di Aosta, la Polizia locale e, ovviamente, tutte le
strutture competenti per capire se quel tipo di legge poteva andare
nella direzione di creare il caos paventato dalle associazioni;
associazioni che hanno inviato una lettera chiedendo la sospensione
del provvedimento, cosa che ovviamente non abbiamo portato in
questo Consiglio. Credo che rientri nella logica di tutte le
attività dell'Assessorato organizzare riunioni e confronti andando
ad individuare approfondimenti. Vi dico che la convocazione è
avvenuta ufficialmente con delle lettere, soprattutto per quanto
riguarda la Questura, quindi nulla di segreto. Si è voluto anche
invitare il Presidente della Commissione preposta proprio per
dargli una suggestione qualora ci sia necessità di intervenire, per
dargli l'opportunità di convocare eventualmente una Commissione nel
caso si tornasse a dibattere sulla legge dell'azzardopatia. Ci sarà
anche un verbale, come si è concordato in quella riunione, che sarà
ovviamente appannaggio della Commissione, ma nulla di segreto,
collega Manfrin, c'è solo il desiderio di approfondire e di
migliorare per non andare nella direzione di fare delle
"gavate".
Presidente
-
La parola al collega Manfrin.
Manfrin (LEGA VDA)
-
Grazie, Presidente, e grazie
anche per questo simpatico termine che non conoscevo.
Io trovo che sia ovviamente grave, perché questo incontro
avrebbe dovuto tenersi in Commissione rendendo edotti e dando la
possibilità ai Commissari della V Commissione e a tutti i
Consiglieri che volevano partecipare di poter intervenire, di poter
ascoltare quali sono le criticità sollevate. Questo dibattito
relativo alla legge era già stato fatto ai suoi tempi in
Commissione con le stesse associazioni che hanno partecipato, erano
presenti. Peraltro quella riunione che è stata indetta vedeva solo
un'associazione convocata e non altre, come per esempio
l'associazione che si occupa del recupero dei malati di
azzardopatia. Sarebbe stato utile avere quello spunto all'interno
di quell'incontro, ma sarebbe ancora più importante capire perché,
con una legge del 2015, che è lì dal 2015 e che avrebbe dovuto
entrare in vigore chissà quando, ma le cui prescrizioni, le cui
distanze di circoscrizioni e proposizioni erano ben presenti dal
2015, come mai queste criticità e queste incertezze si sollevino in
questo dibattito, soltanto ad una settimana dalla sua entrata in
vigore. Sarebbe molto curioso, perché evidentemente allora qualcuno
non ha letto benissimo gli atti che escono da questo Consiglio.
Leggerò con molta attenzione i verbali, ma io mi auguro solo una
cosa: che nessuno all'interno di questo Consiglio pensi di cambiare
quella legge. Quella legge è stato un grande lavoro di questo
Consiglio, quella legge difende le persone che hanno delle
criticità, che sono malate, e che rischiano di cadere in un turbine
come quello del gioco d'azzardo. Se qualcuno proverà a toccare o a
modificare quella legge, se ne assumerà tutte le
responsabilità.
Presidente
-
La parola al collega Bianchi.
Bianchi (UV)
-
Non avevo intenzione di intervenire
nelle comunicazioni benché fossi stato tirato in ballo dal collega
Manfrin. Mi rivolgo quindi direttamente a lei, collega. Io capisco
che lei sia in campagna elettorale, e qui chiaramente ha voluto
dare un altro messaggio dicendo quasi "guai a chi vuole
cambiare"... Le ricordo che quel lavoro è stato votato
all'unanimità da tutto il Consiglio, quindi non c'è quella volontà,
da parte di nessuno. Se poi l'interpretazione della legge va oltre
l'indirizzo che volevamo dare, sicuramente apriremo di nuovo una
discussione in V Commissione, come è normale, se questo avverrà;
dopodiché da lì si trarranno le conseguenze. Io non capisco lei con
che metodo interviene dicendo: "Questo non si può cambiare".
Se l'interpretazione va oltre quello che noi abbiamo deciso in
Commissione - mi scusi, collega, ma l'interpretazione non la do io
- si farà una discussione; anzi, se si dovrà modificare la legge,
oltre che in Commissione la discussione avverrà anche in Consiglio,
quindi non vedo qual è il problema! E poi, mi scusi, non penso che
sia la prima riunione a cui un Consigliere regionale - che sia
Presidente di Commissione o no - partecipa con gli Assessorati. Mi
scusi, collega Manfrin, è il nostro lavoro, è il nostro lavoro!
Oltre a questo io non saprei cosa dire.
Se vuole la tranquillizzo, visto che siamo in campagna
elettorale: è una legge a cui noi crediamo parecchio. Ne
discuteremo, perché l'interpretazione che viene data da parte degli
organi va oltre quello che noi ci eravamo prefissati. Posso anche
anticiparle che ai colleghi - magari a lei in prima persona no, ma
al suo collega Sammaritani sì - avevo detto che c'erano dei
problemi interpretativi, che poi, tra parentesi, sono problemi
interpretativi perché loro danno un'interpretazione che non era, a
mio avviso, quella data dalla V Commissione quando ha fatto la
legge. Dopodiché la discussione avverrà in Commissione, se dovrà
avvenire, perché gli uffici legali e gli uffici legislativi stanno
valutando ed era importante sapere qual era l'interpretazione da
parte degli organi di controllo. Non vedo quale sia il grande
problema.
Presidente
-
La parola al collega Vesan.
Vesan (M5S)
-
Io capisco che in quest'Aula, per il
rispetto di problemi personali, tendiamo a non fare i nomi delle
persone, però mi sembra che il dibattito su questo punto sia un
pochino sibillino.
L'Assessore Baccega ci cita l'associazione di categoria ed in
quest'Aula non siamo neanche riusciti a capire se l'associazione di
categoria è quella che tutela i malati di azzardopatia o quella che
tutela i gestori del gioco d'azzardo. Non riusciamo quindi nemmeno
a capire in quali termini ci siano dei dubbi interpretativi su una
norma, la quale peraltro abbiamo nemmeno collaborato tutti insieme
a realizzare come dice il collega Bianchi, perché in realtà in
quest'Aula abbiamo approvato tutti assieme la seconda variazione di
una legge che era già stata emendata in questa legislatura, ma che
è oggetto della legislatura che l'ha approvata nel lontano
2015.
Effettivamente non riusciamo tanto a capire, visto che abbiamo
sentito sia l'Assessore competente che il Presidente della
Commissione competente, quali siano questi problemi di
interpretazione sulla legge, e se questi siano relativi alle ultime
modifiche che sono destinate ad entrare in vigore almeno per una
parte degli esercizi fra una settimana o se siano relative già al
testo della legge originario. Le voci sentite in giro - visto che i
verbali di queste riunioni ci saranno messi a disposizione solo più
avanti e l'apposita Commissione avrà occasione di confrontarsi solo
più avanti - sono che si volessero stralciare dalla legge una parte
degli esercizi destinati al gioco d'azzardo o, comunque, a non
applicare tale legge per questo tipo di esercizi. E allora
diciamocelo! Io non riesco a capire se in quest'Aula l'Assessore
alla Sanità stia tutelando i malati di azzardopatia oppure le
associazioni di categoria, e non riesco neanche a capire, dalla
dichiarazione del collega Bianchi, Presidente della Commissione,
qual è il punto. Se la maggioranza non vuole dibattere su questo
punto, ci viene qualche sospetto che probabilmente tutto questo
consenso per tutelare i valdostani malati di azzardopatia stia
cominciando a scontrarsi forse con la triste pratica elettorale che
presuppone la ricerca di voti anche in altri settori della
popolazione.
Presidente
-
La parola al collega Restano.
Restano (GM)
-
Credo che la discussione non sia
sulla legge dell'azzardopatia, mi permetto di dire, ma che sia da
portare su un altro campo, vale a dire: un Assessore ha il diritto
di fare insieme al Presidente della Commissione competente delle
valutazioni in merito all'andamento, allo sviluppo di una norma?
Perché mi permetto di dire questo? Perché proprio quando ero
Presidente della V Commissione mi è capitata la stessa cosa. Penso
che l'Assessore non abbia il diritto, ma il "dovere" di fare queste
verifiche. È una questione di opportunità, perché più o meno
casualmente il Presidente della Commissione è comunque un
componente della maggioranza, e allora capisco che agli occhi della
minoranza possa emergere il problema: "Ma come? L'Assessore e il
Presidente della Commissione convocano insieme una riunione e
chiedono delle valutazioni sull'andamento della norma?". Se da un
certo punto di vista è doveroso fare questo lavoro, dall'altra
parte sorge un problema di opportunità, ma è un problema che si
presenta ogni qualvolta ho una riunione di questo tipo. La
disquisizione in sede di Conferenza dei Capigruppo va forse quindi
fatta su questo punto: se si può ancora - perché io ritengo che si
debba fare, ovviamente - svolgere un'attività di questo tipo. A
volte può sembrare inopportuno, perché oggi discutiamo di un
argomento che
à la une
, quello della legge
sull'azzardopatia.
Collega Manfrin, mi permetto purtroppo di farle una battuta: lei
è stato molto rapido nel portare all'attenzione del Consiglio
questo argomento, perché se la riunione si è tenuta lunedì,
bisognava aspettare la prima convocazione della V Commissione per
verificare se il collega riferiva in merito alla questione, poiché
credo - ho fatto una rapida verifica - che abbia convocato la
Commissione per il 28 e quindi riferirà.
Torno a bomba, l'argomento è questo: l'Assessore competente può,
deve o non deve fare queste valutazioni? Deve farlo insieme al
Presidente di Commissione che si occupa dell'argomento? A mio modo
di vedere deve ed è opportuno, perché abbiamo un'interfaccia con il
pubblico, e altrettanto è opportuno che il Presidente della
Commissione competente riferisca immediatamente alla Commissione di
riferimento, per non far sì che questo sia un argomento
utilizzabile e dell'informazione solo da parte della
maggioranza.
Il mio intento non è polemico, ma è per cercare di far presente
questo a tutti i colleghi, di condividerlo con voi, e di smorzare
un pochino i toni al di là della legge sull'azzardopatia, che forse
interessa molto il Consiglio e tutta la popolazione valdostana.
Vediamo di incontrarci sul tema e di regolamentare la questione.
Possiamo farlo utilizzando cinque minuti a disposizione, però
ritengo che anche questo sia doveroso, perché si ripresenta
nell'immaginario di ognuno di noi ogni qualvolta seguiamo un
argomento e ogni qualvolta un Assessore, ufficialmente, fa le
valutazioni che ha dovuto fare oggi l'Assessore Baccega insieme al
Presidente di Commissione, perché
à tour de rôle
ognuno di
noi si trova in una di quelle posizioni che ho appena elencato.
Presidente
-
La parola al collega Manfrin per i
restanti minuti.
Manfrin (LEGA VDA)
-
Io parto subito da quanto lei
ha già detto, collega Restano: non soltanto è un diritto, ma anche
un dovere quello di un Assessore di approfondire certi temi.
Quello che contesto, però, è l'aver convocato una riunione che
non prevede degli organi tecnici o della Regione, ma di averne
convocata una che comprende anche realtà associative, peraltro di
una sola parte e non di tutto il mondo che gira intorno al gioco
d'azzardo, come ha ricordato benissimo il collega Vesan. Se faccio
una riunione sul merito e chiamo un'associazione, forse sarebbe
stato il caso di chiamare anche l'associazione che si occupa di
contrastare il gioco d'azzardo, e quello che contesto è che un
argomento così andava trattato - e non vi era nessuna difficoltà a
convocare d'urgenza una Commissione - nella Commissione. Questa
legge è stato il frutto di un lavoro svolto da tutto questo
Consiglio, come è stato ricordato, e quindi ascoltare quali sono le
varie criticità ed affrontarle ovviamente con i Commissari e con
tutti i Consiglieri che avevano piacere di ascoltare, magari
dicendo la propria, sarebbe stato assolutamente consigliabile.
È altrettanto inquietante sentire l'Assessore che dice: "No, ma
niente di strano, abbiamo fatto le valutazioni", poi si alza il
Presente della V Commissione e ci dice: "No, ma infatti vedremo,
faremo", e poi dice ancora: "No, però ci sono delle contrarietà".
Alla fine del suo eloquio ci ha confermato che vi sono quelle che
voi ritenete "difficoltà interpretative". In realtà le difficoltà
interpretative sono molto semplici. Se voi andate all'articolo 2
(definizione della legge), troverete com'è definito il gioco
d'azzardo e c'è un elenco molto preciso, troverete com'è definito e
che cos'è il gioco d'azzardo patologico e quali sono le sale da
gioco, così come gli spazi per il gioco. Le leggi si applicano a
queste definizioni. Qualsiasi altra interpretazione, mi spiace, non
sarà consentita. Perché? Perché la legge è molto chiara. Se poi
voi, per interessi, avete la volontà di cambiare questa legge, di
modificarla ed aprire dei varchi, questa è altra questione.
Dopodiché, collega Bianchi, io la invito a non parlare di
campagna elettorale, e sa perché? Lei, ogni volta che noi diciamo
qualcosa, dice: "No, non siamo in campagna elettorale", ma in una
sua ultima dichiarazione ha detto: "Visto che siamo in campagna
elettorale, dico questo". Questo sottintende il fatto che lei in
campagna elettorale dice una cosa e poi nella realtà ne dice
un'altra. Noi, in realtà, le cose che diciamo le diciamo sempre, in
campagna elettorale e anche dopo!
Presidente
-
La parola al collega Bianchi, anche a
lei per i restanti minuti.
Bianchi (UV)
-
Non voglio entrare in polemica,
perché penso che all'inizio di due giorni di Consiglio non sia
proprio questo quello che si aspettano i valdostani, però voglio
intervenire sul discorso ludopatia.
Collega Manfrin, quello che lei ha detto sulla legge lo
condivido appieno, infatti l'abbiamo votata in Consiglio. Peccato
che l'interpretazione da lei data "sembrerebbe" essere coinvolta
anche su altre attività che non sono le sale gioco, le sale
scommesse, e via dicendo. Allora faremo quanto avevo già
anticipato: che mercoledì 29, in Commissione, nelle comunicazioni
del Presidente, sarebbe stato detto tutto, perché è una legge che è
stata approvata, lo Stato italiano ieri in scadenza non ha neanche
ricorso, è cogente, quindi non vedo quale sia la polemica, non la
capisco! Le dico sinceramente che non la capisco, perché quello che
abbiamo votato uno o due mesi fa è quello che pensiamo oggi, non
vogliamo modificare niente. Se però interpretativamente vengono
coinvolte attività che non volevamo coinvolgere in maniera molto
chiara, mentre altre Province, altri Comuni, altre Regioni le
avevano ricomprese - sto parlando dei "Gratta e Vinci", così ci
capiscono tutti - e avevamo detto che non saremmo intervenuti in
quella fattispecie, se oggi l'interpretazione che viene data dagli
organi è un'altra, a questo punto la Commissione valuterà in
maniera chiara se vuole andare anche in quella direzione oppure se
vuole rimanere su quanto ci eravamo detti in Commissione. Adesso
però mi sembrava il caso di dire, a fronte di questo, che penso sia
chiaro che mercoledì 29 avremo modo di affrontare la problematica
in maniera seria, come è stato fatto in passato sulla legge.
Presidente
-
La parola al collega Bertin.
Bertin (RC-AC) -
Questa legge sulla ludopatia viene
spesso portata ad esempio, perché nasce ed è nata dall'incontro tra
tutto il Consiglio regionale, è stata votata all'unanimità ed è
stata sostenuta da tutti. Proprio in ragione di questo, credo che
l'incontro organizzato dall'Assessore con soltanto una parte delle
forze politiche - ma in generale degli interessati - sia stato un
errore. Oggi lo dimostra questa polemica, che ci saremmo potuti e
dovuti evitare se avessimo avuto un comportamento un po' più
trasparente e più chiaro. Questa è una legge che abbiamo tutti
sostenuto, quindi tutti dovevamo in qualche modo essere coinvolti,
non soltanto il Questore, che è un portatore di interessi, ma in
generale mi sembra che non sia stata proprio la scelta
migliore.
