Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 742 del 22 giugno 1994 - Resoconto
OGGETTO N. 742/X - Sistemazione del collegamento viario
Champdepraz-Chevrère. (Interpellanza)
Interpellanza - Considerato che il problema relativo alla
sistemazione del collegamento viario Champdepraz-Chevrère si
protrae da più anni;
Verificata la pericolosità della sopracitata strada e quindi la
necessità di addivenire al più presto alla messa in sicurezza della
stessa;
Sottolineato che tale sede stradale rappresenta l'unica via
d'accesso al Parco regionale del Mont Avic;
Tenuto conto inoltre che in data 6 aprile 1994 il Comitato
scientifico per l'ambiente ha espresso parere favorevole per la
sistemazione e per la messa in sicurezza del collegamento
Champdepraz-Chevrère;
il sottoscritto Consigliere regionale
Interpella
l'Assessore competente per conoscere se è intenzione
dell'Amministrazione regionale procedere alla sistemazione della
sede stradale di cui sopra e, nel caso di risposta affermativa,
entro quali tempi si prevede di appaltare i relativi lavori
necessari.
F.to: Lanièce
Presidente -
La parola al Consigliere
Lanièce.
Lanièce (GA) -
L'interpellanza vuole conoscere gli
intendimenti dell'Assessore in merito al tratto viario
Champdepraz-Chevrère. La sistemazione è importante non solo per la
pericolosità attuale della strada, ma anche perché essa è l'unica
via d'accesso al Parco del Mont Avic; quindi è augurabile
addivenire ad una soluzione che porti ad una immediata messa in
sicurezza della strada prima che capiti qualche disgrazia.
Faccio anche presente che il Comitato scientifico per l'ambiente
ha espresso parere favorevole per la sistemazione del collegamento
e che la legge regionale n. 18 del 1992 predispone finanziamenti
per infrastrutture al servizio del Parco del Mont Avic pari a 25
miliardi e, per quello che mi risulta, sono stati spesi circa 107
milioni; quindi i soldi ci sono e mi auguro che ci sia una conferma
di appaltare al più presto i lavori.
Presidente -
La parola all'Assessore
dei
lavori pubblici, Ferrero.
Ferrero (Ass.tec.) -
Sono contento di poter
confermare in maniera netta l'intenzione di intervenire. Restano
valide le ragioni che hanno portato alla legge n. 18 del 1992. In
particolare, siamo convinti, grazie a verifiche recenti fatte con
un sopralluogo e con contatti con l'amministrazione del Parco e con
il Comune, che la valorizzazione turistica della zona sia legata
alle condizioni di accesso al Parco e che l'intervento abbia una
valenza regionale e sia indilazionabile, data la pericolosità della
strada attuale. Segnalo che interventi parziali vengono attualmente
fatti: sono piccoli interventi di 200 milioni su questa strada.
Occorre tenere conto che l'opera comporta un onere rilevante per la
Regione, il costo preventivato nel 1993 risultava essere di circa
40 miliardi a fronte di un impegno triennale di spesa di 25
miliardi.
Ecco, c'è una novità positiva che sblocca la situazione, ed è
che il 20 maggio scorso la Giunta ha approvato il parere del
Comitato scientifico. Lo studio di impatto comportava tre soluzioni
in progetto, la soluzione scelta permette la regolarizzazione della
sede stradale e un'adeguata protezione della sede riducendo i costi
totali. Le prescrizioni di V.I.A. per i tratti, che sono 7 più il
parcheggio in Fraz. Chevrère, tendono a limitare la larghezza della
carreggiata, a ridurre le dimensioni del parcheggio interrato e a
concentrare l'esecuzione delle opere su quelle riguardanti la
sicurezza.
In questo modo il costo è contenuto, ma rilevante, e la spesa va
diluita in vari anni e in più lotti. Quindi si tratta di
predisporre il progetto esecutivo dell'intero intervento sulla base
delle prescrizioni di V.I.A.; nello stesso tempo, si tratta di
arrivare a un primo lotto da appaltare, se possibile, entro l'anno,
nel senso che abbiamo in bilancio 1,5 miliardi per i lavori. Poi
occorre concordare il tutto sia con il Parco sia con il Comune di
Champdepraz, e a questo scopo è prevista una riunione con gli
interessati.
Presidente -
La parola al Consigliere
Lanièce.
Lanièce (GA) -
Mi fa piacere che al più presto
partiranno gli appalti e confermo l'esigenza di mettere in
sicurezza questo importante collegamento viario. Mi auguro di avere
una conferma della data precisa dell'inizio dei lavori.
