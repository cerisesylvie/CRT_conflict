Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 764 del 22 giugno 1994 - Resoconto
OGGETTO N. 764/X - Approvazione dei requisiti di formazione
dell'assistente domiciliare e dei servizi tutelari di cui alla
legge regionale 5 aprile 1990, n. 12.
Deliberazione - Il Consiglio
Ravvisata l'opportunità di definire una figura professionale di
base specifica che, qualificata ad operare sia a livello di
domicilio, sia nelle strutture residenziali o semiresidenziali,
eroghi prestazioni di carattere socio-assistenziale, in
collaborazione con le figure sanitarie, per il soddisfacimento dei
bisogni delle persone in difficoltà.
Rilevata la necessità di una preparazione professionale in grado
di assicurare l'efficienza e l'efficacia delle prestazioni della
stessa figura che, rivolta prioritariamente alle persone anziane e
handicappate, possa essere impegnata nelle attività di assistenza
alla famiglia, laddove si ravvisi la necessità di fornire analoghe
prestazioni.
Visto che attualmente il personale addetto in particolare
all'assistenza di base ha una qualifica professionale ottenuta
dalla messa in ruolo a seguito di espletamento di concorso pubblico
e presenta quindi una difformità di esperienza lavorativa che
incide sulle modalità operative del personale stesso e
conseguentemente sulla qualità dei servizi.
Richiamato il rapporto, in data dicembre 1983, della Commissione
nazionale di studio per la definizione dei profili professionali e
dei requisiti di formazione degli operatori sociali, istituita con
decreto del Ministero dell'Interno, il quale rappresenta l'unico
riferimento nazionale cui le Regioni si sono rifatte per
regolamentare la formazione dell'assistente domiciliare e dei
servizi tutelari.
Ritenuto opportuno, pertanto, in carenza di normativa in campo
socio-assistenziale che disciplini anche lo stato giuridico degli
operatori in questione, addivenire in sede regionale alla
definizione dei requisiti di formazione dell'assistente domiciliare
e dei servizi tutelari, previa intesa con l'ANCI, Sezione regionale
Valle d'Aosta e sentite le organizzazioni sindacali CGIL, SAVT, UIL
che hanno partecipato ad apposito gruppo di lavoro.
Vista la legge regionale 15 dicembre 1982, n. 93;
Vista la legge regionale 5 aprile 1990, n. 12;
Vista la legge regionale 5 maggio 1983, n. 28 recante
"Disciplina della formazione professionale in Valle d'Aosta";
Vista la legge regionale 19 febbraio 1987, n. 10, recante "Norme
per la formazione, la riqualificazione e l'aggiornamento degli
operatori dei servizi sociali e assistenziali. Modificazione della
pianta organica e delle norme dello stato giuridico del personale
regionale" e in particolare l'articolo 1 in base al quale la
Regione, in armonia con il proprio piano socio-sanitario triennale
ed attenendosi alle disposizioni generali in materia, istituisce
scuole e corsi per la formazione e la riqualificazione di operatori
per i servizi sociali e assistenziali;
Sentita l'ANCI, Sezione regionale Valle d'Aosta;
Visto l'esito del lavoro svolto dal gruppo formato da funzionari
dell'Assessorato della Sanità ed Assistenza Sociale e da
rappresentanti delle organizzazioni sindacali SAVT/E.L., CGIL/F.P.
e UIL/UNDEL, incaricato di definire i requisiti di formazione
connessi con l'ambito di attività dell'assistente domiciliare e dei
servizi tutelari della Regione Valle d'Aosta;
Visto il parere favorevole rilasciato dal Dirigente del Servizio
affari generali, assistenza e servizi sociali, ai sensi del
combinato disposto dell'articolo 72 della legge regionale n. 3/1956
e successive modificazioni e dell'articolo 21 della legge regionale
n. 18/1980 e successive modificazioni, in ordine alla legittimità
della presente deliberazione;
Delibera
1) di approvare i requisiti di formazione dell'assistente
domiciliare e dei servizi tutelari della Regione Valle d'Aosta,
così come definiti nell'allegato, che forma parte integrante della
presente deliberazione;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320.
Allegati
(...omissis...)
Presidente -
La parola all'Assessore della sanità
ed assistenza sociale, Vicquéry.
Vicquéry (UV) -
Cette délibération, qui est très simple,
a eu une élaboration très difficile après une consultation, une
médiation avec toutes le forces sociales et les organisations
syndicales régionales.
Chaque mot a une signification très précise et intouchable.
C'est pour cela qu'on veut, avec cette délibération, discipliner la
formation des assistants domiciliaires.
Presidente -
É aperta la discussione generale. La
parola al Consigliere Marguerettaz.
Marguerettaz (PpVA) -
Semplicemente per dire che
questa delibera mi sembra necessaria e, quando si inoltra nei
requisiti di formazione delle assistenti domiciliari e dei servizi
tutelari, credo sia anche abbastanza dettagliata. Io volevo
semplicemente fare due raccomandazioni, anche se potrebbero già
essere scritte tra le righe di questa deliberazione.
Laddove si parla del contributo che queste figure devono dare
alla gestione del servizio dell'attività di programmazione si fa un
riferimento alla conoscenza dei bisogni e delle risorse per la
programmazione di queste attività. Io volevo suggerire che tra
queste risorse presenti sul territorio sia dato forse un po' più di
spazio, rispetto a quello che è dato attualmente, al volontariato.
Io credo che di questa risorsa non sempre si faccia l'uso
appropriato.
La seconda raccomandazione riguarda l'organizzazione didattica
dei corsi che verranno fatti per questo personale la cui
organizzazione, come dice la delibera, sarà oggetto di successivi
atti deliberativi. Anche per quanto riguarda l'organizzazione dei
corsi, io raccomando alla Giunta di tenere in debita considerazione
le risorse che sono già presenti sul territorio e che, proprio
riguardo alla formazione del personale per l'assistenza
domiciliare, possono dare un ottimo contributo.
Presidente -
Se nessun altro intende intervenire
possiamo passare alla votazione della deliberazione in oggetto.
Presenti, votanti e favorevoli: 29
Il Consiglio approva all'unanimità
