Classificazione
ORDINE PUBBLICO - FORZE ARMATE
Pubblica sicurezza
TRASPORTI E VIABILITÀ
Viabilità



Oggetto del Consiglio n. 478 del 1° aprile 2009 - Resoconto
OGGETTO N. 478/XIII - Interpellanza: "Coordinamento degli
interventi per l'installazione dei rilevatori automatici di
velocità sui percorsi pericolosi delle strade della
regione".
Interpellanza
Preso atto che, con la sentenza 11131/2009, la Cassazione ha
detto "basta" agli autovelox utilizzati solo al fine di rispondere
alle esigenze di cassa dei comuni e delle società private che hanno
in appalto il servizio di rilevamento della velocità, ribadendo che
gli apparecchi devono essere segnalati agli automobilisti almeno
400 metri prima dal punto della loro collocazione, pena il loro
sequestro e possibili conseguenze giudiziarie per i titolari della
società di rilevamento;
Ricordata la circolare del Ministero dell'Interno 3 agosto
2007 che conferma la prescrizione de ''la segnalazione almeno 400
metri prima del punto di collocamento'' dell'autovelox;
Evidenziato che un comportamento trasparente degli enti
locali in materia, con il posizionamento di autovelox fissi e ben
segnalati in punti fortemente pericolosi in caso di velocità
elevate e con una documentata casistica di specifici incidenti con
danni alle persone porterebbe a ben più rilevanti risultati in
termini di riduzione dell'incidentalità e delle sue conseguenze
sulle persone;
Ricordato inoltre che il 30 agosto 2007 il suo predecessore
annunciò che la S.A.V. S.p.a. aveva istituito, in via sperimentale
sino al 30 agosto 2008 e per veicoli di massa a pieno carico
superiore a 12 tonnellate, il divieto di sorpasso nel tratto
autostradale Montjovet-Pontey, comprendente le gallerie Petit Monde
e Garin, all'interno delle quali la limitazione era comunque
vigente, e, dalle 7.00 alle 20.00, nella tratta Aosta-est
Aosta-Ovest;
Constatato che nei citati tratti i sorpassi tra tir si
svolgono abitudinariamente e risultano poco controllati rispetto ai
punti di rilevamento della velocità, e tutto questo a discapito
della sicurezza e del ridurre l'impatto dei mezzi pesanti, si
chiede dettagliate informazioni in merito;
i sottoscritti Consiglieri regionali
Interpellano
Il Presidente della Regione per conoscere se intenda:
1) coordinare, attraverso un confronto tra Uffici della
Prefettura, Forze dell'ordine e Comuni valdostani, l'attuazione
della sentenza della Corte di Cassazione 11131/2009 e concordare
l'identificazione dei punti pericolosi dove installare i rilevatori
automatici di velocità opportunamente segnalati;
2) far rimuovere la segnaletica verticale fissa "controllo
elettronico della velocità" che costella i lati delle nostre strade
ma che di fatto non è che una "falsa segnalazione" in quanto non vi
sono mai controlli nei tratti di strada successivi;
3) istituire il divieto di sorpasso per gli autocarri con
peso lordo superiore a 7,5 tonnellate sul tratto autostradale da
Montjovet al Tunnel del Monte Bianco e al raccordo per il Gran San
Bernardo fino all'intersezione con la S.S. 27 in modo
permanente.
F.to: Fontana Carmela - Donzel
Président
- La parole à la Conseillère Fontana
Carmela.
Fontana (PD)
- Grazie, Presidente. La sicurezza della
circolazione stradale è un aspetto rilevante nella qualità della
vita dei cittadini. Il Partito Democratico già in passato ha
evidenziato la necessità di garantire il massimo di tranquillità
per gli utilizzatori della viabilità, indipendentemente dal fatto
che siano automobilisti, pedoni, conducenti di furgoni o
camioncini, ciclisti o altro. Con questa interpellanza vogliamo
ritornare su tale tema, partendo da una sentenza della Corte di
Cassazione, che ha dato precise direttive in merito agli strumenti
di controllo automatico della velocità. Questi strumenti devono
essere posti a servizio della sicurezza e non a servizio delle
esigenze di cassa degli enti locali. Chiediamo pertanto al Governo
regionale se ha intenzione innanzitutto di dare attuazione a tale
sentenza sia facendo rimuovere la cartellonistica: controllo
elettronico della velocità, quando tale controllo poi non è
attuato, sia richiamando gli enti locali e far procedere ad almeno
400 metri di distanza dalle postazioni di rilevamento un cartello
che segnala la presenza degli autovelox. Tale scelta sarebbe molto
opportuna, soprattutto se accoppiata all'identificazione di punti
in cui piazzare questi rilevatori, punti che siano storicamente
conosciuti come pericolosi, poiché tale casistica è la premessa
indispensabile per il corretto utilizzo di tali strumenti. Infatti
in questi casi, come ha ben dimostrato l'esempio francese negli
ultimi anni o in qualche modo anche quello del
tutor
sulle
autostrade italiane, gli autovelox possono consentire una netta
riduzione degli incidenti e della mortalità per incidente. Sullo
stesso tema della sicurezza richiamiamo l'attenzione
dell'Amministrazione regionale sul divieto per i TIR di sorpassarsi
in autostrada, misura già stata proposta dal precedente Governo
regionale, ma che di fatto oggi appare inattuata. La rete
autostradale valdostana, da Montjovet ai trafori, appare tortuosa
con numerose gallerie e curve, spesso a carreggiata ridotta per
lavori, quindi del tutto inadatta ai sorpassi fra autoarticolati e
camion pesanti. Ci sembra pertanto opportuno che su tale tratta sia
istituito un divieto permanente di sorpasso dei camion con più di
7,5 tonnellate di portata, ossia quelli che non possono viaggiare
durante il sabato e la domenica, in modo da mettere in sicurezza la
circolazione degli automobilisti e del piccolo traffico
commerciale.
Président
- La parole au Président de la Région,
Rollandin.
Rollandin (UV)
- Ringrazio i colleghi per aver posto
l'accento su un tema che non solo è attualità, ma che ha
interessato un numero importante di persone. La Corte di
Cassazione, come è stato ribadito, con la sentenza n. 11131/2009 ha
dichiarato inammissibile il ricorso di una società privata, che si
opponeva ad un provvedimento di sequestro di apparecchi autovelox
di sua proprietà, utilizzati per la rilevazione della velocità in
alcuni Comuni calabresi in modo non corretto, in quanto gli
apparecchi erano nascosti all'interno di autovetture di proprietà
del titolare della società che, ricevendo un compenso parametrato
su ogni verbale di infrazione per il quale era riscossa la
sanzione, era chiaramente interessato ad incrementare il numero dei
verbali e delle riscossioni. Lo scopo, come veniva ricordato, era
più finanziario che quello di attivare un meccanismo di
prevenzione. La sentenza in questione, peraltro, ha semplicemente
ribadito le norme relative alla segnalazione della presenza delle
apparecchiature per il controllo della velocità, stabilite dal
Codice della strada e dalle circolari del Ministero dell'interno,
che stabiliscono che le postazioni di controllo per il rilevamento
della velocità, fisse o mobili, devono essere segnalate agli utenti
e i segnali stradali e dispositivi di segnalazione luminosa devono
essere posizionati con adeguato anticipo in modo da garantirne il
tempestivo avvistamento. Questa è la premessa condivisa sia dal
codice in precedenza... e la sentenza ha di fatto ribadito questo.
Per rispondere alle domande poste dall'interpellanza, va precisato
che non si tratta di dare applicazione alla sentenza, perché
ribadisce quello che il codice diceva già. Quanto alle norme... la
sua applicazione spetta ai proprietari delle strade e ai soggetti
che il codice individua per l'espletamento del servizio di polizia
stradale, in particolare la Polizia stradale, la Polizia di Stato e
le Forze dell'ordine, nonché i corpi e i servizi di polizia
municipale sono i soggetti titolati ad esercitare questo tipo di
sorveglianza legata alla giusta attuazione delle misure
preventive.
Quanto alla prima domanda, se per i rilevatori automatici di
velocità si intendono gli apparati che rilevano l'infrazione senza
la presenza dell'operatore e senza la contestazione immediata
dell'infrazione, come previsto in regola generale dal Codice della
strada, l'installazione di questi apparati rappresenta un'eccezione
specificatamente disciplinata dalla legge n. 168/2002 ed è
possibile solo su autostrade, strade extraurbane e strade urbane di
scorrimento, ossia in quei casi in cui la contestazione immediata
dell'infrazione è praticamente impossibile o pericolosa per gli
operatori e per gli utenti. L'individuazione dell'arteria in
questione è attribuita alla normativa del Prefetto ed avviene sulla
base di istanze presentate dagli organi di polizia stradale
competenti per territorio e con il parere dell'ente proprietario o
concessionario della strada. Il coordinamento quindi avviene
nell'esercizio delle competenze prefettizie che lo Statuto speciale
attribuisce alla Presidenza della Regione su delega del Governo
italiano e quindi nell'ambito e secondo le modalità previste dalle
norme emanate dal Governo. Con due successivi decreti del 2002 e
del 2006 sono state individuate le strade in cui in Valle è
possibile installare questi dispositivi, che sono il traforo del
Monte Bianco nel tratto italiano, il raccordo fra l'autostrada A5 e
la strada statale n. 27 del Gran San Bernardo, infine il tratto che
interessa il traforo del Gran San Bernardo dal ponte Dardanelli
all'imbocco del traforo, con questa logica è evidente che vale
quanto è affermato nella prima domanda.
Quanto alla seconda domanda, la segnaletica fissa sul controllo
elettronico della velocità risponde alle norme del Codice della
strada e avvisa gli utenti, specie nei centri abitati o nella loro
prossimità, della possibile presenza di controlli della velocità,
che sono effettuati in relazione alla dotazione e agli organici dei
corpi di Polizia locale e delle Forze dell'ordine. Proprio per
quanto detto prima in merito all'obbligo di segnalazione delle
postazioni di controllo della velocità, questa segnaletica non può
essere rimossa perché anticipa quell'altra parte che si richiamava,
pena l'impossibilità poi di poter effettuare i controlli in
mancanza dei necessari avvisi per gli utenti, anche considerando
che l'intento della segnaletica è in primo luogo preventivo e non
repressivo. La sentenza purtroppo è entrata nel merito di un fatto
anomalo, altrimenti confermava solo questi...
Infine, per quanto riguarda la terza domanda, come ricordato
dall'interpellante, il 30 agosto 2008 è terminato il periodo
sperimentale di un anno in cui è stato attivato il divieto di
sorpasso per i veicoli di massa superiore a 7,5 tonnellate nel
tratto autostradale compreso fra Pontey e Châtillon e del divieto
di sorpasso per i veicoli superiori a 12 tonnellate nel tratto
autostradale Aosta est/Aosta ovest. Al termine di questo periodo di
sperimentazione la società SAV ha comunicato alla Regione che,
sulla base delle valutazioni effettuate, il divieto di sorpasso
vigente nel tratto Pontey/Châtillon sarebbe stato reso permanente,
in ragione della pendenza del tratto in questione, delle diverse
sezioni autostradali fra tratti in galleria e tratti in esterno, la
maggior parte dei quali su viadotto, e la presenza di innesti di
rampe di svincolo e di arresto di servizio; quindi la valutazione è
stata che è bene che venga mantenuto per tutte queste ragioni. Non
è stato invece rinnovato il provvedimento di divieto di sorpasso
per quanto riguarda il tratto Aosta est/Aosta ovest, in ragione
delle valutazioni effettuate rispetto ad alcuni fattori che adesso
dirò: l'andamento dei flussi di traffico che ha registrato un lieve
incremento dei veicoli leggeri e un decremento dei veicoli pesanti;
il basso valore di sinistrosità stradale con il coinvolgimento dei
veicoli pesanti nella tratta in questione; il limitato numero di
sorpassi fra veicoli pesanti determinato anche nel senso di marcia
verso il Monte Bianco; dal cadenzamento effettuato dall'area di
regolazione tecnica di Aosta. In conclusione una tratta verrà
mantenuta, mentre per questa non si consiglia di mantenerla.
Per quanto riguarda il tratto fra Aosta ovest e il traforo del
Monte Bianco, va ricordato che il divieto di sorpasso per i mezzi
pesanti è già disposto in modo permanente in tutti i tratti in
galleria, ossia per la maggior parte della tratta in questione,
così come per il raccordo per il traforo del Gran San Bernardo fino
all'intersezione con la strada statale n. 27. Capiamo il senso di
questa preoccupazione, se ci fossero delle condizioni che vanno
nella direzione di verificare una pericolosità, sicuramente
interverremo di nuovo in accordo con SAV per continuare nel
monitoraggio e soprattutto per attivare dei meccanismi come quello
del divieto, che potrebbe essere, come è stato ricordato, inserito
in momenti anche diversificati in funzione di eventuali esigenze.
Per il momento questa è la situazione che è stata monitorata ed è
sotto controllo.
Président
- La parole à la Conseillère Fontana
Carmela.
Fontana (PD)
- Volevo ringraziare il Presidente per
questi chiarimenti che mi ha fornito, che mi danno tranquillità per
i dubbi che avevamo e per tale motivo avevamo fatto questa
interpellanza. Mi fa piacere che è rimasto il divieto di sorpasso
dei TIR, perché quello è un tratto abbastanza pericoloso, mi
ritengo soddisfatta delle risposte.
