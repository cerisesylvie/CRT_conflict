Classificazione
EDILIZIA
Edilizia residenziale



Oggetto del Consiglio n. 1022 del 11 febbraio 2015 - Resoconto
OGGETTO N. 1022/XIV - Interpellanza: "Interventi per la
modifica delle disposizioni che disciplinano la vendita degli
alloggi di edilizia residenziale pubblica".
Presidente
- La parola alla collega Fontana.
Fontana (PD-SIN.VDA) -
Grazie Presidente.
Considerato che è al via la prima
tranche
della vendita
degli alloggi di edilizia residenziale pubblica che il Comune di
Aosta e l'ARER intendono alienare; che l'acquisto di tali alloggi è
riservato agli inquilini che li occupano e che le modalità di
vendita del Comune di Aosta sono disciplinate da una norma
regionale che ne ha fissato il prezzo in 1.300 euro al metro
quadrato, con sconti che arrivano fino al 45 percento del valore
complessivo dell'immobile, tenuto conto degli anni sia di
occupazione che di vetustà dei medesimi e dello stato di
manutenzione effettuato dagli stessi; ritenuto che il prezzo
stimato dovrebbe aggirarsi intorno ai 75 mila euro e che le
modalità di pagamento risultano essere vantaggiose per
l'acquirente, noi volevamo sapere da parte dell'Assessore se, come
più volte sollecitato dal PD-Sinistra VdA, si sia tenuto conto, in
questa fase di vendita, che l'età anagrafica dei possibili
acquirenti sia quanto meno avanzata e, sull'acquisto, gravi
tutt'ora un diritto di prelazione di 30 anni; se non intenda
modificare l'articolo 52, punti 4 e 5, della legge regionale n. 3
del 13 febbraio 2013 di edilizia residenziale pubblica, e abbassare
il termine temporale del diritto di prelazione, prima che vengano
redatti gli atti notarili di acquisto per non inficiarli in
seguito. Grazie.
Presidente
- La parola all'Assessore Baccega.
Baccega (SA) -
Grazie Presidente.
Non avevo dubbi, Consigliera Fontana, poiché abbiamo seguito a
lungo questi passaggi, che l'attivazione dei piani di vendita del
Comune di Aosta e dell'ARER, piani vendita importanti, 407 alloggi
da una parte e 268 dell'ARER, avrebbero ovviamente animato il
dibattito, nel senso che questo Consiglio regionale sul diritto di
prelazione ha fatto riunioni fiume, ci siamo anche confrontati in
ambiti differenti. Va sottolineato ed evidenziato che è giusto
anche dare le informazioni più precise possibili, affinché proprio
i piani vendita possano avere delle soluzioni importanti per gli
Enti che li hanno messi a disposizione.
Devo dire che va sottolineato che proprio la legge 3 del 2013
aveva inserito il limite dei 30 anni del diritto di prelazione,
mentre prima, le leggi precedenti...parlo della legge 6 del 2010,
che era la prima, che era stata approvata con tutte le polemiche
che ne erano succedute, non aveva posto fine a quel limite che i 30
anni mettono a disposizione; quindi io dico che è stato introdotto
nella legge 6 con un testo predisposto appunto dalla III
Commissione, previo parere favorevole del CELVA, e qui ci fu un
risultato straordinario, 29 voti su 29 presenti, pertanto la legge
passò all'unanimità. L'obiettivo era quello di evitare quelle
speculazioni che potevano delinearsi e che poi, in effetti, si
erano delineate in passato. Anche la legge 6 ebbe tutta una serie
di problematiche e sicuramente andava rivista, tant'è che la legge
3 fece chiarezza definitiva, e portò ad una chiara volontà di
creare quel concetto di equità che, in questo caso, va
sottolineato. Devo dire che anche questa legge 3 fu approvata
all'unanimità; anche lì, ricordo bene il dibattito, il PD evidenziò
l'aspetto del diritto di prelazione, ma la legge 3 ha dato una
risposta importante, che dice che dopo i primi 10 anni il diritto
di prelazione, dietro il versamento di una somma calcolata tenendo
conto della durata residua dello stesso diritto e della differenza
di prezzo tra quello di acquisto e il valore minimo di libero
mercato, ovviamente dell'alloggio, può essere estinto. Quindi, dopo
i 10 anni d'acquisto, chiunque può estinguere il diritto di
prelazione dietro il versamento di una somma che va a ripagare
tutti quei vantaggi che erano determinati, i tre vantaggi che lei
ha evidenziato della nostra delibera, il 15 percento di riduzione
del valore rispetto alla vetustà dell'immobile, il 15 percento
rispetto allo stato dell'alloggio e il 15 percento rispetto allo
stato di appartenenza all'edilizia residenziale pubblica dei
soggetti che volevano acquistare. Quindi, da questo punto di vista,
io direi che ci si è comportati secondo un concetto di equità, in
quanto il vincolo non è legato all'età dei fruitori, bensì
all'immobile stesso.
Non è intenzione ovviamente del Governo regionale modificare al
ribasso il termine temporale del diritto di prelazione, perché
riteniamo che le possibilità disciplinate dalla legge per poterlo
estinguere nel periodo che intercorre nel periodo tra i 10 e 30
successivi all'acquisto, siano perfettamente dimensionate e
rispondenti alle volontà di evitare che le agevolazioni concesse
nel quadro di politiche abitative e di interesse sociale possano
trasformarsi in ingiusti strumenti di speculazione a danno dei più
deboli. Porto un esempio che è chiarissimo, e non è il solo, ce ne
sono tanti, eventualmente poi li possiamo esaminare. Per un
alloggio acquistato nel 2000 a 39 mila euro, quando nel 2014 si
richiede l'estinzione del diritto di prelazione, questo ha un
valore OMI (valore di mercato) di 144 mila euro, ma il valore di
mercato effettivo è di 190-200 mila euro; si chiede l'estinzione
del diritto di prelazione con 25 mila euro, e questo, secondo noi,
è un concetto di grande equità che ci permetterà con i 25 mila euro
di ristrutturare un alloggio che potrà a sua volta essere assegnato
a persone che ne hanno bisogno.
Concludo dicendo che non c'è nessun rischio di inficiare i
futuri atti notarili di acquisto degli alloggi di edilizia
residenziale pubblica attuando la legge 3 così com'è impostata.
Spero di essere stato esaustivo, perché questo è un concetto di
forte equità che noi riteniamo debba essere fondamentale.
Presidente -
Per la replica, la parola alla collega
Fontana.
Fontana (PD-SIN.VDA)
- Vede, Assessore, noi queste
discussioni - ha detto bene lei - le abbiamo fatte diverse volte,
ma l'ultima volta mi è sembrato che da parte sua ci fosse la
disponibilità a rivedere questa questione della prelazione. Io ero
venuta a trovarla quando è stata impugnata la legge a livello
nazionale sugli anni per l'assegnazione degli alloggi, e mi aveva
detto che più avanti si poteva rivedere. Non dico che bisogna
svenderli questi alloggi, ci mancherebbe altro! Dico solo: invece
di mettere magari dei prezzi più bassi, cerchiamo di mettere dei
prezzi del valore che hanno gli alloggi attualmente, ma diamo la
possibilità. Come tutti sappiamo, anni addietro, le persone che
compravano questi alloggi erano anche più giovani e, avendo 30 anni
davanti, non si spaventavano, ma adesso chi compra questi alloggi è
tutta gente anziana! Cioè se io ho un problema non posso venderlo?
Date la possibilità di venderlo, tanto comunque queste risorse le
recuperate lo stesso!
Io dico solo una cosa: invece di 30 anni...non dico 15, ma
possiamo portarli a 20 e dare un segnale che c'è la volontà di
andare incontro...lei questa disponibilità me l'aveva data l'altra
volta! Per questo ho fatto questa interpellanza, perché comunque
non li perdete questi soldi! Non capisco...ad esempio, io non ho
figli, sono una persona malata, mi succede qualcosa e lascio
inguaiato magari mio nipote che non è qui ad Aosta, lo condanno e
prima di 30 anni non può vendere l'alloggio? Ci sono delle
situazioni...non è così? Non è così? Si può vendere dopo 10 anni
per tutti? Io sono convinta che non sia così, perché mi è stato
detto che non è così, comunque adesso verifichiamo...lei mi aveva
detto un'altra cosa nell'altro Consiglio. Io la vengo a trovare un
giorno e verifichiamo; se è così, abbiamo risolto il problema.
Grazie.
Presidente -
Grazie. Passiamo al punto 22 all'ordine del
giorno.
