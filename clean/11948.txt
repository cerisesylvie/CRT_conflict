Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2802 del 22 novembre 1991 - Resoconto
OGGETTO N. 2802/IX Concessione di un contributo in conto
capitale alla società Gressoney service s.r.l. di Gressoney-La-
Trinité per la realizzazione di un impianto di difesa da valanghe
nella zona del Teltschospetz in comune di Gressoney-La-Trinité -
Approvazione ed impegno di spesa.
Presidente Do lettura del testo della delibera:
Deliberazione Il Consiglio regionale
delibera
1°) di approvare la concessione di un contributo in conto
capitale di Lire 748.200.000=
(settecentoquarantottomilioniduecentomila) a favore della Società
Gressoney Service s.r.l. di Gressoney-La-Trinité per l'esecuzione
dei lavori di messa in opera di un impianto antivalanga, in loc.
Moss sulla Stafal - Gabiet in Comune di Gressoney-La-Trinité,
ammontanti a complessive Lire 935.250.000=
(novecento-trentacinquemlioniduecentocinquantamila) I.V.A. inclusa,
stabilendo che gli stessi dovranno essere effettuati secondo le
indicazioni e sotto il controllo del Servizio Sistemazioni
Idrauliche e Difesa del Suolo;
2°) di approvare ed impegnare, a tale titolo, una prima parte di
spesa di Lire 408.300.000= (quattrocentoottomilionitrecentomila)
con imputazione al capitolo 38300 "Contributi per opere di
sistemazioni idraulico-forestali e di difesa da valanghe" del
bilancio di previsione della Regione per l'anno 1991, il quale
presenta la necessaria disponibilità;
3°) di stabilire che il contributo per i lavori eseguiti a cura
e responsabilità della Società Gressoney Service s.r.l. di
Gressoney-La-Trinité, venga erogato, anche con stati di avanzamento
lavori, su presentazione di regolari documentazioni contabili
vistate dal Dirigente competente, ai sensi dell'articolo 58 della
legge regionale 27 dicembre 1989, n. 90;
4°) di rinviare a successivo provvedimento deliberativo
l'approvazione e l'impegno della rimanente parte di spesa di Lire
339.900.000=, dando atto che la stessa graverà sul capitolo 38300
del bilancio di previsione della Regione per l'anno 1991, ovvero
sui corrispondenti capitoli di spesa dei bilanci preventivi della
Regione per gli anni 1992 e seguenti, a seconda degli stati di
avanzamento dei lavori.
Presidente
Ha chiesto di parlare l'Assessore
all'Agricoltura, Forestazione e Risorse Naturali Lanièce, ne ha
facoltà.
Lanièce (DC)
Molto brevemente, ritenendo che la proposta
sia abbastanza chiara: volevo solo esplicitare il motivo per cui si
arriva ad un contributo anziché ad intervenire direttamente. Nel
programma preparato dal servizio non era previsto questo
intervento, che si è reso invece necessario sia per i lavori, sia
per tutelare l'agglomerato di case che è sotto questa slavina.
Pertanto, per poter intervenire immediatamente, abbiamo adottato
il sistema di concedere alla società un contributo, anziché fare
l'intervento direttamente.
Poiché avremmo potuto iniziare questo solo nel prossimo anno,
trattandosi di una cosa urgente, riconosciuta anche da parte dei
nostri funzionari che sono andati sul posto, abbiamo ritenuto
opportuno proporre al Consiglio di concedere alla società un
contributo, che serve sia per la tutela degli impianti di risalita
delle piste da sci e degli agglomerati dei fabbricati esistenti in
loco.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
In realtà il motivo per cui viene
presentata questa deliberazione non è certamente una struttura a
difesa di un agglomerato abitativo. Qui si tratta di un miliardo di
contributo alla società Gressoney Servizi per proteggere una pista
di discesa, che era sempre stato detto non sarebbe stata
utilizzata. Qui c'era stata una lunga discussione anche in
Consiglio regionale sull'impianto di risalita da Stafal al Gabiet
ed era stato approvato quell'intervento, quella nuova cabinovia,
affermando che la pista di rientro non avrebbe riguardato il
vallone del Mos. Invece adesso viene fuori che la pista di rientro
avviene almeno in parte lungo il vallone del Mos, cosa che implica
la costruzione di imponenti opere paravalanghe, perchè tutto il
vallone è sotto valanga.
Quindi qui c'è un miliardo di carpenterie metalliche, di
strutture metalliche antivalanghe da sistemare per proteggere
questa pista. Oltretutto esistono delle leggi che danno dei
contributi tramite l'Assessorato regionale del Turismo per questi
impianti antivalanghe funzionali ad impianti di risalita e a piste
di discesa, quindi se la società Gressoney Servizi voleva avere dei
contributi, doveva fare richiesta di contributi ai sensi delle
leggi regionali esistenti, non ai sensi di un fondo
dell'Assessorato all'Agricoltura, Foreste e Risorse Naturali che
non c'entra niente con questo tipo di necessità. Tant'è vero che
l'Assessore diceva che questo intervento non era previsto: certo,
che non era previsto!
Questo non c'entra niente con l'agricoltura e la forestazione,
questo è un intervento che riguarda un impianto di risalita e una
pista di discesa, quindi è del tutto improprio il ricorso ad un
Assessorato che non è competente in questa materia; esiste tutta
una sequela di leggi per avere questo tipo di contributi, è chiaro
che è più comodo per la società Gressoney Servizi che ha fatto
tutto senza rispettare le leggi - dall'inizio dei lavori senza
avere l'approvazione del progetto, alla esecuzione dei lavori, ai
piani che ha presentato - farsi dare adesso anche un miliardo di
contributi per opere di paravalanghe che non dovevano essere fatte,
perchè la pista di rientro non doveva venire lì, in base ad un
capitolo di spesa che non riguarda questo tipo di interventi, per
questo tipo di protezioni per strutture che non sono agricole,
lasciando da parte le procedure di una legge che forse in questo
caso non faceva comodo.
Quindi il nostro giudizio su questo intervento è negativo, il
voto è decisamente contrario.
Presidente Ha chiesto di parlare l'Assessore all'Agricoltura,
Forestazione e Risorse Naturali Lanièce, ne ha facoltà.
Lanièce (DC)
Avevo spiegato prima, ma forse non riesco a
farmi capire dal collega Riccarand, che non era nei programmi di
quest'anno, ma era un progetto che veniva inserito nei programmi
del 1992; di conseguenza era nostro compito farlo perchè era da
fare, in quanto c'è stata la richiesta del comune di Gressoney
perchè l'intervento, oltre che a proteggere la pista, protegge
anche la frazione Stafal. Tutto questo comporta indirettamente un
risparmio di circa 200 milioni per la Regione, perchè se l'avessimo
eseguita noi sarebbe costata 935 milioni più gli aumenti relativi
al 1991-92, quindi quasi un miliardo. Abbiamo concesso un
contributo alla società, che si è accollata il 20 per cento a
carico suo, quindi il contributo è di 748 milioni.
E' un'opera che era nei programmi del 1992; la società ci ha
detto che le premeva fare questo intervento, può darsi che abbia
messo questo 20 per cento perchè le interessa aprire la pista, ma
questo è un processo alle intenzioni. E se fosse anche vero, non
vedo che male ci sarebbe, visto che è anche una risorsa turistica
quella di far sciare i turisti che vengono in Valle d'Aosta, quindi
sono delle entrate per la collettività intera.
Quindi noi indirettamente da questa operazione abbiamo un
risparmio come Regione, perchè quel progetto, ripeto, sarebbe stato
eseguito direttamente dal nostro servizio nel 1992.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Contesto completamente le
affermazioni dell'Assessore: questo intervento non ha niente a che
vedere con la protezione dell'abitato di Stafal, è un intervento
esclusivamente finalizzato a consentire agli sciatori di scendere
lungo una pista pericolosa ed esposta a valanghe. Pista pericolosa
che la società Gressoney Servizi aveva dichiarato che non avrebbe
utilizzato come pista di rientro.
Quindi è stato fatto approvare un progetto in base al quale si
prevedeva un impianto di risalita, con una discesa che era diversa
da questa; non era stato previsto nessun costo, evidentemente, per
questi impianti di paravalanghe, se non quelli a difesa dei piloni
della cabinovia ma non a difesa degli sciatori.
Una volta fattosi approvare il progetto (altrimenti se si diceva
di far scendere gli sciatori da quella parte il progetto non poteva
essere approvato perchè non era in regola), ora si viene a chiedere
il contributo. Il contributo qui non è richiesto dal comune, ma è
richiesto con istanza del 7.9.91 dalla società Gressoney
Servizi.
Qui è tutto illegittimo; non credo affatto che la società
Gressoney Servizi tiri fuori il 20%, credo anzi che piuttosto ci
guadagni ancora su questi fondi, conoscendo il metodo con cui ha
operato.
Presidente
Pongo in votazione la delibera in
oggetto:
Esito della votazione
Presenti: 31
Votanti: 31
Favorevoli: 30
Contrari: 1 (Riccarand)
Il Consiglio approva
