Classificazione
ASSISTENZA SOCIALE
LAVORO



Oggetto del Consiglio n. 869 del 18 novembre 2009 - Resoconto
OGGETTO N. 869/XIII - Interpellanza: "Attivazione di
interventi di sostegno al reddito a favore dei lavoratori privi di
ammortizzatori sociali".
Interpellanza
Ricordato che la Regione in questi mesi ha messo in campo
iniziative anti-crisi;
Evidenziato che ci sono lavoratrici e lavoratori che, perso
il lavoro, sono completamente privi di ammortizzatori sociali
(cassa integrazione ordinaria, straordinaria o in deroga, indennità
di mobilità o di disoccupazione ordinaria e in deroga);
Preso atto che nel vicino Piemonte la Regione ha deliberato
un intervento specifico per le persone che hanno perso il lavoro
dal 1° settembre 2008 e sono prive di ammortizzatori
sociali;
i sottoscritti Consiglieri regionali
Interpellano
la Giunta regionale per sapere se intende attivare anche
nella nostra realtà regionale un intervento di sostegno al reddito
per questa tipologia di lavoratrici e lavoratori.
F.to: Rigo - Donzel - Carmela Fontana
Président
- La parole au Conseiller Rigo.
Rigo (PD)
- Grazie, Presidente. Una interpellanza sul
lavoro. Oggi nell'Italia precaria della crisi forse il sogno dei
sogni è il lavoro. Mentre provavo a pensare le cose da dire per
presentare questa iniziativa, mi è tornata alla mente una recente
notizia che mi ha lasciato basito: la lotteria lavoro. Finora era
un'auto, un motorino, un viaggio, un servizio tarocco di posate
d'argento. E soldi, certo, a cascate o a piccole gocce, in contanti
o in monete d'oro. Adesso si aggiunge un posto di lavoro, pronta
consegna, cedibile ad un amico o ad un parente più bisognoso, un
anno a 1.000 euro al mese e poi chissà che non arrivi la
riconferma. Con 30 euro di spesa si può partecipare al concorso
"Vinci il tuo lavoro". È accaduto in un supermercato prima a Varese
e poi a Cagliari. E allora la scuola, il diploma, la laurea, il
corso di formazione, il nostro piano per le politiche del lavoro,
il curriculum vitae, il merito? Il mondo sta precipitando o sono io
che cammino troppo lento? Sicuramente si sta perdendo il valore del
lavoro come promozione umana, come realizzazione di sé, ridotto a
variabile come un premio a catalogo fra il forno a microonde e un
set di asciugamani.
Al di là dei timidi segnali annunciati e preannunciati, con
proclami televisivi, che stiamo per superare l'emergenza di una
crisi finanziaria, economica e produttiva, siamo sempre in presenza
di una situazione occupazionale che invece è fatta di mobilità,
ristrutturazione, chiusura, cassa integrazione, licenziamenti e via
elencando; il lavoro rimane comunque un'emergenza nazionale così
come rimane pesante la situazione del reddito delle lavoratrici e
dei lavoratori. La crisi è ancora presente e per questo non siamo
d'accordo con il Governo centrale e con alcuni giornali che cercano
di minimizzare gli effetti drammatici, sociali ed occupazionali che
si stanno ancora scaricando sulle famiglie.
La Valle d'Aosta ha attivato in questi mesi, con il concorso di
tutte le componenti, misure anticrisi per fronteggiare la
situazione di difficoltà e di disagio economico prodottasi. Le
diverse normative emanate sono il segnale della gravità della crisi
che anche sul territorio valdostano ha prodotto e sta producendo
forti conseguenze in termini occupazionali. A farne le spese sono
in primis i lavoratori cosiddetti "flessibili", ossia coloro che
finito il contratto non hanno più avuto rinnovi. Oltre a ciò, vista
la situazione contingente, si riducono al minimo le possibilità per
queste lavoratrici e per questi lavoratori di trovare altre
occupazioni.
La nostra preoccupazione però è quella di non avere sufficienti
informazioni per sapere se anche in Valle d'Aosta ci sono
lavoratrici e lavoratori privi di ammortizzatori sociali, ossia che
non possono usufruire né di indennità di cassa integrazione, né di
disoccupazione. La nostra preoccupazione poi è la stessa avanzata
dal SAVT industria nel corso del suo XV Congresso, svoltosi proprio
in questi giorni. Nel documento sindacale infatti si sottolinea
(leggo):
"la necessità di individuare ulteriori risorse per gli
ammortizzatori sociali, in modo particolare per tutelare chi si è
trovato espulso dal mercato del lavoro ed è in cerca di
occupazione"
. Preoccupazione questa espressa anche dal
Segretario generale della CISL da quanto abbiamo appreso dai
giornali, che, nel corso dell'incontro sul bilancio regionale 2010
con il Presidente della Regione e l'Assessore alle finanze, ha
posto l'accento sul tema dell'occupazione (leggo):
"ritenendo
opportuno un intervento soprattutto nei confronti di coloro che
hanno perso il lavoro, hanno usufruito degli ammortizzatori sociali
e ora si ritrovano completamente al di fuori del mondo del lavoro e
non possono essere lasciati soli"
.
Nell'interpellanza abbiamo messo in evidenza un intervento
specifico, messo in atto in queste settimane dalla Regione
Piemonte, ma ancor più vicino a noi nel Canavese, il Comune di
Ivrea e decine di altri piccoli Comuni, hanno attivato azioni di
contrasto alla crisi del mercato del lavoro con un intervento
diretto. Un'iniziativa di sostegno al reddito di euro 530 per tre
mesi, in concomitanza con la sottoscrizione di un patto di adesione
che impegna a brevi percorsi di orientamento volti a sostenere il
reinserimento lavorativo. Una cosa analoga l'aveva anche proposta
il Presidente della Regione nel corso di una riunione del Consiglio
per le politiche. Un'iniziativa considerata un intervento-ponte dal
Comune di Ivrea e dai Comuni vicini, in attesa delle azioni
previste nell'ambito del POR 2007-2013, nonché della definizione
del sistema degli ammortizzatori sociali e delle politiche attive
del lavoro per quanto riguarda la Regione Piemonte.
Ora siamo in presenza di un piano triennale per le politiche del
lavoro, recentemente approvato dal Consiglio regionale, nel quale
sono previsti precisi percorsi di politiche attive; c'è l'avvio
delle prime azioni e del conseguente monitoraggio, così come siamo
in presenza di misure regionali di sostegno agli ammortizzatori
sociali nazionali. Rispetto al piano per le politiche del lavoro,
ho visto ieri nell'elenco dei provvedimenti assunti dalla Giunta
regionale di venerdì 13 scorso quello relativo all'incarico per lo
studio relativo ai servizi per l'impiego. Bene. Le chiedo però,
Presidente, di assicurarsi che lo studio prenda anche in
considerazione i documenti che negli ultimi 6-7 anni sono già stati
prodotti su questo settore; forse la mia è una preoccupazione
inutile, ma io comunque gliela segnalo.
La nostra iniziativa vuole essere un ulteriore stimolo per fare
il punto della situazione e per capire se è possibile costruire
qualcosa in due direzioni: la prima, verificare se ci sono soggetti
titolari di lavoro subordinato a tempo determinato, collaborazioni
a progetto, contratti di somministrazione inferiori a sei mesi,
scaduti e non rinnovati, che non danno diritto ad alcun tipo di
ammortizzatore sociale; in questo caso prevedere l'erogazione di un
sostegno al reddito, così come prevederne per coloro che hanno
potuto usufruire per un brevissimo periodo di ammortizzatori
specifici. La seconda direzione riguarda le azioni di informazioni
utili a diffondere la conoscenza sulle possibilità offerte per
quelle lavoratrici e quei lavoratori precari che non hanno ancora
avuto la possibilità o l'opportunità di usufruirne. Tutto ciò per
fornire informazioni esaustive ed omogenee a coloro che si trovano
privi di occupazione, al fine di permettere a questi soggetti di
cogliere tutte le possibili opportunità che vengono offerte sia a
livello nazionale, sia a livello più strettamente locale.
Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. L'introduzione fatta
dal collega Rigo a questa interpellanza credo che abbia messo a
fuoco la problematicità del lavoro nelle sue varie sfaccettature,
arrivando addirittura a quei casi limite che ha voluto ricordare.
Sono emblematici, è un po' come tutto quello che viene fatto a
favore di alcuni interventi, vedi la lotteria per l'Abruzzo, è
tutto fatto con questo metodo, il che lascia perplessi, ma tant'è.
Ogni riferimento a maggiore entrata è un nuovo gioco, questo è
l'assioma su cui siamo confrontati oggi, quindi non è da escludere
che anche su questo tema ci siano ulteriori provvedimenti che
vadano in tale direzione.
Venendo alla risposta puntuale e sottolineando ancora una volta
che... sotto il profilo dell'attenzione al "problema lavoro", che
poi si traduce nel problema del sostegno alla famiglia, nella
difficoltà di riuscire a superare il punto nodale della crisi, che
è lo sbocco all'occupazione, credo che a livello regionale con i
vari provvedimenti che sono stati qui discussi e condivisi si siano
individuati dei percorsi che ritengo abbiano una possibilità
operativa molto ampia.
Venendo alla domanda posta:
"se la Giunta intende attivare
anche nella nostra realtà regionale un intervento di sostegno al
reddito per questa tipologia di lavoratrici e lavoratori"
,
senza riprendere tutti i punti che si conoscono del programma che è
stato qui approvato qualche mese fa: il programma per l'obiettivo
del lavoro - credo che questo sia stato un momento qualificante
laddove tutta una serie di temi sono stati non solo analizzati, ma
hanno avuto delle risposte anche nei singoli settori -, quindi
senza riprendere tutta la gamma di ammortizzatori sociali e di
trattamenti di disoccupazione attualmente attivi, va ricordato che
l'accordo quadro sottoscritto con il Ministero il 28 aprile 2009 ha
esteso la possibilità di utilizzo temporale degli ammortizzatori in
deroga a tutti i settori. Questo lo voglio sottolineare, perché è
stato uno sforzo non indifferente, comunque credo sia molto
importante per sottolineare come una parte dei problemi sia stata
risolta. L'accordo quadro ha previsto la possibilità, nel caso di
crisi occupazionale e al fine di salvaguardare le capacità
produttive, i livelli occupazionali e le professionalità esistenti,
di estendere la cassa integrazione guadagni in deroga e la mobilità
in deroga a tutti i datori di lavoro, operanti in qualsiasi settore
di attività ad eccezione del lavoro domestico - quindi tranne
quest'ultimo sono compresi tutti -. purché abbiano esaurito
l'utilizzo degli strumenti di sospensione del lavoro previsti dalla
legislazione ordinaria e a condizione che il personale interessato
sia impiegato in unità operative ubicate sul territorio della
nostra Regione. Le domande di accesso ai benefici di legge possono
riguardare tutte le tipologie di lavoro subordinato, uno dei punti
che è stato sottolineato dal collega, compresi i contratti di
apprendistato e di somministrazione e i soci di cooperativa, anche
questo è stato un tema molto importante, anche i soci lavoratori
hanno potuto accedere alla cassa integrazione - credo sia la prima
volta che succede -, con un contratto di lavoro dipendente, ai
sensi dell'articolo 19, comma 8, della legge n. 2/2009.
Relativamente ai contratti a tempo determinato e ai contratti di
somministrazione, l'accesso ai benefici della cassa integrazione in
deroga e di mobilità in deroga è consentito solo nel caso in cui la
durata minima dei rapporti sia rispettivamente pari o superiore a
60 giorni e a 40 giorni di attività lavorativa, anche non
continuativi, alla data della prima concessione; quindi sono dei
limiti che in Valle sono abbastanza fuori...
Rigo
(fuori microfono)
- ...non i 90 giorni...
Rollandin (UV)
- ...fuori da quelli...
Per quanto riguarda la cassa integrazione guadagni straordinaria
in deroga, sono interessati al trattamento i lavoratori (operai,
impiegati, intermedi e quadri) con un'anzianità lavorativa di
almeno 90 giorni occupati in imprese ubicate nella nostra regione.
L'accordo quadro ha permesso di "coprire" tutti i settori e tutti i
lavoratori che potrebbero essere toccati dalla crisi. Occorre
inoltre tener presente che, oltre all'accordo quadro, la Regione è
intervenuta per fronteggiare la crisi con la legge anticrisi, che,
come il collega ricorderà, prevedeva degli interventi straordinari
nei settori dell'agricoltura, quindi con operai, che ha impiegato
la gran parte di quelli espulsi che non avevano trovato altra
occupazione. Detto questo, è possibile che tra le maglie dei vari
interventi - ordinari, straordinari e in deroga - e dei trattamenti
di disoccupazione esistenti possano esservi dei soggetti che
temporaneamente, a causa del mancato possesso dei requisiti
soggettivi (i 40 o i 60 giorni o i 90 giorni per i dipendenti) o
oggettivi, non rientrino fra i beneficiari delle misure
sopraricordate.
Da una prima verifica effettuata presso i centri per l'impiego
della regione, sono sporadici i casi che lamentano una totale
assenza di copertura sociale e comunque in tale situazione sono
state date indicazioni agli uffici di indirizzarli presso i servizi
sociali dei Comuni e della Regione per utilizzare le formule già
previste dal piano lavoro.
In conclusione riteniamo che, data la complessità della materia,
sia opportuno, come veniva sollecitato, effettuare un'indagine
approfondita, anche se a campione, e incaricando a tal fine il
gruppo di lavoro costituito al Consiglio per le politiche del
lavoro, che si occupa delle tematiche legate alla crisi e degli
interventi a sostegno del reddito per verificare la necessità e
l'opportunità di attivare ulteriori eventuali misure. Ciò anche
considerando che occorrerà comprendere i contenuti e la portata
delle misure sul lavoro, che saranno inserite nella legge
finanziaria dello Stato - il cosiddetto "pacchetto lavoro" - per il
sostegno al reddito dei collaboratori a progetto che restano senza
lavoro o altri eventuali ritocchi agli ammortizzatori sociali, come
il raddoppio della cassa integrazione guadagni ordinaria da 52 a
104 settimane.
Credo non sia sfuggito uno dei temi sul welfare che è stato
previsto, laddove si parla di
una tantum
per i soggetti che
hanno un periodo di non occupazione anche di 20-30 giorni. Al di là
di queste misure, quindi condividiamo sugli obiettivi da dare al
consulente che attiverà questo ulteriore approfondimento nel
settore per verificare come intervenire più puntualmente per quanto
riguarda la problematica lavoro, dando la massima informazione; su
questo stiamo facendo il possibile affinché tutti possano accedere
ai mezzi che sono a disposizione. Per il resto vedremo a
conclusione di questo periodo se sono necessari ulteriori
interventi, credo però che con la collaborazione di tutti e come
abbiamo detto... e vorrei ricordare in merito all'informazione come
anche nel documento approvato in Consiglio avevamo fatto presente
che dovevamo allargare i mezzi di informazione esistenti oggi, che
non sono più sufficienti, i mezzi specializzati sono letti solo
dagli addetti ai lavori, quelli che sono interessati non li
leggono... allora il sistema radio - ricordo che su questo c'era
stato un approfondito dibattito - che possa far raggiungere questa
informazione a tutti e capillarmente. Su questo quindi c'è il
massimo impegno, poi, se ci saranno altre novità, terremo
aggiornato il Consiglio sull'evoluzione dei fatti nel merito delle
problematiche del lavoro. Grazie.
Président
- La parole au Conseiller Rigo.
Rigo (PD)
- Grazie, Presidente. Prendo atto della
relazione svolta dal Presidente. Il fatto che non siano presenti in
Valle d'Aosta lavoratrici e lavoratori con contratti atipici senza
ammortizzatori, senza il cosiddetto "paracadute", ci rassicura.
Detto questo, ritengo anch'io necessaria, come ha detto il
Presidente, un'informazione più mirata ancora. La nostra
preoccupazione è quella di non dimenticare nessuno: che nessuno sia
escluso, per non conoscenza, da provvedimenti anticrisi relativi al
sostegno al reddito. La crisi economica non è passata, come hanno
detto i rappresentanti delle associazioni degli artigiani nel corso
dell'audizione in II Commissione; in Valle d'Aosta si prevedono
tempi lunghi ed è proprio per questo che il Governo regionale ha
deciso di prolungare i provvedimenti anticrisi per tutto il 2010.
Bene. Va bene il monitoraggio del piano di politica del lavoro, la
costituzione di appositi gruppi decisi nell'ultima riunione del
Consiglio, però io chiedo al Presidente di fare uno sforzo in più.
Chiedo se non è il caso di prevedere uno specifico incontro della
Presidenza con i sindacati e i patronati per vedere se è possibile,
per quelle persone a cui non verranno rinnovati i contratti,
prevedere un effettivo intervento di sostegno o, ancora di più, se
non è possibile attivare nel 2010 degli specifici piani di
occupazione, specifici per alcuni settori del precariato. Credo che
la riunione proposta degli addetti ai lavori potrebbe essere utile
per fare un passo in più nel percorso finora intrapreso da questa
Regione. Grazie.
