Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1831 del 7 febbraio 2001 - Resoconto
OGGETTO N. 1831/XI Risultanze dei controlli effettuati sugli
allevamenti bovini e sulla qualità dei mangimi somministrati.
(Interrogazione)
Interrogazione Premesso che anche in Italia si sono
registrati, sino ad oggi, due casi sospetti di mucca pazza e che
sussiste la probabilità che tramite i test emergano altri casi di
BSE;
Constatato come le emergenze in materia di alimentazione creano
il disorientamento nei Consumatori, e creano danno ai produttori e
rivenditori;
A conoscenza, pertanto, della necessità di restituire alle
famiglie la tranquillità su un alimento di prima necessità di cui
sono consumatrici;
Preso atto che le farine animali, per
l’alimentazione degli erbivori sono vietate dal
1994, e che ogni uso delle stesse rappresenta un illecito da parte
dei produttori di mangimi e degli allevatori;
Constatato che gli animali malati immessi sul mercato alimentare
umano hanno esposto, ed espongono, a rischio gli inconsapevoli
Consumatori e creano danno agli allevatori e produttori di mangimi
onesti;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) l’esito dei controlli effettuati nella
Regione, sia per quanto riguarda gli allevamenti che la qualità dei
mangimi;
2) a seguito delle ricerche avviate, se sussistono pericoli nel
consumo del latte;
3) la quantità dei bovini che provengono da mercati esterni alla
Valle d’Aosta.
F.to: Beneforti
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Non è certo la prima volta che si registra
in patologia umana una responsabilità
dell’alimentazione in molteplici stati morbosi. È
già successo infatti con il vino al metanolo in Piemonte, con
l’olio di colza in Spagna, con il formaggio
contaminato dall’alisterio in Francia, con la
diossina in Belgio e quant’altro.
In nessuno di questi casi si è però verificata una contrazione
così forte dei consumi del prodotto individuato come responsabile
dei decessi, come sta avvenendo a causa della BSE per la carne
bovina.
Di sicuro le dichiarazioni di molti responsabili politici e
tecnici, amplificate ovviamente dai mass media, hanno provocato una
situazione di vero e proprio terrorismo sanitario, che ha coinvolto
pesantemente non solo gli operatori del settore, allevatori,
macellai, aziende di produzione di farine e di carne, eccetera, ma
anche quello degli addetti alla vigilanza e al controllo sulla
salubrità degli alimenti: Ministero della sanità, Istituto
superiore di sanità, istituti zooprofilattici e sperimentali,
servizi veterinari.
Ciò ha determinato perdite economiche non ancora quantificabili
nel settore agrozootecnico e una caduta di immagine degli organismi
deputati al controllo. In Valle d’Aosta tutti gli
allevamenti sono sottoposti a visite di vigilanza con regolarità e
ben più di due volte all’anno, così come previsto
dal decreto ministeriale del 7 gennaio 2000, riguardante il sistema
nazionale di sorveglianza epidemiologica della encefalopatia
spongiforme bovina.
In occasione delle operazioni di bonifica sanitaria negli
allevamenti bovini e ovicaprini, il veterinario ufficiale
competente per territorio verifica anche la tipologia degli
alimenti somministrati negli animali con un controllo accurato
dell'etichettatura. Tali controlli, estesi anche alle rivendite di
mangime, non hanno mai evidenziato negli ultimi anni la presenza di
mangimi che contenessero proteine animali trasformate.
Per quanto riguarda i campionamenti, nell’anno
2000 sono stati effettuati 13 prelievi per la ricerca di farine di
origine animale, 9 in allevamento e 4 presso le rivendite, di cui 7
sono risultati negativi mentre degli ultimi 6, inviati nel mese di
dicembre, non si hanno ancora gli esiti di laboratorio. Per 10
campioni è stata richiesta anche la composizione
quali-quantitativa.
Si fa presente che in Valle d’Aosta esiste un
solo mangimificio, che fra l’altro reinsacca mangimi
prodotti da uno stabilimento della Regione Piemonte, i quali sono
sottoposti dal Servizio veterinario della Regione Piemonte
regolarmente a controllo e a campionamenti programmati.
L’Assessorato alla sanità ha dato disposizione
ultimamente perché sia attivato da parte dell’unità
budgetaria igiene degli allevamenti, in collaborazione con i
Carabinieri del NAS, un piano ulteriore coordinato di controllo
riguardante il settore dell’alimentazione animale,
utilizzando anche personale tecnico distaccato presso
l’Assessorato alla sanità; personale che era già
stato utilizzato e che è attualmente utilizzato per la HACCP. Gli
interventi saranno mirati con l’obiettivo di
verificare l’assenza di proteine animali trasformate
nei mangimi presenti negli esercizi di vendita al minuto e negli
allevamenti. Gli esami saranno successivamente effettuati
direttamente presso la sezione zooprofilattica di Aosta, che in
tempi brevissimi sarà dotato di un apposito laboratorio.
Per quanto riguarda la seconda domanda, non ci sono al momento
informazioni scientifiche che indichino il latte come materiale
specifico a rischio, e quindi da eliminare dal consumo alimentare,
tant’è che il decreto ministeriale che ho citato
prima del 7 gennaio 2000 non prevede assolutamente interventi di
sequestro e distruzione del latte. Rispetto alla terza domanda, il
numero di bovini provenienti dai mercati esterni alla Valle
d’Aosta, generalmente dalla Regione Piemonte,
nell’anno 2000 è stato di 3000 capi circa su 7000
macellati, corrispondenti al 43 percento dei soggetti avviati alla
macellazione.
Per fronteggiare tale situazione, è stata costituita la
settimana scorsa una "task force", coordinata dal collega Perrin,
che vede coinvolte tutte le organizzazioni di categoria con
l’obiettivo di apportare i necessari interventi che
spaziano dal sostegno all’economia locale, al
perfezionamento delle procedure di etichettatura della carne,
all'informazione corretta ai cittadini. Ribadisco pertanto che
l’allarme sanitario è assolutamente
ingiustificato.
In Valle d’Aosta per di più la carne cosiddetta
"autoctona" è garantita da un sistema di controllo
all’avanguardia, pertanto l’invito
che mi sento di fare, congiuntamente al collega Perrin, è il
seguente: consumare carne valdostana; per la carne proveniente da
altri mercati consumare le parti muscolari, cioè senza osso,
preferibilmente di animali giovani.
Presidente
La parola al Consigliere Beneforti.
Beneforti (PVA-cU)
Fa piacere sentire che nella nostra
regione il controllo avviene forse in forma più intensiva rispetto
anche ad altre regioni, perché è giusto e doveroso intervenire per
proteggere la salute dei nostri cittadini. Fa piacere sentire che
sussiste la volontà, qualora si renda necessario, di denunciare i
casi di colpevolezza che si potrebbero riscontrare.
Di fronte a un problema come questo, quelli che hanno allarmato
i consumatori e provocato danni gravi agli allevatori onesti e agli
operatori della filiera produttiva e commerciale, a seguito del
crollo delle vendite sul mercato delle carni bovine, sono coloro
che hanno fatto divenire gli erbivori carnivori.
Questa è la realtà, perché se non avveniva questo, non
c’era, né l’allarme né il terrorismo
che sottolineava ora l’Assessore.
Ritengo che si debba intervenire adeguatamente, in modo da
eliminare ogni superficialità nel proteggere il bestiame e
garantire che carni e prodotti derivati siano sicuri. Non dobbiamo
permettere deroghe all’obbligo dei test, occorre
denunciare e condannare qualsiasi azione e violazione di leggi
finalizzate al conseguimento di un illecito profitto sui
consumatori, sia da parte degli allevatori che dei produttori di
mangimi animali.
In sostanza, occorre restituire alle famiglie la tranquillità e
la certezza su un alimento di prima necessità come la carne.
Comprendo lo stato d’animo degli allevatori, in
particolare dei nostri, ma devono anche rendersi conto dello stato
d’animo che si è creato fra in consumatori che si
sentono ingannati da coloro che, come dicevo, hanno trasformato gli
erbivori in carnivori.
Del resto, che i consumatori si sentano ingannati e preoccupati
lo dimostra il calo delle vendite, per cui solo ricreando la
fiducia nei consumatori, il mercato può riprendere e battere le
speculazioni che oggi avvengono e quelle che fino ad oggi sono
avvenute sui mangimi.
In conclusione dico che anche in Valle d’Aosta
dobbiamo, per non avere sorprese, intensificare e portare avanti i
controlli che sono stati decisi, perché i controlli devono avvenire
sui mangimi e nel percorso che l’animale fa dalla
stalla alla tavola. Solo così ricreiamo la fiducia nei nostri
cittadini e riportiamo i nostri allevatori alle vendite che avevano
fino ad oggi. Altrimenti la gente non si accosterà al mercato della
carne bovina, ma si indirizzerà verso le carni bianche e verso
altri alimenti. Pertanto è un dovere di tutti noi fare in modo,
anche nell’interesse dell’agricoltura
valdostana, di ricreare quella fiducia che è necessaria perché la
gente non abbia più paura delle gravi malattie che possono portare
certi mangimi ai bovini, come è avvenuto
all’estero.
