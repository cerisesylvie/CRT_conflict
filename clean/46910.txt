Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3258 del 8 febbraio 2024 - Resoconto
OGGETTO N. 3258/XVI - Interrogazione: "Eventuale verifica di
alcune criticità circa la gestione della RSA di Variney segnalate
dall'Associazione Cittadinanzattiva con lettera pubblica".
Bertin (Presidente) -
Punto n. 67. Assessore Marzi per la
risposta.
Marzi (SA) -
La domanda n. 1 chiede se sia stata
effettuata una verifica circa quanto evidenziato nella lettera
pubblica; la domanda n. 2 chiede, in caso affermativo, quali siano
le risultanze di tale verifica.
Aggiorno rispetto a quanto abbiamo già puntualmente riferito in
quest'Aula rispetto a temi così importanti e delicati per la nostra
comunità: dalle verifiche prontamente attivate dall'azienda, è
emerso che i dati di mortalità della struttura residenziale di
Variney mostrano valori significativamente inferiori rispetto a
quelli medi riportati dalla letteratura scientifica, cioè dal
parametro scientifico di riferimento.
Inoltre, ne emerge che il tasso di mortalità è inferiore di otto
punti percentuali rispetto all'anno precedente, con un rischio di
morte ridotto del 42%.
L'Azienda USL ha inoltre istituito un'apposita Commissione
composta da professionisti di ambito dell'azienda che si pone
addirittura come soggetto terzo rispetto alla gestione della
struttura di Variney che è comunque pubblica e quindi in capo
all'azienda USL.
La Commissione ha avviato la valutazione delle cartelle cliniche
dei casi di decesso registrati nei nove mesi in esame (quindi dal
primo aprile al 31 dicembre), sia nell'anno in corso che in quello
precedente, sempre sulla stessa tipologia di pazienti.
Le prime risultanze degli approfondimenti vedono scendere il
tasso di mortalità dal 18.3% del 2022, che comunque era un dato
assolutamente in linea con la letteratura scientifica, fino
all'attuale 10.5% del 2023.
È bene ricordare inoltre che la causa di ogni decesso viene
comunque accertata da un medico legale il quale, in caso di dubbio,
richiede il riscontro autoptico. In tale eventualità, quindi, si
aggiunge un ulteriore livello di controllo.
Ancorché del tutto generica, la segnalazione è meritevole di
ogni doveroso approfondimento e per questo l'Azienda USL continuerà
la propria attività di controllo e approfondimento sul tema, anche
confrontandosi con l'Associazione che ha scritto.
Proprio in considerazione della particolare fragilità dei
pazienti ospitati nella struttura di Variney, la Cooperativa, che
ha in gestione il servizio, è sempre stata sottoposta a controlli
puntuali ed approfonditi. Fin da subito, infatti, è stato attivato
un programma di formazione per il personale di monitoraggio
continuo e sono ben quattro le diverse figure professionali che
vigilano sulla gestione della struttura.
Tre di queste vigilano espressamente sulla gara e sui livelli di
soddisfacimento di quanto in essa è previsto e sono il responsabile
unico del procedimento, il RUP, il direttore dell'esecuzione del
contratto, il DEC e il direttore operativo.
La quarta figura ha la responsabilità della gestione
clinico-assistenziale della struttura ed è il direttore sanitario
della stessa.
Abbiamo inoltre espressamente voluto che la funzione di
direttore sanitario fosse interna all'Azienda USL, affinché la
gestione della struttura rimanesse in mano pubblica.
Quest'attività di vigilanza intensiva ha permesso di effettuare
tutti i correttivi necessari fisiologici durante la prima fase,
dimostrando un buon funzionamento delle procedure di controllo
adottate.
In tal senso, tra l'altro, sono continuativi i rapporti con i
sindacati.
Presidente -
Consigliere Manfrin, ha facoltà di
replica.
Manfrin (LEGA VDA) -
Grazie Assessore per la sua
risposta, che però non si è discostata molto da quella dello scorso
Consiglio e la critica, che era insita ovviamente
nell'interrogazione, era proprio nel chiederle una risposta
puntuale circa le questioni che erano state sollevate, che non
parlavano di una mortalità superiore o di una percentuale di
mortalità superiore degli utenti della RSA, e quindi lanciava un
allarme in questo senso, ma - come abbiamo voluto riassumere
nell'interrogazione - c'è una segnalazione molto puntuale che
riguarda sia un'associazione, sia il Tribunale del malato, che
segnala dei decessi coincidenti con ritardi di giorni
nell'ospedalizzare chi lamentava di star male e veniva liquidato
come persona agitata.
Intendiamoci, il decesso di una persona che viene ospedalizzata
in ritardo non obbligatoriamente aumenta la percentuale dei decessi
in generale, e quindi la media, semplicemente sono morti evitabili
- questo da quello che viene reso noto nella segnalazione - o
chiaramente ritardabili, quindi è evidente che questo è un
problema.
Le gravi conseguenze rischio vita per analoghi e meno reiterati
ritardi nei confronti di persone competenti per pregressa attività
lavorativa, quindi capaci di farsi valere. Quindi stanzialmente una
situazione nella quale chi ha una voce più forte riesce a farsi
sentire e riceve un trattamento migliore rispetto a chi non ce
l'ha, anche questa ovviamente è una segnalazione sicuramente grave.
Poi del personale già appartenente a cooperative valdostane,
successivamente assorbito dalla cooperativa assegnataria, forse non
adeguatamente fornita di camici, che userebbe quelli di passate
dipendenze lavorative con conseguente danno di immagine a carico
del terzo settore valdostano e relativa responsabilità di chi pone
in essere e non controlla simili condotte.
Una serie di condotte che, sicuramente, nel momento in cui
vengono poste con questa veemenza, sollevano degli interrogativi
che, mi permetto di dire, poco hanno a che fare con la mortalità
media della struttura, ma che richiedono un'analisi specifica e
approfondita che, da quello che lei dice, è stata demandata ad una
Commissione, se non sbaglio, ad un ente terzo esterno, di cui
ovviamente attendiamo gli esiti, ma non possono essere liquidati
con la mortalità media della struttura è in linea o è sotto a
quella che è la media che viene consigliata da letteratura
scientifica; questa è una visione semplicistica: "Non abbiamo avuto
morti sopra la media, quindi va tutto bene". Non va bene, c'è una
questione di qualità della vita, c'è una questione di intervento su
chi ovviamente si trova nella condizione sicuramente non facile,
quindi tutto questo è quello che deve essere considerato.
Io mi auguro che le risultanze di questa Commissione possano
escludere un'eventualità di questo tipo, rimaniamo ovviamente in
attesa, però la presa in carico di quanto accaduto era il minimo
che si potesse fare, a fronte di una denuncia così precisa e
circostanziata che ci è giunta.
Io attendo di avere le risultanze, mi auguro che lei vorrà far
poi pervenire, una volta che ne avrà i risultati, alla quinta
Commissione
in primis
e a tutto il Consiglio in secondo
luogo per poter renderci anche noi conto di quanto accaduto.
