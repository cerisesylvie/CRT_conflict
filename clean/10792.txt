Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1785 del 10 gennaio 1991 - Resoconto
OGGETTO N. 1785/IX - Proposta di legge regionale: "Disciplina
dell’attività di estrazione e lavorazione del marmo
e delle pietre affini per uso ornamentale".
Presidente: L’Assessore ai Lavori pubblici,
Martin, ha chiesto di intervenire sulla proposta di legge n. 204,
presentata dal Consigliere Riccarand ed iscritta al punto 41
dell’ordine del giorno; ne ha facoltà.
Martin (ADP):
La Giunta regionale sta predisponendo un
testo di legge che dovrebbe disciplinare il settore
dell’attività di estrazione e lavorazione del marmo
e delle pietre affini per uso ornamentale e che va nella direzione
indicata dalla proposta di legge del Consigliere Riccarand.
Per questo chiederei allo stesso Consigliere di essere così
cortese da accogliere la richiesta di rinvio in Commissione della
sua proposta di legge, in modo che la stessa possa essere discussa
insieme all’analogo disegno di legge della Giunta
che vi perverrà tra non molto.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Non ho nulla da obiettare al rinvio di
questa proposta di legge, che tra l’altro non ha
ancora ottenuto il parere della Commissione. Vorrei solo chiedere
che siano indicati dei tempi ben definiti, perché la legge
regionale che disciplina tutta l’attività di cava
risale all’autunno del 1989 e questo argomento è
ormai sul tappeto da un anno e mezzo. Ricordo che al momento
dell’approvazione venne stralciata la parte che
riguardava il marmo e le pietre affini ad uso ornamentale, con
l’impegno di presentare entro pochissimi mesi il
relativo provvedimento di legge. Il tempo è passato, ma quel
provvedimento non c’è ancora. A mio avviso, neanche
dopo il 4 giugno 1990, data di presentazione della mia proposta di
legge, s’è fatto alcuno sforzo per recuperare il
tempo che era stato perduto.
Vorrei anche far notare che questa proposta di legge, assegnata
alla IV Commissione, non è mai stata esaminata dalla Commissione
stessa e non mi risulta che sia stato neppure nominato il relatore,
come invece è previsto dal Regolamento. Nel lamentare, quindi, un
ritardo ed una disattenzione rispetto alla mia proposta di legge,
mi dichiaro d’accordo sul suo rinvio, ma chiedo alla
Giunta di definire dei tempi precisi sul suo impegno a presentare
quel disegno di legge che sarà poi oggetto di discussione congiunta
con la mia proposta di legge in sede di Commissione.
Presidente:
In analogia al Regolamento ed ai termini del
problema, credo di poter dire che la Commissione si dovrebbe
pronunciare entro sessanta o novanta giorni con la nomina del
relatore e che nel frattempo la Giunta dovrebbe far pervenire il
suo disegno di legge. A garanzia del Consigliere Riccarand
rimarrebbe il diritto di richiedere l’iscrizione
della sua proposta di legge per decorrenza dei termini. Può essere
accettata questa soluzione?
Bene, allora viene accolta la proposta della Presidenza.
Il Consiglio
prende atto, concordando sul rinvio dell’oggetto
alla IV Commissione consiliare permanente, per la discussione con
un’eventuale analogo disegno di legge della Giunta
regionale.
***
