Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 76 del 11 febbraio 1982 - Resoconto
OGGETTO N. 76/VII - DATI CONCERNENTI L'ENTITA' DELLE ENTRATE
DELLA REGIONE PER L'ANNO 1981 -
(Interpellanza).
PRESIDENTE
:
Do lettura del testo
dell'interpellanza dei Consiglieri Mafrica, Tonino e Carral.
Considerata la difformità riscontrata in pubbliche dichiarazioni
di membri della Giunta in merito all'entità delle entrate regionali
per il 1982;
i sottoscritti Consiglieri regionali
INTERPELLANO
l'Assessore alle Finanze per sapere:
1) l'esatto ammontare rispettivamente delle imposte sul
patrimonio, di quelle sugli affari e di quelle sui consumi
percepite in Valle d'Aosta dagli Uffici dello Stato nell'anno
1981;
2) l'esatto ammontare per il 1981 delle entrate regionali
provenienti dalla Casa da Gioco di Saint-Vincent;
3) la previsione definitiva delle entrate regionali per il 1981,
provenienti da trasferimenti dello Stato (vincolati o per fondi di
sviluppo).
PRESIDENTE
:
La parola al Consigliere Mafrica per
l'illustrazione; ne ha facoltà.
MAFRICA
- (P.C.I.):
Nel rinnovare la veste del
nostro giornale avevamo intervistato esponenti di altre forze
politiche e persone che operano nella nostra Regione, e abbiamo
potuto constatare che, in merito alle entrate dell'anno '82, le
dichiarazioni dell'Assessore alle Finanze e quelle del Presidente
della Giunta sono discordanti.
Augurandoci che il bilancio sia presentato entro i termini
dovuti, potremo verificare poi quali cifre presenterà la
Giunta.
Allo scopo di avere una base di partenza per i nostri calcoli da
cui fare delle riflessioni, noi chiediamo all'Assessore alle
Finanze i dati che ci possono essere utili, cioè: l'esatto
ammontare delle imposte sul patrimonio, di quelle sugli affari, di
quelle sui consumi, che sono state percepite in Valle d'Aosta dagli
Uffici dello Stato nell'anno '81, o comunque l'ultimo dato utile
certo.
Vogliamo anche sapere l'esatto ammontare delle entrate della
Casa da Gioco di Saint-Vincent.
La nostra ultima domanda riguarda la previsione definitiva, dopo
tutte le variazioni, delle entrate regionali provenienti dallo
Stato per trasferimenti, sia per fondi vincolati, sia per fondi di
sviluppo.
Sarebbe oltremodo gradita la risposta scritta
dell'Assessore.
PRESIDENTE
:
Risponde l'Assessore alle Finanze
Ramera; ne ha facoltà.
RAMERA
- (D.C.):
Non sono al corrente di presunte
discordanze tra quanto ho dichiarato io e quanto ha detto il
Presidente della Giunta, ma probabilmente ciò è facilmente
giustificabile poiché io dispongo di cifre precise, mentre il
Presidente si attiene a cifre più prudenti, come poi vi
spiegherò.
Nel documento di bilancio probabilmente avremo una cifra più
vicina a quella del Presidente, e anche di questo vi darò la
spiegazione. Avrei preferito, sotto certi aspetti, l'interrogazione
scritta, perché in un momento in cui i nostri Uffici sono
mobilitati addirittura anche il sabato e la domenica per fare il
bilancio, è stato difficoltoso dover interrompere per estrapolare
tutte queste cifre.
Per le imposte sul reddito e sul patrimonio abbiamo £.
54.534.045.232; da cui mancano, per due voci di scarsa importanza,
i dati relativi al mese di dicembre.
Per le imposte sugli affari la somma totale è di £.
170.308.159.524; anche qui per quattro voci di scarsa importanza
mancano i dati di dicembre.
L'imposta sulla produzione e consumi ammonta a £.
15.575.649.219; questa cifra è esatta, ma manca completamente il
dato relativo alla tassa di circolazione, in quanto dev'esserci
ancora comunicata dall'Automobil Club, ma il suo ammontare dovrebbe
aggirarsi sugli 800 milioni.
Riguardo alla seconda domanda, la somma netta è £.
29.228.791.360. Questa cifra naturalmente va diminuita del 5% a
favore del Comune di Saint-Vincent e delle quote previste per le
manifestazioni.
La risposta alla terza domanda la posso dare soltanto per
totali. Il totale è di £. 70.493.388.100; però sono stati riscossi
sull'81 £. 32.171.137.591; restano da introitare oltre 38
miliardi.
Questa è la risposta alle precise domande. Vorrei aggiungere
adesso alcune considerazioni personali, perché ritengo che il
riparto fiscale ottenuto abbia acceso le fantasie di molti di noi,
ma soprattutto la fantasia della popolazione valdostana.
Se io avessi dovuto tener conto di quanto detto dalle
televisioni, pubblica e private, dai giornali (e vorrei poter fare
questa indagine), molto probabilmente avremmo dovuto avere un
riparto di mille e più miliardi, perché ogni giorno ho letto o
sentito che qualunque problema si presentasse tutto doveva essere
sanato con il riparto fiscale.
La scorsa settimana abbiamo accertato un dato che ci rallegra e
un dato invece che ci fa rimanere piuttosto perplessi. Il dato che
ci rallegra è che siamo l'unica delle Regioni a Statuto Speciale ad
aver avuto il riparto, mentre le altre quattro Regioni a Statuto
Speciale lo avranno probabilmente nel 1984.
Queste Regioni stanno protestando perché la Valle d'Aosta lo ha
già avuto, però la situazione finanziaria ed economica del Governo
e della nazione impediscono di portare avanti il discorso anche per
loro.
Il dato negativo riguarda la difficoltà che abbiamo riscontrato
nell'introitare le somme che ci competono con la legge di riparto.
Il direttore generale della Ragioneria dello Stato, Dr. Ruggeri, al
quale facevo presente la situazione piuttosto tragica delle casse
regionali, non mi ha ancora potuto rassicurare sull'invio di una
prima tranche di 88 miliardi che noi avevamo documentato attraverso
l'Intendenza di Finanza, per cui abbiamo dovuto addirittura
sospendere i pagamenti.
Per questo molto probabilmente la discordanza nelle cifre, fra
quanto io ho affermato al vostro direttore di giornale e quello che
dice il Presidente della Giunta, sta in questa prudenza che andremo
ad adottare anche nel Bilancio, perché è inutile che scriviamo 400
miliardi di entrate, se poi non siamo in grado, non per colpa
nostra, di poterli avere. Per cui, anche allo scopo di evitare uno
squilibrio tra il bilancio 1982, che dovrebbe comprendere il
rimanente dell'81 come riparto, e il bilancio dell'83, valuteremo
il bilancio in entrata con una certa prudenza, sperando addirittura
che questa prudenza poi sia soddisfatta. Per noi, altrimenti, è
perfettamente inutile dichiarare di essere l'unica Regione ad aver
avuto il riparto, mentre le altre quattro lo aspetteranno ancora
per due anni, se poi lo Stato non è in grado di rispettare quella
che ormai è una legge dello Stato.
Tutto questo anche per smorzare molte richieste che provengono
da vari strati sociali, sportivi e di altre specie, della nostra
popolazione che spera di veder soddisfatte le proprie speranze od
esigenze con un riparto che è sì congruo, però non è ancora nelle
nostre tasche.
PRESIDENTE
:
Ha chiesto di parlare il Consigliere
Mafrica per la replica; ne ha facoltà.
MAFRICA
- (P.C.I.):
Per quello che riguarda le
cifre e l'impegno degli Uffici e la disponibilità in questo senso
dell'Assessore devo dare atto che la risposta è esauriente. E'
insoddisfacente invece completamente l'ultima parte
dell'argomentazione, quella di carattere più politico. L'Assessore
ha detto che è stata eccitata la fantasia dei valdostani con queste
cifre. Io credo che comunque un po' di fantasia non guasti, perché
stimola proposte, idee, suggerimenti che possono risultare utili
alla Giunta che, almeno in questo periodo, di fantasia non ne sta
dimostrando molta.
Mi lascia perplesso questo atteggiamento di prudenza, perché la
prudenza negli amministratori è una virtù, quando si verifica per
tutti i fatti, ma quando invece è limitata alla stima delle
entrate, può portare a una sottovalutazione di queste e può
ingenerare nell'opposizione il sospetto che si vogliano artatamente
diminuire le entrate per poterle poi manovrare più liberamente.
Comunque quando ci sarà la discussione sul bilancio, sulla base
dei dati forniti faremo le nostre considerazioni.
La mia ultima osservazione riguardo al fatto che non siano stati
introitati i soldi che ci spettano, rileva che si tratta nuovamente
di una questione di rapporti tra Regione e Stato; e su questo noi
dobbiamo essere molto fermi. E' stata approvata la legge, questi
soldi sono un nostro diritto, devono esserci versati, lo dobbiamo
esigere.
