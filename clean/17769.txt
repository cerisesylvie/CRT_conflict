Classificazione
CREDITO
Istituzione di enti di credito a carattere locale


Resoconto integrale del dibattito dell'aula
Oggetto del Consiglio n. 937 del 3 novembre 1999 - Resoconto
OGGETTO N. 937/XI Iniziative in relazione ad un'eventuale
cessione della quota azionaria della B.V.A. S.p.A. da parte della
Banca Lombarda. (Interpellanza)
Interpellanza Saputo che l'ex gruppo Bancario CAB (oggi Banca
Lombarda) ha intenzione di cedere la propria quota azionaria della
BVA S.p.A. (Banca della Valle d'Aosta);
Richiamata la deliberazione della Giunta n. 5283 del 23 novembre
1996 con la quale è stata approvata la bozza di accordo di
partnership con l'ex Gruppo Bancario CAB (oggi Banca Lombarda)
nell'ambito del progetto per il consolidamento per lo sviluppo
della Banca della Valle d'Aosta S.p.A.;
Ricordato che la Giunta con delibera n. 6158 del 30.12.96 ha
disposto la cessione al Credito Agrario Bresciano (oggi Banca
Lombarda) di una importante quota azionaria della BVA S.p.A.;
Preoccupati di un eventuale nuova situazione di crisi della BVA
S.p.A.;
I sottoscritti Consiglieri regionali
Interpellano
la Giunta regionale per sapere:
1. se sono fondate le notizie di un eventuale disimpegno della
Banca Lombarda dalla Società BVA S.p.A. e quali le motivazioni;
2. se esistono situazioni di difficoltà economiche/finanziarie
della BVA S.p.A.;
3. quali iniziative intende intraprendere al riguardo.
F.to: Viérin M. - Comé
Président La parole au Vice-président Viérin Marco.
Viérin M. (Aut)
Abbiamo presentato questa iniziativa per
sapere qualcosa di più rispetto a notizie cosiddette "di
corridoio", ma soprattutto perché questa è una cosa che si è
definita non anni e anni fa, perché solo nel 1997 la Giunta approvò
un accordo di partnership con il gruppo bancario CAB, oggi Banca
Lombarda, e fra le motivazioni che hanno dato vita a quell'accordo,
la Giunta ne fece almeno tre importanti, che definivano un
obiettivo unico, cioè il rilancio della BVA.
Vorrei ricordare queste tre principali motivazioni, e riprendo
testualmente quanto dichiarato dalla Giunta nella propria delibera
n. 5283/97:
"Richiamata inoltre la nota della Banca d'Italia dello scorso
agosto, trasmessa alla Presidenza della BVA, nella quale l'organo
di vigilanza ritiene sempre più urgente una chiara presa di
posizione in ordine ai programmi futuri di codesta banca, che
contempli, confermando l'avviso più volte espresso da questo
istituto, anche una più incisiva forma di collaborazione con
partner bancario di adeguato standing, in grado di assicurare
all'azienda un valido supporto operativo e gestionale".
E ancora nelle finalità generali dell'accordo si legge al punto
b):
"Il rafforzamento dell'entità valdostana della BVA, in un
contesto di forte integrazione tecnica con CAB, al fine di poter
conseguire grazie alla propria caratteristica locale un vantaggio
competitivo nell'offerta di prodotti e servizi alla clientela,
anche intermediando servizi di terzi e promuovendo lo sviluppo
delle relazioni commerciali con istituti bancari della Savoia e del
Vallese".
Al punto g) si legge:
"Il potenziamento del servizio clienti e imprese attraverso
il rafforzamento dell'immagine di solidità e di professionalità di
BVA e di stabilità patrimoniale della stessa".
Queste sono solo tre delle motivazioni che la Giunta inserì sia
nelle premesse sia nella bozza di accordo, quando approvò la
delibera n. 5283/97.
Ad oggi non ci pare purtroppo che si sia procedendo in questo
senso, anche perché nell'accordo si prevedevano due fasi: la prima
fase doveva finire questa primavera, la seconda doveva partire
quest'estate. Quindi vogliamo sapere se si è partiti con la seconda
fase, o se purtroppo ci si sia arenati nella prima.
In maniera specifica abbiamo posto queste tre domande molto
sintetiche: se sono fondate le notizie di un eventuale disimpegno
della Banca Lombarda dalla Società BVA S.p.A. e quali le
motivazioni, e questo proprio alla luce delle motivazioni che
invece avevano determinato la creazione dell'accordo due anni fa;
se esistono situazioni di difficoltà economiche-finanziarie della
BVA S.p.A. e quali iniziative intende intraprendere al
riguardo.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Rispondendo all'interpellanza in esame,
desidero riprendere un mio parere espresso in occasione di una
precedente risposta sullo stesso argomento trattato in questo
Consiglio nel mese di luglio scorso, su iniziativa del gruppo di
Forza Italia e anche del Consigliere Beneforti.
Quello che voglio sottolineare è questo. La scelta operata nel
1996 è stata una scelta positiva; si è trattato di un accordo di
partnership con il Credito Agrario Bresciano, che ha ridato slancio
all'attività della BVA grazie alla possibilità di operare con un
partner in grado di assicurare un valido supporto tecnico,
operativo e gestionale. In questo modo la BVA ha potuto potenziare
la propria presenza sul territorio, ha potuto fornire maggiori
servizi ai clienti, sia alle imprese che ai cittadini, e nello
stesso tempo ha migliorato la propria organizzazione interna e ha
valorizzato il proprio personale.
Certamente, come diceva il Consigliere Viérin, l'accordo
prevedeva in una seconda fase l'inserimento di un terzo partner,
preferibilmente da ricercarsi nell'area francofona confinante con
la nostra regione.
La ricerca è stata avviata da entrambi gli azionisti della BVA;
questo allargamento dell'asse societario non si è ancora potuto
concretizzare, continua però ad essere perseguito quest'obiettivo
di comune accordo dalla Regione e dalla Banca Lombarda.
Banca Lombarda perché, come i consiglieri sanno, in questo
stesso periodo in cui la BVA ha avuto quest'azione di risanamento,
vi è stato l'ingresso di CAB nella Banca Lombarda e questo può
darsi che abbia avuto un effetto su BVA, se non altro perché non
era la Banca Lombarda la firmataria dell'accordo ma il CAB. È
un'ipotesi legittima e possibile, ma è solo un'ipotesi, perché mai
è stata esplicitata in alcun modo, anzi per sgombrare il campo da
possibili equivoci occorre dire che concretamente negli atti è
emerso - e qui mi riallaccio ai quesiti posti dall'interpellanza -
che al momento non ci sono stati atti che preludano a un eventuale
disimpegno della Banca Lombarda dalla S.p.A. della BVA. Quindi
nella relazione fra la Banca Lombarda e la Regione c'è la massima
correttezza, il tutto si svolge in modo sereno, almeno fino alla
data odierna.
Proprio questo clima franco e corretto ha permesso di risolvere
con un apporto sostanziale della Banca Lombarda, il nostro partner
tecnico, un recente problema generato da una disposizione contenuta
nel collegato fiscale alla finanziaria dello Stato per il 1999.
L'applicazione dell'articolo 6 della legge n. 133/99, infatti,
avrebbe comportato l'assoggettamento all'IVA, che per gli istituti
di credito è indetraibile e quindi un costo dei servizi resi dal
gruppo Banca Lombarda alla BVA, ad esempio per l'elaborazione dati,
la gestione di contabilità generale, l'amministrazione del
personale, e altri ancora; d'intesa con Banca Lombarda quindi la
BVA ha disdettato questi servizi e ha fatto ricorso ad un nuovo
sistema informatico gestito da un altro fornitore.
Per quanto riguarda la seconda domanda posta dall'interpellanza,
avete certamente avuto modo di apprendere dalle dichiarazioni del
Presidente della BVA, riportate sulla stampa valdostana, che la
Banca della Valle d'Aosta non presenta alcuna situazione di
difficoltà economiche né tantomeno finanziarie, anzi, dopo un
positivo 1998 chiuso con un utile netto di esercizio di 397 milioni
di lire, il risultato economico del primo semestre 1999 e le
previsioni per fine anno confermano questo andamento, che è un
andamento decisamente in controtendenza rispetto alle situazioni in
cui si trovava la BVA soltanto alcuni anni addietro. Questo è
frutto sicuramente di un'accurata azione di recupero avviata nel
1997 e che ha permesso una significativa ripresa dell'importanza
della BVA sul mercato finanziario valdostano. Per quanto riguarda
infine il terzo quesito, la Giunta regionale sta operando per il
conseguimento dei propositi fissati nel programma di maggioranza,
in particolare per il consolidamento del Polo creditizio
valdostano, del quale sicuramente BVA costituisce una componente
primaria, con l'obiettivo di far sì che la raccolta e l'impiego del
denaro in Valle d'Aosta sia sempre più gestito da chi opera in
loco, al fine di consentire al nostro sistema economico di
consolidarsi e di crescere in maniera adeguata alle esigenze della
nostra comunità.
Président
La parole au Vice-président Viérin Marco.
Viérin M. (Aut)
Capisco che l'Assessore abbia dovuto
attenersi ad una relazione preparata, e quindi non ha potuto
rispondere ad un ulteriore quesito che avevo posto nella
presentazione di quest'interpellanza. E questo è uno dei motivi che
mi fanno aumentare le preoccupazioni, Assessore, perché nella sua
relazione lei usa termini molto attenti, molto calcolati e cioè:
"almeno fino alla data odierna", "da quello che sappiamo", "da
quello che è emerso nel bilancio dell'anno scorso, 300 milioni di
utile", "non ci sono notizie che ci fanno temere un eventuale
disimpegno della Banca Lombarda", però fra le righe dice che
probabilmente c'è stato un momento di malessere sul discorso della
gestione di tutto il comparto informatico, perché parte del
Consiglio di amministrazione probabilmente ha voluto cambiare
fornitore, e così via. Sono informazioni che io so anche in maniera
diversa, ma non sono oggetto di approfondimento in questa sede
oggi.
Invece il discorso che dobbiamo approfondire oggi riguarda quel
protocollo che non sta andando avanti. Lei ha detto giustamente che
state ricercando un terzo partner; io non vorrei che anziché
trovare quel terzo partner come previsto dal protocollo nella
seconda fase, perdiamo il secondo, cioè non vorrei che perdessimo
il secondo, anziché trovare il terzo. Se lei, Assessore, riprende
l'accordo nella parte che riguarda la composizione azionaria,
seconda fase, al primo punto si legge che entro il 30 aprile 1999 -
cioè già oltre sei mesi fa - la Regione cederà alla CAB - e quindi
alla Banca Lombarda - una parte della propria partecipazione in
misura tale da determinare l'eguaglianza delle rispettive
partecipazioni azionarie.
Oggi non c'è l'eguaglianza e quindi la Banca Lombarda non ha
voluto probabilmente affrontare questa nuova acquisizione di
quote?
(interruzione dell'Assessore Agnesod, fuori
microfono)
? sì leggo tutto: tenuto conto dell'entità delle partecipazioni
rispettivamente in allora possedute dalla Regione e dalla CAB,
anche per effetto di eventuale acquisizione del Monte dei Paschi
della CRT? leggo tutto?
(ilarità dell'assemblea)
? qualora si ritrovino allora a detenere complessivamente l''80
percento del capitale sociale della BVA. La quota eccedente in
misura indicata verrà nel rispetto della pariteticità fra Regione e
CAB messa a disposizione di un nuovo partner che non si è ancora
trovato e che è quello che diceva l'Assessore, ma il discorso della
pariteticità azionaria fra Regione e CAB non è avvenuta, signor
Presidente della Giunta!
Allora io dico che qui c'è qualcosa che non quadra e visto che
alcune risposte non le abbiamo avute, chiederò al collega Beneforti
se firma con il sottoscritto, perché ci vogliono due richiedenti,
la richiesta di audizione dei nostri rappresentanti, visto che sono
rappresentanti nominati dalla Giunta, in II Commissione. Chiedo
pubblicamente al Consigliere Beneforti se firma questa richiesta
con il sottoscritto per audire i rappresentanti della Giunta in II
Commissione, perché ci sono troppe cose che non quadrano.
E qui lancio anche un ammonimento, signor Presidente della
Giunta e Assessore Agnesod: non vorrei che un domani, perdendo il
secondo partner, si ricerchi poi il secondo partner anziché in
Vallese, in Savoia e nel resto d'Italia, lo si ricerchi alla Croix
Noire, non per les "batailles des reines", ma la Croix Noire come
Finaosta, perché altrimenti sarebbe pazzesco perché tutto quello
che la Giunta ha detto due anni fa nella propria delibera verrebbe
a mancare e avremmo una banca completamente a disposizione
dell'Amministrazione regionale e indirettamente della Giunta
regionale! Io lancio questo ammonimento per evitare che un domani
si dica che siamo stati obbligati e che non abbiamo avuto tempo di
trovare altre strade.
Almeno rimane scritto e vedremo se i fatti daranno ragione
purtroppo al sottoscritto oppure daranno ragione per fortuna alla
tranquillità dell'Assessore Agnesod e del Presidente della Giunta
con quella relazione già scritta prima dell'intervento in risposta
alla mia interpellanza.
