Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 547 del 22 aprile 2021 - Resoconto
OGGETTO N. 547/XVI - Interpellanza: "Tempistiche per
l'attuazione della somministrazione dei vaccini COVID presso i
medici di base ".
Bertin (Presidente)
- Punto n. 60. Per l'illustrazione,
la collega Foudraz.
Foudraz (LEGA VDA) -
Ritorniamo sulla questione vaccini,
in parte l'Assessore ha già risposto alla collega Spelgatti, passo
comunque all'illustrazione dell'interpellanza.
Questa interpellanza vuole portare a conoscenza dell'Aula e
delle persone che seguono il Consiglio esternamente la questione
sulle vaccinazioni Covid da parte dei medici generici di base verso
i loro assistiti, vaccinazione che avrebbe dovuto prendere il via
nel corso di questo mese e poc'anzi l'Assessore ha confermato che a
inizio del mese di aprile alcuni soggetti sono stati vaccinati dai
medici di base.
Questo solo per fare un poco di chiarezza nei confronti di tutta
la popolazione, nello specifico per rispondere a domande precise
sulla tempistica dell'inoculazione dei vaccini, perché sono
numerose le persone contattate direttamente dal proprio medico di
base - e parlo all'incirca di due mesi fa a febbraio - per sapere
se desiderassero o meno aderire alla campagna vaccinale Covid e ora
coloro che hanno aderito di fatto non si possono accreditare sul
portale dei vaccini per la prenotazione, poiché la dicitura che
appare loro è la seguente: "In lista di attesa per la vaccinazione
presso il medico di base".
Un'altra questione che si vuole portare a conoscenza dell'Aula,
comunque sempre legata alla questione dei vaccini, è la seguente:
parrebbe che, da segnalazioni ricevute, ci sia stato un problema
nella giornata di venerdì 2 aprile scorso presso il Priorato di
Saint-Pierre dove gli ospiti della struttura, tutti pronti per
l'inoculazione del vaccino per le ore 09:00, di fatto hanno
ricevuto la vaccinazione dopo le ore 14:00.
Sappiamo bene che gli ospiti del Priorato di Saint-Pierre sono
persone di una certa età anagrafica, spesso con problematiche
fisiche, e aspettare per più di cinque ore seduti su una sedia per
essere sottoposti a vaccinazione pare decisamente eccessivo;
sarebbe comunque un tempo eccessivo anche se fosse rivolto ad altre
fasce di età, ovviamente tutto questo corredato dal fatto che
queste persone hanno potuto fruire del pranzo solo dopo la
vaccinazione e quindi nel tardo pomeriggio.
Teniamo presente che il più delle volte le persone anziane hanno
la necessità di assumere farmaci come si suol dire a stomaco
pieno.
Per le ragioni che ho appena esposto, interpello quindi
l'Assessore per conoscere se sia a conoscenza dell'episodio
accaduto a Saint-Pierre e quale sia la motivazione che abbia
generato il ritardo d'inoculazione vaccinale occorso nella giornata
del 2 aprile, quale sia l'intento dell'Amministrazione regionale
per risolvere l'insorgere di problematiche simili e quale appunto
sia la tempistica di attivazione dei vaccini presso i medici di
base proprio per rispondere alle numerose richieste della
popolazione.
Presidente -
Per la risposta, l'assessore Barmasse.
Barmasse (UV) -
Per quanto riguarda il problema del
Priorato, informo che l'équipe vaccinale impegnata nella giornata
del 2 aprile, oltre che nel Priorato di Saint-Pierre, era coinvolta
nelle vaccinazioni domiciliari dei residenti non deambulabili nel
Comune di Sarre.
Le note limitazioni imposte della conservazione dei vaccini a
mRNA hanno comportato la necessità di dare precedenza ai cittadini
delle diverse frazioni del Comune di Sarre e successivamente ai
residenti del Priorato, a cui è stato comunicato telefonicamente
che la seduta era comunque confermata e che si sarebbe svolta nella
giornata stessa appena possibile.
In un contesto emergenziale qual è quello che ancora stiamo
vivendo, l'aver dovuto spostare di mezza giornata la programmazione
inizialmente preventivata si ritiene possa essere comunque
un'evenienza accettabile - mi spiace che siano stati a digiuno, ma
non c'è necessità di tenere a digiuno la persona per fare una
vaccinazione - non venendo meno per questo agli importanti impegni
che si sono assunti con la campagna vaccinale. È importante
precisare che la vaccinazione anti-Covid comunque non rappresenta
una procedura d'emergenza e/o tempo dipendente e pertanto un
ritardo imprevisto non è da qualificarsi, a mio avviso, come un
disservizio così come è stato riportato.
Quanto al coinvolgimento dei medici di Medicina generale: come
ho già avuto modo di riferire, il medesimo è stato oggetto
inizialmente della DCR n. 176 in data 22 febbraio 2021 recante
"Recepimento dell'accordo integrativo regionale, partecipazione dei
medici di Medicina generale alla campagna vaccinale anti-Covid 19",
sottoscritto in data 11 febbraio 2021, in applicazione degli
accordi collettivi nazionali per la disciplina dei rapporti con i
medici di Medicina generale e da ultimo dalla DGR 400 in data 14
aprile 2021 recante "Approvazione dell'accordo integrativo
regionale, partecipazione dei medici di Medicina generale alla
campagna vaccinale anti-Covid 19", accordo integrativo regionale
approvato con DGR 176/2021, sottoscritto in data 2 aprile 2021 in
applicazione degli ACN per la disciplina dei rapporti con i medici
di Medicina generale eccetera eccetera e dell'integrazione della
deliberazione della Giunta regionale 51 di approvazione del piano
regionale vaccinale anti-Covid della Regione autonoma Valle
d'Aosta.
Con il primo accordo è stato definito il coinvolgimento dei
medici di Medicina generale per la vaccinazione nei propri
ambulatori, con il secondo invece si è aperta la possibilità ai
medesimi per un coinvolgimento sia nelle sedi vaccinali organizzate
predisposte dalla Azienda USL sia nelle équipe territoriali per le
vaccinazioni a domicilio, come sapete tutti, penso, su ottanta
medici di base solamente diciotto avevano aderito per vaccinare nel
loro studio.
Stante i continui cambiamenti delle disposizioni dettate a
livello centrale, da ultimo con l'ordinanza n. 6 del 9 aprile del
Commissario straordinario sia in relazione agli ordini di priorità
sia in relazione alle tipologie dei vaccini, anche l'attività dei
medici di Medicina generale così come inizialmente programmata ha
dovuto essere completamente rivista. All'inizio era stato
programmato ovviamente di rifornire i medici di Medicina generale
con l'Astrazeneca ma in quel momento l'indicazione era dai 55 anni
in giù, poi è stato cambiato completamente.
Quando abbiamo consegnato l'Astrazeneca ai medici di Medicina
generale essi hanno fatto qualche vaccinazione e dopo un paio di
giorni sono cambiate le indicazioni, quindi non hanno più potuto
vaccinare con l'Astrazeneca quella parte dei pazienti che avevano
selezionato per vaccinarli nei loro ambulatori.
Ad oggi comunque la situazione è la seguente: diciotto medici di
assistenza primaria hanno dato la propria disponibilità per le
vaccinazioni presso i propri studi e quindici medici di continuità
assistenziale hanno dato la propria disponibilità per le
vaccinazioni a domicilio a supporto delle équipe territoriali per
gli assistiti non deambulabili.
Con riferimento all'accordo integrativo regionale divenuto
esecutivo con la citata DGR 400 del 14 aprile, l'area territoriale
dell'Azienda USL della Valle d'Aosta ha informato che è in corso in
questi giorni la ricognizione delle disponibilità dei medici di
assistenza primaria per la collocazione presso i centri vaccinali
predisposti e organizzati dall'Azienda USL medesima, nonché la
ricognizione della disponibilità degli stessi medici di assistenza
primaria e dei medici dell'emergenza territoriale per le
vaccinazioni a domicilio, sempre a supporto delle équipe
territoriali.
I medici di Medicina generale che hanno aderito a questo accordo
integrativo per fare le vaccinazioni nei nostri centri vaccinali
sono - quanto meno come comunicato a oggi - di nuovo diciotto, per
cui non so se sono diciotto in più o se sono gli stessi che
dovrebbero vaccinare nei loro studi, questo lo verificheremo,
comunque mi fa molto piacere e li ringrazio per avere aderito a
questo tipo d'invito.
Quanto alla tempistica di attuazione dei vaccini presso gli
studi dei medici di assistenza primaria, come detto, occorre
precisare che le ultime disposizioni nazionali per cui il vaccino
Astrazeneca viene raccomandato per le persone di età compresa tra i
60 e 79 anni hanno richiesto di riprogrammare completamente
l'attività che si era inizialmente avviata in capo appunto ai
medici di assistenza primaria. Infatti secondo le indicazioni
iniziali il vaccino Astrazeneca era raccomandato per gli assistiti
solo fino al compimento del 55° anno di età, quindi a un target
completamente diverso rispetto a quello previsto oggi.
Salvo diverse e ulteriori disposizioni a livello centrale, al
momento - stante quanto evidenziato con riferimento al vaccino
Astrazeneca - l'Azienda USL intende coinvolgere i medici di
assistenza primaria che vaccineranno nei propri studi solo con
riferimento al vaccino Johnson & Johnson, ma già qui siamo di
nuovo a rincorrere, perché - visto che i pazienti dovranno essere
vaccinati negli ambulatori dei medici di base, erano stati
estrapolati dal sistema di prenotazione del portale - per non
andare a stravolgere il tutto abbiamo pensato di mantenere comunque
questa tipologia di pazienti negli ambulatori dei medici, dando il
Johnson & Johnson, che ha il vantaggio di essere mono
somministrazione e, inizialmente, era indicato per i pazienti al di
sotto dei 60 anni. Adesso è arrivato che l'indicazione anche per
Johnson & Johnson è "al di sopra dei 60 anni" e stasera c'è un
incontro tra l'Azienda - sembra una barzelletta - e i medici di
Medicina generale per cercare di capire cosa è meglio fare, cioè se
fornire anche Moderna o Pfizer ai medici di Medicina generale, in
modo che possano comunque vaccinare quella platea al di sotto dei
55 anni o, a questo punto, cambiare completamente la platea che
abbiamo attribuito ai medici di Medicina generale.
Presidente -
Invito i Consiglieri ad abbassare il
"volume", poiché vi è di nuovo un rumore di fondo piuttosto
fastidioso, e anche a prendere posto.
Consigliera Foudraz, per la replica, ne ha facoltà.
Foudraz (LEGA VDA) -
Era solo per fare un poco di
chiarezza, perché purtroppo viviamo tutti nell'incertezza, voi,
noi, la gente fuori: le regole cambiano ogni momento e quindi era
solo per dare un quadro generale della questione.
Il fatto che non ci sia chiarezza lo dimostra anche purtroppo
questo episodio che è accaduto al Priorato di Saint-Pierre, dove
probabilmente per mancanza d'informazioni gli ospiti sono stati
tenuti diciamo "a digiuno forzato", quando in realtà potevano
tranquillamente essere mandati nella sala del refettorio per
mangiare. Comunque volevo solo portare questa attenzione.
