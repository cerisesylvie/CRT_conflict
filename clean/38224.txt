Classificazione
ASSISTENZA SOCIALE
Disabili



Oggetto del Consiglio n. 1797 del 24 febbraio 2016 - Resoconto
OGGETTO N. 1797/XIV - Interrogazione a risposta immediata:
"Istituzione del servizio regionale di riabilitazione equestre a
favore di persone con disabilità per l'anno 2016".
Viérin M. (Presidente) -
Punto 3.01 all'ordine del
giorno. La parole au Conseiller Ferrero.
Ferrero (M5S) -
Grazie Presidente.
Con questa interrogazione molto chiara e molto breve si vuole
semplicemente sapere se il servizio regionale di riabilitazione
equestre a favore soprattutto di ragazzi disabili e in gran parte
affetti da autismo, quello fatto a Nus con l'ausilio dei cavalli -
perché vengono utilizzati gli animali proprio per facilitare tutta
una serie di sinergie per quanto riguarda i problemi di queste
persone disabili - viene assicurato anche per il 2016, vale a dire
se sono stanziati i fondi, e se l'Amministrazione regionale ha
intenzione di continuare con questo servizio. Questo semplicemente
perché si sono susseguite una serie di voci che hanno preoccupato i
genitori dei circa 60 ragazzi disabili che fruiscono del servizio
sul fatto che c'erano dei dubbi sul rinnovo del contratto
inizialmente stipulato con una
Onlus
il 28 maggio 2013.
L'interrogazione ha quindi semplicemente il fine di chiarire questa
questione una volta per tutte, per sapere se le voci sono fondate;
se sono infondate, allora chiudiamo la questione, sappiamo che il
servizio viene garantito e diamo una sicurezza anche a chi ne
usufruiva e ne usufruirà in futuro.
Presidente
-
La parola all'Assessore Fosson.
Fosson (UV) -
Mi spiace per queste voci perché, come
abbiamo comunicato ai responsabili del servizio di ippoterapia e
riabilitazione equestre, è ben chiaro il desiderio
dell'Amministrazione di continuare queste attività non solo per il
2016, ma anche per il 2017/2018 con un bando biennale, garantendo
chiaramente la continuità. Stiamo ultimando le pratiche. È un
servizio sicuramente particolare, sia per quanto riguarda
l'autismo, sia anche e soprattutto per la spasticità poiché si
ottengono risultati davvero importanti. Particolarmente
significativa è l'attività ludico-riabilitativa, svolta nei
confronti dei ragazzi affetti da trisomia 21. Premesso che il
servizio viene mantenuto e che i fondi ci sono, chiaramente questo
è un servizio particolare, di nicchia, estremamente costoso che ha
la Valle d'Aosta, per cui già da tempo si dice che con i nostri
numeri un servizio di questo tipo non potrà in futuro essere
mantenuto; comunque le condizioni saranno di lieve riduzione, si
chiederà come in tutti i servizi una partecipazione alle spese per
chi può. Le dico però con piacere che è intenzione di tutta
l'Amministrazione confermare il servizio per il 2017/2018.
Presidente
-
La parola al Consigliere Ferrero.
Ferrero (M5S) -
Grazie Presidente.
Una notizia buona e una un pochettino meno buona. Il servizio
verrà mantenuto, ci sarà comunque una richiesta di ulteriore
concorso da parte delle famiglie, quindi penso anche in questo caso
che ci sarà una sorta di ISEE per quanto riguarda il diritto a
partecipare in più o in meno, e sicuramente lo capiamo in tempi di
magra come questi. Dato che il servizio è molto costoso, sarebbe
magari anche il caso di fare una ricontrattazione del contratto con
coloro che svolgono il servizio, in maniera tale che il costo di
questa operazione di riduzione si ripartisca equamente tra tutti
gli attori, quindi: un piccolo sacrificio da parte
dell'Amministrazione, un piccolo sacrificio da parte delle famiglie
e da parte di chi svolge il servizio.
