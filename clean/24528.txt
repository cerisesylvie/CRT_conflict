Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3432 del 4 aprile 2008 - Resoconto
OGGETTO N. 3432/XII - Interrogazione: "Funzionamento dei
Centri traumatologici della Regione".
Interrogazione
Richiamate le delibere di Giunta regionale n. 3467 del 17
novembre 2006 e n. 2674 del 28 settembre 2007 con le quali veniva
stabilito l'ammontare delle tariffe da erogare presso i Centri
traumatologici della Valle d'Aosta e le relative quote a carico
degli utenti per le prestazioni effettuate nei centri
stessi;
Preso atto che l'Azienda USL della Valle d'Aosta è stata
autorizzata dall'Amministrazione regionale all'esercizio delle
strutture sanitarie destinate a Centri traumatologici territoriali
attraverso una delibera di Giunta regionale;
Appreso dagli organi di stampa che ad una residente in Valle
d'Aosta a seguito di un infortunio sulle piste da sci è stato
richiesto il pagamento di una quota per le cure prestatele che, ad
una prima analisi, appare non in linea con quelle stabilite nelle
deliberazioni sopraccitate;
Ritenuto opportuno conoscere nel dettaglio le procedure
d'autorizzazione e come è stato scelto il personale che opera
all'interno di queste strutture;
i sottoscritti Consiglieri regionali
Interrogano
l'Assessore competente per sapere:
1) attraverso quali procedure è stato individuato il
personale medico e paramedico che opera all'interno di queste
strutture;
2) a quali condizioni contrattuali vengono affidati
apparecchi, attrezzature, materiali e le relative infrastrutture ai
responsabili delle strutture sanitarie adibite a Centri
traumatologici;
3) quali sono i costi di mantenimento dei centri
traumatologici della Valle d'Aosta;
4) se vi sono stati degli aumenti dei costi delle prestazioni
e se questi sono in linea con quelli praticati in analoghi Centri
traumatologici italiani.
F.to: Venturella - Squarzino Secondina
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Bisogna premettere che i centri
traumatologici non rientrano nei LEA, né nazionali, né regionali;
se li facessimo entrare nei LEA regionali, tutti i turisti e chi
viene dall'esterno ne sarebbero, per il regolamento nazionale,
esclusi. Sono una prestazione aggiuntiva, che abbiamo descritto
nella nostra legge sull'emergenza come un primo filtro.
La situazione dei centri traumatologici è particolare in Valle,
si tratta di 6 centri traumatologici; alcuni hanno bassissime
frequentazioni ed utenze, in particolare quello di Gressoney nel
2005 ha avuto 450 passaggi in tutta la stazione, quindi sono centri
che non potrebbero essere gestiti senza un sostegno
dell'Amministrazione, questo è il concetto. Bisogna anche pensare
se si ritenesse che questi centri dovessero essere completamente
gratuiti, che si farebbe un grande favore a tutte le compagnie
assicurative, perché nei turisti stranieri l'assicurazione per gli
infortuni è del 100%, per gli Italiani abbiamo delle stime del
30-32% di sciatori che, al momento di comprare il biglietto,
aggiungono 2 euro per avere una copertura assicurativa. Informo che
quest'anno hanno aderito le funivie di Courmayeur. Pertanto
renderli gratuiti sarebbe stato fare un grosso vantaggio alle
compagnie assicurative.
In questi anni abbiamo voluto lavorare per la qualità di questi
centri, perché all'inizio venivano pagati gli specialisti a
gettone, cioè una presenza saltuaria senza un collegamento fra i
vari specialisti e i vari ortopedici, il che non dava una
continuità e, attraverso la mentalità del "comunque sono pagato",
si diminuiva la funzionalità, a nostro avviso. Da due anni abbiamo
dato in gestione a 3 associazioni - gli altri anni erano 2,
quest'anno sono 3 perché è nata un'associazione di ortopedici
valdostani - su una base fiduciaria, privilegiando il fatto di dare
la gestione ad un'associazione perché dava una responsabilità
maggiore, dava la presenza di una équipe e, questo dal punto di
vista qualitativo, ha dato dei risultati importanti. Le
associazioni sono 3: una di grandi strutture ortopediche, una del
"CTO", una del "San Luigi", e la terza nata quest'anno di
ortopedici valdostani e dico che nel suo organico ci sono 3 ex
Primari ortopedici. Penso che anche questa sia una garanzia di
qualità. Le associazioni hanno avuto questa concessione su base
fiduciaria che non rientra, per giurisprudenza acquisita,
nell'ambito del Codice degli appalti, approvato con decreto
legislativo n. 163/2006, in cui il rapporto fiduciario prevale su
quello commerciale perché è un problema di qualità.
Le assicuro, collega Venturella, che non sono tante le
associazioni che vogliono gestire questi centri a queste
condizioni, perché soprattutto in casi di scarso innevamento i
proventi non sono molto remunerativi. Sono centri a pagamento, ma
sostenuti dalla nostra azienda, che mette per queste
caratteristiche a disposizione delle attrezzature, apparecchi,
manutenzione degli stessi, un sistema di "database" e alcuni enti
locali, per favorire il persistere di questi centri che altrimenti
non ci sarebbero, danno a disposizione una situazione logistica.
Non è quindi una corsa di associazioni, dico che dal punto di vista
qualitativo avendo noi stretto questo rapporto con il Centro
traumatologico di Torino e con il "San Luigi" di Orbassano, abbiamo
anche dei riferimenti per quanto riguarda la divisione di
Ortopedia.
L'USL spende 15.000 euro per i fitti, 60.000 per i materiali,
30.000 euro per una indennità di mancato flusso se non ci fosse la
neve, 2 centri traumatologici - quelli a più bassa affluenza che
non avrebbero la possibilità di essere aperti - un supporto
infermieristico, il tutto per 150mila euro. Il coordinamento e il
controllo son fatti da un medico dipendente dell'USL senza costi
aggiuntivi, il Direttore dell'area territoriale.
Rispetto a quanto pagavamo prima, abbiamo risparmiato 850mila
euro, che sono stati messi in assestamento sull'Odontoiatria
sociale, ma soprattutto è stata aumentata la qualità. È chiaro che
è una questione di informazione, intanto esistono due percorsi come
costi: uno per residenti con costi decisamente appena superiori al
ticket che pagano per una visita e un percorso per non residenti.
Ho qui una tabella di riferimento con i centri di Salice d'Ulzio ed
è chiaro che i costi sono nel nostro caso minori, avendo per
esempio molti passaggi in meno. Ricordo che nelle Dolomiti questi
centri siano a fondovalle e i costi siano in alcuni casi maggiori,
nonostante che l'afflusso sia più rilevante. Da due anni abbiamo
previsto per i residenti che i centri traumatologici funzionino
come un ambulatorio ortopedico, cioè ogni centro può fare 4 visite
ortopediche a ticket per i residenti, quindi in pratica è portare
sul territorio un'assistenza ortopedica. Pensiamo che questo, che è
un sistema che comunque va presentato come tale... riferisco che è
necessario che l'informazione sia molto chiara, e questo è presente
in tutte le funivie in cui si invita a sottoscrivere questa polizza
per 2 euro, non solo, ma l'entrata di tutti i centri è verificato
che c'è un cartello che precisa che questi centri sono a pagamento.
Sottolineo anche che chi non vuole accedere ai centri, può venire
in Pronto Soccorso, ma che il trasporto dalla località turistica
all'Ospedale e rientro non può essere a carico del "118", dei
volontari, perché se questi pazienti non hanno una difficoltà
manifesta di deambulazione, devono provvedere non con il "118".
Credo comunque che sia una questione di informazione corretta;
in tutto l'anno abbiamo avuto un solo reclamo, fra l'altro non sui
costi, ma su una diagnosi errata che può succedere dappertutto, che
poi, verificando, non è stato confermato da altre parti. In questo
caso di reclamo il paziente fu visitato addirittura da chi era
stato per 15 anni Viceprimario al "CTO" di Torino e per 10 anni
Primario della Divisione ortopedica di Aosta, quindi una qualità
sottolineata, però abbiamo avuto anche molti referti positivi, per
esempio a tutti è noto quanto ha scritto il Ministro Flick che si è
infortunato a Courmayeur, ed è stato ingessato proprio nel centro
traumatologico.
Credo che sia un problema di informazione, di registrazione di
un sistema che come qualità ha migliorato e come costi è diminuito;
l'assicurazione obbligatoria a tutti quelli che fanno il biglietto
potrebbe essere una soluzione. Penso che l'aver previsto i centri
traumatologici e averli inseriti nella nuova legge sull'emergenza
darà a questo una possibilità di ulteriore regolazione e di
decidere sempre per una maggiore qualità dei centri, pensando che
questi sono un livello ortopedico aggiuntivo.
Si dà atto che, dalle ore 10,26, presiede il Vicepresidente
Tibaldi.
Presidente
- La parola al Consigliere Segretario
Venturella.
Venturella (Arc-VA)
- Vorrei sviluppare alcuni punti
della risposta dell'Assessore che non ci ha soddisfatto. Era
proprio una domanda che avevamo rivolto all'Assessore: chi ha
scelto i professionisti? Dice: ci sono 3 associazioni, prima 2, ora
3, scelte su base fiduciaria., ma quando si affidano dei servizi in
strutture pubbliche, strutture in cui gli affidatari dei servizi
utilizzano beni e servizi pubblici come attrezzature,
infrastrutture, medicinali... secondo noi deve esserci una gara ad
evidenza pubblica, deve essere pubblicamente affidato il servizio,
non dico con un appalto, ma con una richiesta articolata, una
richiesta di offerte, per vedere quale sia l'offerta migliore,
perché noi, su base fiduciaria affidiamo, sì, il servizio a queste
associazioni, ma non siamo mica sicuri che l'affidamento sia più
vantaggioso di altri, proprio perché l'abbiamo scelto su base
fiduciaria!
Siamo quindi molto titubanti di fronte alla risposta
dell'Assessore... questo affidamento della gestione di queste
strutture sanitarie destinate al centro traumatologico territoriale
è stato fatto più che su base fiduciaria, in base a
conoscenza...?
Fosson
(fuori microfono) - ... professionalità...
Venturella (Arc-VA)
- ... sì, ma la professionalità deve
essere valutata, motivata attraverso una comparazione, non può
essere che si sceglie perché si conosce chi...
Fosson
(fuori microfono) - ... no, no, perché sono
bravi...
Venturella (Arc-VA)
- ... tra l'altro, chi decide quanto
sono bravi? Una commissione, l'USL stessa o l'Assessore? Di questo
non abbiamo trovato traccia! Non vorremmo che ci fosse stata una
indebita ingerenza dell'Assessore su queste cose.
Due... non ho capito: abbiamo affidato una struttura, paghiamo
le attrezzature, le medicine, paghiamo per le prestazioni
radiologiche e i liberi professionisti fatturano tutto, come c'è
scritto in questa lettera. Ho confrontato le prestazioni indicate
nella deliberazione di Giunta, fra l'altro in una deliberazione di
Giunta 2007 le prestazioni sono state ridotte del 10%, ma non ho
trovato alcun riferimento a quella... in definitiva, io mi faccio
male sulle piste di sci di Courmayeur, vado al centro
traumatologico, utilizzo strutture pubbliche, mi fanno i raggi con
una macchina pubblica, mi ingessano con una attrezzatura pubblica
e... il professionista mi fa pagare tutto? Come si evince almeno
dalle informazioni che abbiamo ricevuto... C'è qualcosa che non va!
Esiste un ritorno da parte dell'amministrazione pubblica, ad
esempio sulle medicine utilizzate? No, il professionista fattura
tutto, anche la quota che dovrebbe andare all'USL perché acquistata
dall'USL, quindi questo lo denunciamo fortemente in questo
Consiglio. Non riusciamo a capire.
Terzo: abbiamo saputo che fuori dagli accordi i Centri
traumatologici di Gressoney e Ayas hanno chiuso dopo le vacanze di
Natale. Ora, il Centro traumatologico di Ayas è chiuso, senza
avvertire la società delle funivie, nonostante gli accordi fossero
che sarebbe rimasto aperto fino al 13 aprile, ultima data di
apertura degli impianti di risalita: ci pare originale e scorretto
e lo denunciamo fortemente!
