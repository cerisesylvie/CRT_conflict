Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 336 del 14 gennaio 2004 - Resoconto
OGGETTO N. 336/XII - Tempistica del progetto per la
realizzazione del 4° lotto della discarica di Brissogne.
(Interpellanza)
Interpellanza
Ricordato che il "Nuovo Piano di gestione dei rifiuti" della
Regione ha evidenziato che a metà del 2006 sarà esaurita la
possibilità di collocare rifiuti nella discarica di Brissogne
(Lotti I-II-III);
Rilevato che tale "Piano" prevede la realizzazione di un IV
Lotto della discarica di Brissogne del quale esiste già, fin dal
giugno 2002, un progetto preliminare;
Evidenziato che la realizzazione di una discarica controllata
richiede tempi lunghi e collaudi accurati;
Preoccupati per il fatto che l'appalto per la realizzazione
del IV lotto della discarica di Brissogne non è ancora stato
aggiudicato;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1) a che punto è il progetto per il IV Lotto della discarica
di Brissogne;
2) che cosa si intende fare per accelerare i tempi di avvio
dei lavori.
F.to: Riccarand - Squarzino Secondina
Presidente - La parola al Consigliere Riccarand.
Riccarand (Arc-VA) - La questione posta da questa interpellanza
è molto semplice, ma anche di una certa rilevanza. La principale
destinazione dei rifiuti urbani raccolti in Valle d'Aosta è
purtroppo ancora la messa in discarica: c'è oltre il 75% dei
rifiuti che va a finire in discarica. Di fronte a questa situazione
in cui la raccolta differenziata è a livelli inferiori di quello
che è previsto anche dalla normativa nazionale, abbiamo anche un
dato estremamente preoccupante: l'esaurimento della discarica
regionale, nel senso che lo stesso nuovo piano regionale di
gestione dei rifiuti indica nella metà del 2006 la data in cui
l'attuale discarica regionale, quindi lotti I-II-III, sarà esaurita
e non sarà più possibile collocare altri quantitativi di rifiuti.
Esiste da ormai quasi 2 anni un progetto di ampliamento di questa
discarica, il progetto di IV° lotto, ma mi risulta che i lavori non
siano neanche stati appaltati. Si tratta di lavori complessi: non
vi è solo da ricavare un'area in cui accumulare del materiale, si
tratta di impermeabilizzare delle aree, di fare dei pozzi, di fare
un intervento di una certa rilevanza, che poi richiede dei collaudi
estremamente accurati, quindi sono necessari non dei mesi, ma degli
anni. Basta quindi calcolare che abbiamo 2 anni e mezzo e che
questo ampliamento della discarica è indispensabile, altrimenti non
si sa più dove mettere nei prossimi anni i rifiuti in Valle
d'Aosta… da qui l'urgenza di partire
con questi lavori.
Con questa interpellanza chiediamo di conoscere a che punto
siamo con l'appalto dei lavori per il IV° lotto della discarica di
Brissogne e cosa si intende fare per accelerare i tempi di avvio di
questi lavori, in modo da avere disponibile al più presto un
ampliamento della discarica regionale.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Il progetto preliminare della discarica è in corso
di revisione in quanto si è dovuto tenere conto dell'entrata in
vigore del decreto legislativo 13 gennaio 2003, n. 36, che ha
recepito la direttiva dell'Unione europea 1999/31, con il quale è
stato approvato un nuovo disciplinare sulle discariche. Questa
nuova disciplina interviene sui criteri per l'individuazione delle
aree e le modalità di realizzazione e di recupero delle discariche
- la cosiddetta "gestione post-mortem" -, rendendo necessario che
siano riviste, in particolare, le precedenti modalità di
ricoprimento dei rifiuti con conseguente modifica delle
caratteristiche degli argini di contenimento. Queste modifiche sono
apportate al progetto definitivo, che è in corso di elaborazione e
che costituisce la fase progettuale necessaria per la valutazione
di impatto ambientale e l'approvazione ai sensi della normativa in
materia di discariche di rifiuti.
Nel luglio scorso sono poi state avviate le valutazioni dei
terreni, sedi di un impianto di lavorazioni di inerti e di
produzione di calcestruzzo, attraverso un incarico affidato ad un
professionista esterno, per determinare le indennità dovute in
dipendenza dell'espropriazione per pubblica utilità di un'area
interessata da attività industriale sulla quale verrà insediata la
discarica. Entro l'anno si prevede, quindi, di pervenire
all'aggiudicazione dei lavori con il loro inizio nei primi mesi del
prossimo anno e la conclusione entro la metà del 2006. Data la
tempistica di intervento succitata e allo stato attuale delle
procedure, non si prevedono difficoltà nell'attivare il IV° lotto
di discarica nei tempi utili per sopperire all'esaurimento dei
lotti attualmente in attività.
Presidente - La parola al Consigliere Riccarand.
Riccarand (Arc-VA) - Non siamo soddisfatti della risposta,
perché l'Assessore è apparso troppo tranquillo. Ha detto: "entro il
2004", ma siamo a gennaio e quindi dire "entro quest'anno", mi
sembra un lasso di tempo - 12 mesi - enormemente lungo. Ha poi
detto: "in un anno si fanno i lavori, nel 2005, poi i collaudi,
dovremo arrivare per la metà del 2006". La data del 2006 però è la
data prevista ultima per poter collocare i materiali in discarica,
quindi, con questo tipo di tempistica, andiamo proprio al limite e
la cosa non va bene. Qualsiasi intoppo si verifichi, succederà che
non si saprà più dove mettere i rifiuti; non è una cosa da poco! Se
ci rendiamo conto di cosa comporta questo per tutta quanta la vita
quotidiana e il normale modo di vivere della gente, vediamo che è
una cosa estremamente delicata, possono nascere dei problemi.
Siccome la normativa in materia di discarica diventa sempre più
esigente e restrittiva, vi sono inconvenienti ed incertezze sui
percorsi; fra l'altro, qui si tratta di acquisire anche la
disponibilità delle aree e non so come intenderete procedere, vi
sono anche delle attività insediate. La questione non è così
semplice! Non siamo soddisfatti quindi, perché i tempi indicati
sono eccessivamente lunghi e chiediamo che vi sia un'azione
puntuale da parte della Giunta regionale per ridurli, affinché sia
definita una tempistica molto più breve, in modo da avere un arco
di tempo maggiore per far fronte ad eventuali problemi che possono
sorgere.
