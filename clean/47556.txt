Classificazione
ASSISTENZA SOCIALE
Famiglia, tutela dell'infanzia
EDILIZIA
Edilizia residenziale



Oggetto del Consiglio n. 3809 del 11 luglio 2024 - Resoconto
OGGETTO N. 3809/XVI - Interrogazione: "Informazioni in merito
all'erogazione del contributo mensile di sostegno alla locazione in
relazione al bando 2023".
Bertin (Presidente) -
Punto n. 23 all'ordine del giorno.
Risponde l'assessore Marzi.
Marzi (SA) -
Nelle more della revisione complessiva della
3/2013, abbiamo previsto alcune misure sperimentali che possono
contribuire a rispondere ai bisogni di accesso all'abitazione. In
particolare intendiamo supportare i nuclei che possono accedere al
mercato privato. A tal fine, nell'ottica di incentivare i
proprietari a immettere sul mercato privato un maggior numero di
alloggi sfitti, abbiamo previsto una misura che consente di
prestare una garanzia sul pagamento del canone al proprietario che
intende porre a disposizione un alloggio in affitto. Qualora
approvata in sede di variazione di bilancio, la misura dovrà essere
disciplinata prevedendone criteri di accesso e modalità di
erogazione, si prevede di avviare la misura entro la fine
dell'autunno. L'introduzione di tale misura nel mercato privato è
coerente con quanto più volte condiviso in quest'aula, anche con
lei, rispetto alle necessità di porre a fianco delle misure a
carattere di sostegno emergenziale anche iniziative finalizzate ad
aumentare le attuali disponibilità di alloggi sul mercato ad oggi
non sufficienti alle crescenti necessità; problema questo di
carattere nazionale e internazionale.
Parallelamente è in fase di elaborazione il bando a sostegno
alla locazione 2024 sul quale, in particolare, stiamo approfondendo
di ampliare il bacino dei potenziali fruitori del contributo
attraverso l'innalzamento del valore ISEE di accesso alla
misura.
Per quanto riguarda l'entità del contributo medio mensile di
locazione erogato sul bando 2023, i dati sono i seguenti: fascia A
sino a 7.500 euro, importo medio di 1.940 euro; fascia B da 7.500 a
12.500 euro, importo medio 1.520 euro. Per la fascia A, sino a
7.500 euro, l'importo medio mensile di affitto è pari a 405 euro:
grazie al contributo concesso, il costo mensile di affitto medio è
ridotto sino all'importo di 245 euro. Per la fascia B, tra 7.500 e
2.500 euro, l'affitto medio mensile è ridotto a 417 euro, quindi,
grazie al contributo concesso, l'affitto medio mensile è ridotto a
circa 291 euro. Da qui appare concretamente l'effetto positivo che
i contributi per la locazione determinano sulla riduzione degli
affitti, rappresentando un significativo aiuto a favore delle
famiglie.
Presidente -
Ha chiesto la parola il consigliere Marquis,
ne ha facoltà.
Marquis (FI) -
Grazie Assessore per la risposta che ci ha
dato. Abbiamo appreso dalle sue parole della novità di previsione
di un fondo di garanzia, credo che questa sia una cosa positiva per
andare nell'indirizzo delle sollecitazioni che abbiamo fatto più
volte attraverso delle iniziative ispettive in questa sede.
Approfondiremo sicuramente quest'argomento e questa misura dovrebbe
aiutare un pochettino a far sì che la proprietà possa dare maggiore
fiducia all'inquilino per mettere a disposizione degli
appartamenti.
Rimane però aperto l'altro tema che non è quello di ampliamento
dell'innalzamento dell'ISEE ma dell'importo che rimane a carico
delle persone che debbono affittare l'appartamento. Per chi si
trova con una situazione ISEE al di sotto dei 7.500 euro pagare 245
euro al mese è uno sproposito, perché questo sta a significare che
viene quasi assorbita la metà dell'ISEE a disposizione durante
l'anno, quindi qui c'è un problema da affrontare. Così come nella
fascia ISEE superiore ai 7.500, compresa tra 7.500 e 12.500 euro, è
difficile immaginare che si possano sostenere 300 euro di affitto
al mese, solo di affitto, perché qui poi bisogna tenere conto che,
al di là dell'affitto, ci saranno le spese condominiali, il
riscaldamento, le utenze, la luce, l'acqua, quindi la somma diventa
pesantissima e non è sostenibile per queste categorie di persone.
Per questo segnaliamo che porteremo avanti ancora delle proposte di
mozione perché questo tema deve essere preso in considerazione, non
è possibile non ampliare la misura del contributo, perché chi si
trova in questa situazione non riesce a far fronte alle situazioni
di difficoltà, tant'è che il rapporto della Caritas ha evidenziato,
con grande preoccupazione, questo disagio sul territorio
valdostano, è un disagio che cresce di giorno in giorno e crediamo
che questa debba essere una priorità da affrontare. Pertanto la
ringraziamo per la risposta che è stata fornita e ci aggiorneremo
alle prossime iniziative.
