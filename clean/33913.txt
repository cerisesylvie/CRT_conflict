Classificazione
AGRICOLTURA



Oggetto del Consiglio n. 1931 del 27 luglio 2011 - Resoconto
OGGETTO N. 1931/XIII - Interrogazione: "Tempistica dei
pagamenti delle indennità compensative previste dal Programma di
sviluppo rurale 2007/2013 a favore degli agricoltori".
Interrogazione
Richiamate le recenti notizie apparse su alcuni organi di
stampa in merito a presunti progressi nell'erogazione degli aiuti
al reddito degli agricoltori previsti dal Programma di Sviluppo
Rurale 2007/2013;
Preso atto che secondo gli annunci del Direttore di AREA VdA
le annualità 2007 e 2008 sarebbero state quasi interamente
liquidate mentre perdurano dei problemi per quanto riguarda
l'annualità 2009;
Ricordato che l'Assessore Isabellon il 9 marzo 2011 aveva
annunciato che entro aprile 2011 l'annualità 2009 sarebbe stata
interamente "saldata" da AGEA, mentre per l'annualità 2010 aveva
garantito il pagamento degli acconti entro giugno e la conclusione
della campagna entro fine anno;
Atteso che permane un certo malcontento nel mondo agricolo
valdostano, in parte per i ritardi nei pagamenti, in parte per
l'erogazione di acconti sull'indennità compensativa anziché
dell'intero importo spettante;
i sottoscritti Consiglieri regionali
Interrogano
l'Assessore competente per sapere:
1) quante aziende agricole hanno ricevuto da AGEA, l'intera
indennità compensativa loro spettante per le annualità 2007, 2008 e
2009, quante hanno ricevuto solamente acconti dall'AGEA e quante
sono ancora sospese;
2) quante aziende agricole hanno ricevuto da AGEA l'importo
totale relativo ai pagamenti agroambientali per le annualità 2007,
2008 e 2009, quante hanno ricevuto solamente acconti da AGEA e
quante sono ancora sospese;
3) entro quanti mesi saranno erogati, a tutti gli aventi
diritto, l'intero importo dei pagamenti agroambientali e
dell'indennità compensativa relativamente all'annualità
2010;
4) quando si ritiene possa essere raggiunta l'entrata a
regime dei pagamenti di cui ai punti precedenti, considerato che ci
avviamo ormai verso la conclusione del PSR 2007/2013.
F.to: Chatrian - Giuseppe Cerise - Louvin - Patrizia
Morelli
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
In merito all'argomento, è necessario fare un paio di premesse.
I presunti progressi, citano gli articoli di giornali, non sono
fonti dell'Assessorato, ma sono le interpretazioni che fanno
seguito alla pubblicazione periodica di dati che sono a volte
oggetto di commenti, quindi non siamo noi i responsabili. Il 9
marzo 2011 avevo annunciato l'avvio di una procedura di saldo per
quanto riguarda l'indennità compensativa per l'agroambiente.
Affermare che l'annualità 2009
"sarebbe stata
- citando le
parole dell'interrogazione -
interamente saldata da AGEA"
non corrisponde né a quanto abbia affermato, né alla realtà dei
fatti. Infine, parlando dei premi del PSR, il concetto di indennità
compensativa spettante è il risultato di un esito istruttorio che
può contenere sanzioni o riduzioni potenzialmente differenti dalle
varie proiezioni. Estendendo tale concetto, possono essere erogati
aiuti su un singolo intervento, fondovalle, alpeggio, vigna,
allorquando l'esito istruttorio è positivo, determinando differenti
stadi di pagamento. Fatte queste premesse, i dati che andrò a
fornire, e che potranno anche essere consegnati in fotocopia se il
collega lo desidera, risalgono al 18 luglio.
Per quanto concerne il primo quesito, allo stato attuale non
sussistono, anche in base a quanto esposto per le tre annualità,
situazioni di acconto AGEA. Per quanto riguarda l'indennità
compensativa, nel 2007, su 3.081 domande depositate ne sono state
liquidate 2.973, mentre 15 sono in attesa di decretazione, quindi
sono già state trasmesse ad AGEA, per un totale di 2.988 su 3.081.
Delle restanti 93, 2 sono sottoposte a controllo a campione da
AGEA, 10 sono sospese e 71 non risultano pagabili per mancato
rispetto dei requisiti di ammissibilità e di condizionalità. Le
posizioni concluse sono quindi 3.059 su 3.081, pari al 99,3
percento. Nel 2008, su 2.936 domande depositate ne sono state
liquidate 2.560, mentre 85 sono in attesa di decretazione, per un
totale di 2.645. Delle restanti 341, 158 sono sottoposte a
controllo a campione da AGEA, 142 sono in lavorazione, e
attualmente 41 non sono pagabili per mancato rispetto dei requisiti
di ammissibilità e condizionalità. Le posizioni concluse sono 2.686
su 2.986, pari al 90 percento. Nel 2009, su 2.783 domande
depositate ne sono state liquidate 2.233, mentre 143 sono in attesa
di decretazione, per un totale di 2.376. Delle restanti 407, 55
sono sottoposte a controllo a campione da AGEA, 152 sono in
lavorazione. Le posizioni concluse sono quindi 2.376 su 2.783, pari
al 85,4 percento.
Per quanto concerne il secondo quesito, anche per
l'agroambiente, allo stato attuale, non sussistono per le tre
annualità situazioni di acconto AGEA. Nel 2007, sulle 2.600 domande
depositate ne sono state liquidate 2.530, mentre 25 sono in attesa
di decretazione, per un totale di 2.555. Delle restanti 35, 11 sono
sottoposte a controllo a campione da AGEA, 3 sono sospese e 19 non
sono pagabili per gli stessi motivi riguardanti gli impegni detti
in precedenza. Le posizioni concluse sono 2.574 su 2.600, pari al
99 percento. Nel 2008, su 2.561 domande depositate ne sono state
liquidate 2.210, mentre 31 sono in attesa di decretazione, per un
totale di 2.241. Delle restanti 320, 257 sono sottoposte a
controllo a campione da AGEA e 63 sono in lavorazione. Le posizioni
concluse sono 2.241 su 2.561, pari al 87,5 percento. Sempre nel
2008, per quanto riguarda la misura del benessere animale, su 416
domande depositate ne sono state liquidate 358, mentre 27 sono in
attesa di decretazione, per un totale di 385. Delle restanti 31, 21
sono sottoposte a controllo a campione da AGEA e 10 sono in
lavorazione. Nel 2009, su 2.377 domande depositate ne sono state
liquidate 1.660, mentre 92 sono in attesa di decretazione, per un
totale di 1.752. Delle restanti 625 ci sono quelle sottoposte a
controllo a campione e quelle in lavorazione. Poi darò i dati,
perché vedo che i tempi si stringono. Sul benessere animale, sempre
nel 2009, su 442 domande depositate ne sono state liquidate 375,
poi ci sono quelle in attesa di decretazione, per un totale di
392.
Sul terzo punto occorre premettere che il rilascio della
campagna 2010 è avvenuto a febbraio 2011; da allora le elaborazioni
stabilite con AGEA permetteranno i primi pagamenti in termini di
acconto ai sensi dei regolamenti comunitari a settembre, tenendo
altresì presente che i primi pagamenti del 2009 sono avvenuti a
fine maggio, fatto salvo l'acconto di dicembre, e che, da allora,
come descritto nel punto precedente, sono state autorizzate in soli
4 mesi 4.520 domande su 5.602 presentate (80 percento). Tutto
lascia presumere che con la fine dell'anno in corso sarà possibile
giungere ad un similare livello di pagamenti per il 2010.
Sull'ultimo punto, alla data odierna sono state rilasciate
quattro annualità su sette, appena più del 50 percento del PSR
settennale. La conclusione dell'attuale programmazione non è solo
un elemento temporale, ma tecnico-amministrativo.
Ciò premesso, anche sulla base di quanto esposto nei tre punti
precedenti, l'entrata a pieno regime coinciderà con lo stato di
avanzamento dell'annualità 2010, paragonabile con quella attuale
del 2009, cioè a fine anno 2011. Tenendo conto che non più di due
anni fa non avevamo ancora una domanda pagata e che nel corso di
questi due anni ne sono state liquidate oltre 15.000 con una
progressione esponenziale, ritengo che la prospettiva di entrata a
regime nei tempi previsti sia corretta. Poi farò avere i dati.
Presidente
- La parola al Vicepresidente Chatrian.
Chatrian (ALPE)
- Grazie Presidente. Assessore, ho
cercato di seguire attentamente la sua risposta, cercando di
sintetizzare le prime due domande poste dal nostro gruppo.
Parto dalla quarta domanda: lei dice che probabilmente si
entrerà a regime a fine anno; lo auspichiamo realmente, se
presentiamo queste iniziative è perché l'auspicio sia reale e,
speriamo, anche veritiero. Non sto a riprendere le risposte che ci
aveva dato nel mese di marzo, ma lei ci aveva annunciato l'entrata
a regime per il 2009 e le scadenze 2009, quindi noi abbiamo ripreso
solo quello che lei ha esplicitato in quest'aula, preso alla
lettera.
In seconda battuta, però, chiediamo un impegno forte da parte
dell'Assessorato, di AREA e di quelli che intervengono non solo
sull'erogazione, ma sulla collaborazione, perché lei oggi ci ha
dato tanti dati. Siamo vicino al 100 percento per quanto riguarda
l'annualità 2007, intorno al 90 percento per il 2008, e intorno
ancora all'80-85 percento per il 2009. Non ho capito il secondo
dato per il pagamento agroambientale, ma mi sono soffermato sul
primo al 85 percento; dal punto di vista generale il 2009 è ancora
mancante per 3.000.000 abbondanti di euro, quindi sono ancora tante
risorse.
Lei dice che a settembre ci sarà la chiusura del cerchio per il
2009 e a fine 2011 si pagherà totalmente l'annualità 2010: spero
realmente di non portare più in aula altre iniziative, perché
immagino che ci siano in questo momento da fare altri provvedimenti
nel settore agricolo e mandare a regime gli aiuti già decisi nel
2006-2007, quando l'Amministrazione regionale ha proposto ed
approvato il piano di sviluppo rurale.
Vigileremo ancora, ma siamo ancora preoccupati, perché in questi
tre anni più volte abbiamo chiesto uno sforzo maggiore, non abbiamo
però visto grandi sforzi. Lei dice che qualcosa è stato fatto;
registriamo che qualcosa si sta facendo, ma a nostro avviso la
politica deve essere più attenta, e ripetiamo il concetto: tutti
quelli che collaborano devono avere un unico obiettivo, quello di
mandare a regime gli aiuti e liquidare direttamente nelle tasche di
queste aziende le annualità dovute da ormai quattro anni.
Grazie.
Presidente
- Cari colleghi, vista l'ora, dichiaro
conclusi per questa giornata i lavori dell'odierna adunanza del
Consiglio regionale. I lavori riprenderanno alle ore 15,30 con la
discussione del punto n. 4 all'ordine del giorno.
La seduta è tolta.
---
La seduta termina alle ore 12,51.
