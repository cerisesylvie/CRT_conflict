Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 1904 del 10 maggio 2006 - Resoconto
OGGETTO N. 1904/XII - Coordinamento pedagogico dei diversi
servizi alla prima infanzia. (Interrogazione)
Interrogazione
Visto il nuovo disegno di legge regionale sui servizi alla
prima infanzia, in cui è demandata alla Regione la funzione di
coordinamento pedagogico dei diversi servizi gestiti da enti locali
o da privati;
Considerato che tale funzione era già prevista nelle
precedenti leggi regionali che dettavano norme in materia di asili
nido;
Avendo appreso che il dirigente psicologico che aveva finora
svolto tale servizio non ha più visto rinnovato dal primo aprile
2006 l'incarico di distacco dall'Usl;
Ritenuto opportuno avere informazioni circa la passata e
l'attuale organizzazione di tale servizio di coordinamento
pedagogico;
la sottoscritta Consigliera regionale
Interroga
L'Assessore competente per sapere:
1) per quali motivi il dirigente psicologico che svolgeva la
funzione di coordinamento pedagogico non ha più usufruito del
distacco dall'Usl;
2) chi svolge attualmente questa funzione all'interno
dell'Amministrazione regionale;
3) come, e in che modo, sarà ripristinata la figura di
dirigente psicologico.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Bisogna intanto fare una premessa: noi non abbiamo
mai avuto nell'organico dell'Assessorato un dirigente che
ricoprisse tale posto di psicologo. È una vacanza di questa
"casella" che persiste da 2 anni e che comunque vogliamo ricoprire
al più presto, tant'è vero che la richiesta di bandire il concorso
è stata già avanzata da 2 anni, che però per problemi dell'Ufficio
personale non è ancora stato espletato. Chi ha ricoperto
provvisoriamente fino al mese di marzo di quest'anno era uno
psicologo in distacco dall'USL. Cosa vuol dire? Pagato dall'USL e
soprattutto che divideva un salario di posizione con gli altri
dipendenti dell'USL. Dal 1° aprile è stato richiamato dall'azienda
per vari semplici motivi: primo perché, nonostante diversi
tentativi, di cui ci sono le dimostrazioni, di contatti con i
sindacati per risolvere questo incarico non corretto nei confronti
dei dipendenti dell'USL mediante un trasferimento... non è stato
possibile per questioni amministrative. Ci siamo trovati di fronte
ad una richiesta dei sindacati nel mese di febbraio abbastanza
importante: rivendicavano la competenza di questo salario di
posizione che veniva dato per un dipendente che esercitava la sua
attività al di fuori della Azienda, da una necessità dell'azienda
di non pagare un'altra consulenza, ma di avere questo psicologo di
nuovo sul territorio dove operava prima e poi per esigenze
personali dello stesso psicologo che ha manifestato alcuni mesi fa
esigenze personali di salute, che sono documentate ampiamente in
grandi e lunghi periodi di assenza e poi difficoltà di rapporti
personali con alcuni altri operatori del settore. Tant'è vero che,
viste le esigenze di questo psicologo che avevamo in distacco dal
12 agosto 2005, nella deliberazione n. 2584 si richiedeva
l'affiancamento di 2 altri coordinatori di politiche della prima
infanzia, che svolgono attualmente la loro attività: la Dott.ssa
Roveyaz Raffaella per Aosta e l'alta Valle e la Dott.ssa Cappellin
Ingrid per il fondo Valle. Questa consulenza di coordinamento, di
supporto allo psicologo, che non riusciva più a gestire per questi
motivi tale servizio, durerà fino al 30 luglio 2006.
Questa interrogazione chiede cosa vogliamo fare. Intanto il
servizio è coperto da queste due consulenze fino al 30 luglio, la
nostra intenzione per l'importanza del ruolo, è di coprire al più
presto questa "casella", tant'è che nel riordino delle strutture
che è stato fatto nella Giunta di questa settimana, abbiamo
mantenuto in organico tale "casella" e nella programmazione dei
concorsi, che abbiamo richiesto da tempo questo concorso - per il
coordinamento dello psicologo - è in programmazione per giugno di
quest'anno. Mi sembra che la soluzione più logica sia avere
finalmente in organico un dirigente con tali caratteristiche,
affinché non vi sia più questa contraddizione, e risolvere il
problema con un concorso pubblico mi sembra, come auspichiamo in
tutte le situazioni, la soluzione più corretta.
Président - La parole à la Conseillère Squarzino Secondina.
Squarzino (Arc-VA) - Ho ascoltato con attenzione la risposta
dell'Assessore. Credo che tale risposta vada integrata con alcuni
elementi: primo, questa persona lavora nel settore di coordinamento
dei servizi per la prima infanzia dal 1996, quindi sono 10 anni che
tale persona lavora in questo settore, dapprima con un incarico
triennale 1996-1999, rinnovato per il periodo 1999-2002, poi,
avendo questa persona vinto un concorso all'interno dell'USL, dal
2003 c'è stato un distacco perché la Regione voleva garantire
all'interno di tale servizio la professionalità che in questi 10
anni tale persona aveva acquisito. Tale persona si era formata
all'interno di questo settore che aveva visto dal suo sorgere,
aveva lavorato alla crescita e all'evoluzione di tale settore, di
cui parleremo quando affronteremo la legge sugli asili nido, che
vedeva nel 1993 un solo asilo nido e ne vede adesso oltre una
decina. Vi è stata quindi tutta un'evoluzione che è avvenuta in
questi anni ed è avvenuta proprio grazie anche al coordinamento di
tale persona. Se la Regione è interessata a presiedere tale
settore, come sembra, ci si chiede perché deve privarsi delle
persone che con competenza hanno lavorato per 10 anni in questo
settore, nessun'altra professionalità è in grado di avere la
memoria storica e tutto il rapporto che tale persona in questi 10
anni ha maturato. Quello che non si capisce è perché all'improvviso
si rinuncia ad utilizzare queste competenze, perché dico
"all'improvviso"? Perché lo scorso anno, quando è stata fatta la
deliberazione di assenso alla richiesta del distacco dall'USL, era
stata fatta questa deliberazione il 17 maggio 2005 e si prevedeva
tale distacco per 18 mesi; quindi ci si era dati un programma sia
come Regione, sia come USL e non si capisce perché all'improvviso,
a pochi mesi dal momento in cui sarà messo in concorso questo posto
si manda via questa persona e si lascia sguarnito il servizio.
(interruzione dell'Assessore Fosson, fuori microfono)
... mi stupisce che lei dica che è ammalata e mi stupisce anche
che lei dica che è stata su richiesta della stessa persona, questo
non è affatto vero! Lei sa bene che questo non è vero, sa bene che
la domanda dell'USL di richiamarla è stata suggerita dalla Regione.
Capisco che la richiesta dell'USL può essere oggettivamente un dato
spendibile, però è un dato pretestuoso, perché non si capisce
perché la Regione si privi di una professionalità che per 10 anni
ha favorito la crescita di un settore, proprio nel momento in cui
questo settore deve fare un ulteriore salto di qualità con la nuova
legge. Inoltre non si capisce perché la Regione all'improvviso
rispetto all'anno scorso cambi idea sul tempo del distacco e non
aspetti fine anno 2006, come era indicato nella deliberazione; in
terzo luogo non si capisce perché non lascia questo posto coperto
fino all'attivazione del nuovo concorso. Sono tutte motivazioni che
ci fanno dubitare che questo cambiamento, come altri che stanno
avvenendo all'interno della macchina amministrativa, siano
collegati direttamente o indirettamente a logiche di potere e di
emarginazione di chi non è positivamente allineato con le forze di
maggioranza di questo Consiglio.
Si dà atto che dalle ore 10,36 presiede il Vicepresidente
Lanièce.
