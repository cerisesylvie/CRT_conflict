Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1082 del 12 marzo 1990 - Resoconto
OGGETTO N. 1082/IX - REALIZZAZIONE DELLA NUOVA SEDE
DELL'ASSESSORATO REGIONALE DELL'INDUSTRIA, COMMERCIO, ARTIGIANATO E
TRASPORTI (Interpellanza).
PRESIDENTE:
Do lettura dell'interpellanza presentata dai
Consiglieri Bajocco e Dolchi, iscritta al punto 11 dell'ordine del
giorno.
INTERPELLANZA
Da qualche anno a questa parte il Palazzo regionale si è
trasformato in una specie di stazione: uffici che vanno, uffici che
arrivano, altri che aspettano.
Non si è invece ancora capito quando verrà trasferito
l'Assessorato all'Industria, Commercio, Artigianato e
Trasporti.
I lavori presso l’ex cinema Lux sono ancora in
alto mare; la struttura, la cui ricostruzione è iniziata molti anni
fa, è abbandonata, con i suoi pilastri e le sue solette esposti
come monumento dell'inefficienza regionale.
Ciò premesso, i sottoscritti Consiglieri regionali del Gruppo
comunista
INTERPELLANO
l'Assessore ai Lavori Pubblici per sapere:
1) per quali motivi i lavori della nuova sede dell'Assessorato
all'Industria sono stati sospesi;
2) quanto è già venuta a costare l'opera e quanto costerà a
lavori ultimati;
3) quali sono le imprese incaricate dei lavori di cui sopra;
4) quando i lavori in questione saranno ripresi e portati a
termine.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Chi è solito passare lungo Viale dei
Partigiani sa che la ristrutturazione dell'ex cinema "Lux" è
iniziata tanti anni fa. Io ero convinto che quella ristrutturazione
sarebbe stata piuttosto rapida, anche perché all'interno di questo
palazzo si vedono continui spostamenti di Assessori ed Assessorati,
per cui, quando ho sentito che l'Assessorato dell'Industria,
Commercio, Artigianato e Trasporti sarebbe stato trasferito in
Viale dei Partigiani, ho subito pensato che quella nuova struttura
sarebbe stata realizzata in breve tempo e che quel palazzo avrebbe
assunto un altro aspetto.
Ho esaminato un po' più attentamente la situazione ed ho visto
che una parte dell'Assessorato si trova a Saint-Christophe,
un’altra in Piazza Narbonne, un’altra
ancora in questo palazzo ed un'ultima infine in Piazza della
Repubblica.
Poi mi sono accorto che i lavori di ristrutturazione
dell’ex cinema "Lux" stanno procedendo come il
parcheggio di Via Carrel, se non peggio.
Ora, proprio per le necessità di spazio che vi sono e che
costringono tanti uffici a continui spostamenti all'interno di
questo palazzo, io vorrei sapere qual è la vera ragione della
sospensione dei lavori di ristrutturazione. Inutile ricordare che è
obbrobrioso per i cittadini che percorrono Viale dei Partigiani
verso Piazza della Repubblica continuare a vedere da lungo tempo
quei quattro pilastri e quelle quattro solette.
Se non volete più dare quell'edificio all'Assessorato
all'Industria, Commercio, Artigianato e Trasporti, tamponatelo con
alcune murature, apritegli quattro finestre e vedete di fare
qualche cosa per gli extracomunitari, che, invece di essere
ospitati nelle chiese, potrebbero disporre di un locale più
idoneo.
In ogni caso, a parte queste ultime considerazioni, vorrei
sapere quando saranno ripresi i lavori di sistemazione di
quell'edificio e quando saranno terminati, così da evitare al
cittadino di cercare i Servizi dell'Assessorato all'Industria in
quattro sedi diverse.
Grazie.
PRESIDENTE:
Ha chiesto la parola
l’Assessore ai Lavori Pubblici, Fosson; ne ha
facoltà.
FOSSON (DC):
La struttura cui si riferiva il Consigliere
Bajocco, così come essa è attualmente visibile, è il primo lotto
della costruzione che ospiterà la nuova sede dell'Assessorato
all'Industria, Commercio, Artigianato e Trasporti. Questo primo
lotto è stato collaudato e completato anche dal punto di vista
amministrativo.
Il fatto che sia rimasto fermo per un certo periodo è dovuto ad
una serie di dati e di circostanze che fornirò al Consigliere
Bajocco e che possono essere sintetizzati nell'aggiornamento del
progetto per consentire l'appalto del secondo lotto, che concerne
le finiture.
Il 5 maggio del 1989 è stata fatta la deliberazione della Giunta
regionale per indire la gara di appalto. Il visto del Coordinamento
sulla tale deliberazione è stato apposto il 3 agosto 1989 ed il 21
dello stesso mese è stato stabilito il termine per le richieste di
invito da parte delle imprese. Trattandosi di una gara europea,
perché l'importo supera un milione di Ecu, abbiamo provveduto alla
relativa pubblicità ed a stabilire un termine per chiedere l'invito
a partecipare alla gara.
Il 29 settembre, dopo l'esame dei requisiti delle ditte che
avevano chiesto di essere invitate, è stato approvato l'elenco
delle ditte. Il 10 ottobre sono state spedite le lettere di invito,
con la gara fissata al 20 novembre. Tale gara è stata poi spostata
al 29 novembre, come richiesto da alcune imprese per poter
esaminare in modo più approfondito i dati di progetto e fare la
loro offerta.
La gara, che è stata effettuata il 29 novembre, ha visto come
aggiudicataria l'impresa "Ceval" di Lucchini.
Il 7 dicembre è stato notificato un ricorso al TAR da parte
dell'impresa Unimont, che aveva partecipato alla gara, avverso alla
esclusione della Ccpl, che noi avevamo escluso perché c'era una
discordanza formale in un documento. La Unimont, che probabilmente
sarebbe stata aggiudicataria nel caso in cui la Ccpl avesse
concorso, si è ritenuta lesa nei propri diritti ed ha fatto ricorso
al TAR del Piemonte.
Il 29 gennaio è stata rigettata la richiesta Unimont e quindi il
lavoro è stato aggiudicato definitivamente alla impresa Ceval di
Lucchini e, non appena sarà stata vistata la delibera di
aggiudicazione, si procederà alla consegna dei lavori.
L'importo del primo lotto dei lavori è risultato pari a circa
1.467.864.000 lire a consuntivo. La spesa preventivata per il
secondo lotto è di 4.645.000.000 di lire e comprenderà il
completamento totale dell'edificio: opere edili, impianto e tutto
il resto.
Il tempo per l'ultimazione dei lavori è scritto nel capitolato;
non l'ho annotato, ma credo che dovrebbe essere stabilito in 18 o
24 mesi e comunque posso fornire in seguito la data esatta al
Consigliere Bajocco.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Sarei grato all'Assessore se mi fornisse
copia della documentazione che ha appena letto, anche perché le
date citate per l'approvazione del progetto, per l'invito alle
imprese, per i ricorsi delle imprese che si sono sentite
danneggiate per non so qua le ragione... sono numerose.
Io mi auguro che il termine di consegna dei lavori sia
rispettato e che non siano concesse altre proroghe, visto che qui
si prevede che l'edificio sia terminato nel 1992, ma non vorrei che
nel 1994, cioè nella prossima legislatura, fossimo ancora qui a
discutere della nuova sede dell'Assessorato dell'Industria,
Commercio, Artigianato e Trasporti.
Ringrazio comunque l'Assessore Fosson se mi farà pervenire la
documentazione cui ha fatto cenno.
