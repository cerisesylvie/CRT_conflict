Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1495 del 25 settembre 1985 - Resoconto
OGGETTO N. 1495/VIII - REALIZZAZIONE DI UNA GESTIONE UNITARIA
PER LA COSTRUZIONE DELLE RETI DI DISTRIBUZIONE COMUNALE PER
L'EROGAZIONE DEL METANO. (INTERPELLANZA)
PRESIDENTE
: Do lettura dell'interpellanza presentata dai
Consiglieri Millet e Mafrica:
INTERPELLANZA
CONSTATATO che a quattro mesi dalle elezioni amministrative
tutti i Comuni interessati alla distribuzione del metano hanno
eletto i propri organi esecutivi;
RITENUTO urgente che si concretizzi una gestione unitaria tra
i Comuni, sia per la costruzione delle reti di distribuzione
comunale, sia per l'erogazione del metano;
i sottoscritti Consiglieri
INTERPELLANO
l'Assessore regionale competente per conoscere:
1)
a che punto sono i contatti con i Comuni
interessati;
2)
quali sono stati gli impegni assunti dalla Giunta
regionale;
3)
cosa intende fare nei prossimi mesi la Giunta
regionale in merito alla realizzazione di una gestione unitaria per
la costruzione delle reti di distribuzione comunale e per
l'erogazione del metano.
PRESIDENTE
: Ha chiesto di illustrare l'interpellanza il
Consigliere Millet, ne ha facoltà.
MILLET (P.C.I.):
Sulla questione del metano, nell'ultimo
Consiglio di luglio avevamo presentato una interpellanza per
sollecitare l'Assessore ad intraprendere tutta una serie di atti,
in modo da arrivare in autunno ad una decisione sia sulla gestione
unitaria, sia sulla costruzione della rete secondaria di
distribuzione.
Dal momento che in questi mesi non abbiamo avuto nessun sentore
di novità in materia, con questa interpellanza vorremmo sapere cosa
si è fatto nel frattempo e cosa si intende fare; vorremmo sapere se
i tempi saranno rispettati oppure se si prevede qualche difficoltà,
poichè abbiamo visto che in parecchie località della valle ci sono
cataste di tubi, che sono da pesare una volta effettuato lo scavo,
e, se non si procede, il rischio è quello che il metano arrivi in
Valle e non possa essere utilizzato.
Vogliamo ulteriormente sollecitare la Giunta regionale e
l'Assessore competente a dare al più presto la gestione della
distribuzione. Abbiamo già fatto una riunione della terza
Commissione sull'argomento e noi commissari daremo il nostro
contributo; chiaramente ci possono essere dei problemi, però
insistiamo sull'urgenza di andare a questa gestione unitaria.
Riteniamo infatti che sia importante riuscire a dare una gestione,
dal punto di vista economico, la più favorevole possibile per
l'utente, e poichè la Regione comunque dovrà intervenire dal punto
di vista finanziario, è evidente che, anche se questa fase non
compete a lei direttamente, può essere il momento di gestione di
questa unità. Ed io parlo di gestione unitaria perchè possono
esserci varie ipotesi, ma l'importante è di essere d'accordo sul
concetto.
Con questa interpellanza vogliamo chiedere all'Assessore come
stanno le cose.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Dovrei iniziare dicendomi completamente
d'accordo con il Consigliere Millet, per aggiungere poi che la
Regione non è ancora onnipotente, nel senso che la titolarità delle
concessioni spetta ai Comuni.
Ad ogni modo alcuni ritardi hanno la loro giustificazione nel
senso che il 1985 è stato anche l'anno dei rinnovi dei Consigli
comunali, ed il giorno 16 luglio 1985 tutti i Sindaci dei Comuni
interessati dalla metanizzazione sono stati riuniti per concordare
i punti di stacco sulla condotta principale per l'erogazione del
metano alle reti di distribuzione. Detti punti sono stati
individuati nel territorio dei seguenti Comuni: Pont-Saint-Martin,
Donnas, Hône, Arnad, Issogne, Champdepraz, Montjovet,
Saint-vincent, Châtillon, Chambave, Fénis, Brissogne e Pollein.
Quindi i punti di stacco sono stati definiti ed approvati; le
Amministrazioni comunali hanno avuto un certo tempo a disposizione,
che ormai è scaduto, per dare l'approvazione sui punti di stacco
che ho elencato. Ripeto, come in occasione di altre analoghe
interpellanze, che il Governo regionale intende conseguire
l'obiettivo di determinare il prezzo del metano per l'utente in
modo uniforme su tutto il territorio regionale. I Comuni
interessati alla metanizzazione, eccettuato il Comune di Aosta che
non ha assunto formalmente alcuna determinazione, hanno confermato
la loro disponibilità alla costruzione e gestione unitaria delle
reti di distribuzione, quindi per la quasi totalità, eccetto uno,
questa disponibilità dei Comuni l'abbiamo ottenuta.
Poichè la determinazione delle tariffe del gas applicabili
nell'ambito dei diversi bacini di utenza varia in relazione al
numero degli utenti, alla quantità dei consumi, al volume degli
investimenti, è necessario che il Comune di Aosta aderisca alla
gestione unitaria, in quanto il comprensorio della città è l'unico
bacino che consente una gestione economica in grado di ammortizzare
gli investimenti necessari per a realizzazione delle reti di
distribuzione. In sintesi, il Comune di Aosta è l'unico Comune che
può realizzare la rete di distribuzione del metano senza avere
necessità di un intervento regionale, la qual cosa però potrebbe
creare degli scompensi nei confronti degli altri Comuni.
Continuiamo a perseguire questo tipo di volontà e di
indicazione, cioè che si arrivi alla gestione unitaria dello
insieme, quindi comprendendo anche il Comune di Aosta. Credo che
una decisione in questo senso possa venirci dal Comune di Aosta in
un tempo ragionevolmente breve perchè i timori sottolineati dal
Consigliere Millet hanno una loro consistenza. Però la decisione
del Comune di Aosta, che deve essere autonoma, e sulla quale il
peso dell'Amministrazione è relativo perchè in definitiva questa
decisione spetta unicamente al Comune, in quanto titolare della
concessione, può risolvere un certo numero di problemi e ci può far
ragionare sulle ipotesi di soluzione per il problema in termini più
concreti.
Questo era un problema che avevo già sottolineato e credo che su
questo l'unico auspicio che possiamo avanzare in sede di Consiglio
regionale è che il Comune di Aosta aderisca all'idea di una
gestione unitaria delle reti di distribuzione del metano in Valle
d'Aosta.
Per quanto concerne invece la costruzione della condotta
principale, la SNAM ha già esperito la gara di appalto per il
tratto Perosa-Canavese-Issogne ed i lavori sono in corso di
aggiudicazione. Credo che la SNAM abbia alcuni problemi,
soprattutto relativi alla disponibilità dei terreni, stante anche
la realtà valdostana che fa le sue caratteristiche ha anche quella
di un notevolissimo spezzettamento della proprietà, quindi c'è il
problema di acquisire queste disponibilità. Però la costruzione di
quello che viene definito canale principale prosegue, almeno fino
ad ora, secondo i tempi prestabiliti.
PRESIDENTE
: Ha chiesto di parlare il Consigliere Millet,
ne ha facoltà.
MILLET (P.C.I.):
Ringrazio l'Assessore, vedo che un
piccolo passo avanti è stato fatto, cioè quello di aver stabilito i
punti di stacco, ma per quanto riguarda il problema principale non
è stato fatto nessun passo avanti, cioè siamo ancora agli auspici
che il Comune di Aosta aderisca.
Non vorrei però che in questa Giunta passasse quel metodo di
trovar sempre un colpevole. Prima l'Assessore Perrin ha detto che
la Giunta non si era mossa perchè era in attesa della relazione del
Consiglio di Amministrazione della Centrale del Latte; ora, per il
problema del metano, il responsabile è il Comune di Aosta. vorrei
sapere, non so se in questa sede o in Commissione, se Aosta
deciderà anche in base a come sarà collocata in questa gestione,
perchè anche noi siamo d'accordo che Aosta non paghi per gli altri
Comuni. Quindi ritengo che la decisione del Comune di Aosta dipenda
anche molto dall'atteggiamento della Giunta regionale e da come
verrà affrontato questo problema.
L'invito all'Assessore è allora di promuovere iniziative tali,
sempre nel rispetto dell'autonomia del Comune, da far sì che dal
punto di vista finanziario si aprano molte porte, e poichè la
Regione ha una borsa abbastanza larga può intervenire nei modi
opportuni.
La decisione di Aosta, in tempi brevi o lunghi, in positivo o in
negativo, dipende anche molto dall'atteggiamento della Giunta. Per
questo rinnovo l'invito all'Assessore se a livello di Commissione
competente si potesse informare più ampiamente su quali sono le
difficoltà, i problemi, e di fronte a decisioni di un certo tipo si
possa anche magari concordare una soluzione, per fare accelerare
questa decisione in senso positivo.
