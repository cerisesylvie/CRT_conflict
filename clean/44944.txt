Classificazione
INFORMAZIONE



Oggetto del Consiglio n. 1779 del 28 luglio 2022 - Resoconto
OGGETTO N. 1779/XVI - Interrogazione: "Stato dei lavori di
posa della cablatura in fibra ottica sul territorio
regionale".
Bertin (Presidente) -
Punto n. 23. Per la risposta,
l'assessore Marzi.
Marzi (SA) -
La prima domanda posta dal collega Aggravi
è; quale sia lo stato dei lavori di posa della cablatura in fibra
ottica nella città di Aosta e in generale sul territorio
valdostano. La realizzazione dell'infrastruttura di rete in fibra
ottica per la banda ultralarga sul comune di Aosta vede interventi
in corso di realizzazione sia da parte di Open Fiber che
dell'operatore TIM. Open Fiber riferisce che entro il mese di
settembre saranno presumibilmente raggiunte tutte le tredicimila
unità immobiliari previste nel progetto, per un investimento
complessivo di circa cinque milioni di euro. Al momento risultano,
a giugno 2022, raggiunte 11.564 unità immobiliari.
In relazione agli accordi convenzionali in essere con il Comune
di Aosta, di cui alla delibera del Consiglio comunale 84 del 19
maggio 2022, i lavori di ripristino, compresi quelli del manto
stradale, devono completarsi entro il mese di luglio 2023. TIM,
nell'ambito del proprio piano industriale, ha avviato un
investimento privato che prevede invece la copertura in banda
ultralarga in tecnologia FTTH, quindi fino a casa ("TH" sta per
to home
; non lo dico ovviamente per lei, ma per chi ci
ascolta), sulla città di Aosta, per il collegamento di 2386 edifici
entro il 2025.
Per quanto concerne il territorio regionale, l'infrastruttura di
dorsali in fibra ottica assicura coperture e accessibilità in fibra
ottica appunto presso le principali postazioni degli operatori di
telefonia mobile, delle centrali Telecom, dei municipi e di altri
punti di interesse regionali, questo naturalmente attraverso
l'intervento di matrice regionale, europea e statale da 24 milioni
di euro. Tale infrastruttura viene concessa agli operatori di
telecomunicazioni che realizzano la rete di accesso per il rilascio
dei servizi di connettività all'utenza finale. La realizzazione
della dorsale ha consentito agli operatori di radiomobile di far
evolvere le proprie reti alle nuove tecnologie di trasmissione dati
di quarta e quinta generazione e agli operatori di rete
wireless
di implementare le loro reti con il sistema di
accesso tramite rete radio, quindi senza fili, per una più ampia
diffusione a Internet in banda ultralarga.
Riguardo al piano nazionale banda ultralarga, a inizio del mese
di luglio 2022 il MISE, nel corso di una riunione tecnica, con il
supporto della propria società in house Infratel Italia, ha
comunicato alle Regioni, ahimè, un'ipotesi di revisione del piano
tecnico realizzativo che deve essere ancora approvato. Tale
revisione prevede la necessità di un'ulteriore proroga per il
completamento del piano al 2024. Inizialmente è bene dire che il
piano si sarebbe dovuto completare entro il 2020, successivamente è
stato posticipato al 2022 e ad oggi nuovamente al 2024. Come già
abbiamo riferito al Consiglio, l'Amministrazione regionale,
attraverso lo specifico comitato di monitoraggio del progetto, ha
ripetutamente denunciato la situazione di lentezza dello stato di
avanzamento. A livello di Consiglio dobbiamo dire che abbiamo
addirittura approvato una specifica legge di semplificazione per
velocizzare l'iter autorizzativo di realizzazione dei collegamenti
dell'utenza finale; quindi, l'avanzamento del progetto risulta
ancor più lento e non rispettoso delle pianificazioni effettuate e
anche degli accordi tra gentiluomini presi.
In ogni caso, la società concessionaria del piano lavori
riferisce il seguente stato dell'arte a livello regionale del piano
nazionale aggiornato al mese di giugno del 2022. Per i collegamenti
interamente in fibra ottica, FTTH, risultano numero sedici comuni
abilitati: Arnad, Ayas, Bard, Brusson, Champdepraz, Donnas,
Emarèse, Fontainemore, Hône, Issime, Lillianes, Montjovet, Perloz,
Pontboset, Rhêmes-Notre-Dame e Verrès; numero venti comuni
completati, in attesa di pianificare le attività di collaudo per
l'idoneità di abilitazione; numero undici comuni cantierizzati;
numero cinque comuni con progetto esecutivo cantierizzabile; numero
quindici comuni in fase di progettazione esecutiva.
Il totale di sessantasette comuni non vede ricompresi il comune
di Aosta in quanto considerato non a fallimento di mercato, quindi
con intervento a totale carico dell'operatore economico. Questo
dato, in termini concettuali per chi ci sta ascoltando, è a mio
modesto avviso, il
vulnus
rispetto al perché magari in altri
ambiti è stato necessario da parte del pubblico investire, perché
altrimenti secondo me non si sarebbe mossa foglia, ma allo stesso
tempo, magari, non ci si muove velocissimamente. I comuni di
Challand-Saint-Victor, Challand-Saint-Anselme e
Rhêmes-Saint-Georges invece sono stati esclusi sin dall'inizio del
progetto in quanto, a seguito di indagine puntuale, si è rilevato
che la copertura dei privati risultava al 95 percento. I comuni di
Pont-Saint-Martin, Saint-Vincent e Sarre, in quanto esclusi a valle
della progettazione definitiva, perché la copertura della banda
ultralarga è risultata superiore al 95 percento.
Nel piano della banda ultralarga, oltre ai collegamenti in fibra
ottica FTTH sopracitati, sono previsti anche collegamenti tramite
rete radio. Per questi collegamenti lo stato di avanzamento a
giugno 2022 sui trentaquattro interventi previsti vede: trentuno
cantieri completati, un cantiere aperto, due progettazioni
esecutive approvate.
Sempre a livello regionale, oltre al comune di Aosta, TIM,
nell'ambito del proprio piano industriale, prevede la realizzazione
di una copertura in banda ultralarga con tecnologia FTTH, quindi
interamente cablata in fibra ottica, anche nei comuni di
Charvensod, Saint-Vincent. Pont-Saint-Martin e Courmayeur.
La terza domanda: quali siano ad oggi le aree della città di
Aosta non coperte dalla fibra ottica, per cui sono previsti i
prossimi interventi e se ad oggi vi sono aree ancora non ricomprese
tra queste, fatto che potrebbe pregiudicare l'utilizzo di tale
tecnologia da parte di utenti residenti nelle medesime. Come
riportato in precedenza, il comune di Aosta è considerato non a
fallimento di mercato. Pertanto gli interventi pubblici che
interessano anche il capoluogo regionale sono limitati a quelli di
specifici progetti quali il piano scuole fase 1 (Regione) e i
progetti PNRR che includono: il piano scuole fase 2 TIM, il piano
sanità connessa Vodafone, il Piano Italia 1 Giga TIM, il Piano
Italia 5G TIM. In ogni caso, oltre agli investimenti pubblici,
alcuni operatori privati di telecomunicazione stanno comunque
realizzando sul territorio interventi che contribuiscono a
estendere il più possibile la copertura del servizio di banda
ultralarga a tutti i valdostani.
Per quanto concerne le specifiche informazioni di copertura del
comune di Aosta, riporto, fornendole poi direttamente la risposta
in cartaceo da parte dell'Assessore competente, che ha risposto
all'interrogazione presentata nell'adunanza del Consiglio comunale
di Aosta del 20 e 30 giugno, che comprende inoltre l'elenco delle
aree interessate e lo stato di avanzamento dei lavori compresi nel
piano nazionale banda ultralarga. Volendo, visto che è una mezza
paginetta, come vuole lei, gliela leggo. "Al fine di rispondere al
quesito posto, mi sono rivolto ai due principali protagonisti
dell'implementazione di una rete di fibra ottica nella nostra
città. La prima a rispondere è stata Open Fiber, operatore
nazionale, con il quale il Comune di Aosta ha stipulato il 29
aprile 2019 la convenzione volta a favorire la realizzazione di
un'infrastruttura di rete di dati ad alta velocità che si proponeva
di collegare tredicimila unità immobiliari per la durata della
convenzione. Con deliberazione di Giunta comunale n. 84 del 19
maggio 2022, la convenzione è stata prorogata di quindici mesi,
quindi fino al 28 luglio 2023, ritenuti congrui per terminare il
progetto, tenendo conto che è intervenuta l'emergenza sanitaria per
il Covid-19 e che i cantieri sono rimasti fermi per alcuni
mesi.
I dati conseguiti e le aree interessate dai lavori sono quelle
indicate nelle
slide
allegate, che testimoniano il notevole
lavoro sviluppato in quest'iniziativa che è interamente privata."
Poi le fornisco le date.
Presidente -
Per la replica il consigliere Aggravi.
Aggravi (LEGA VDA) -
Ringrazio l'Assessore e le avrei
chiesto copia scritta. Effettivamente l'interrogazione nasce più
che altro da segnalazioni che sono relative a zone legate al non
fallimento di mercato, perché giustamente al di là delle difficoltà
che ci sono a comprendere anche la logica e le tempistiche di
realizzazione della rete, e giustamente la prima parte della
risposta penso che possa far capire correttamente, al di là dei
ritardi, le problematiche che ci sono, la seconda parte,
soprattutto sul discorso della città di Aosta, era capire quali
fossero le aree o quale fosse lo stato, proprio perché giustamente
il privato che sa di essere in un'area ricompresa all'interno di
quelle non a fallimento di mercato, vuole capire cosa poter fare
per avere la connessione. Anche perché - lo ricordiamo e ce lo
diciamo sempre - parliamo di digitalizzazione, di accesso a servizi
digitali o quant'altro, però poi sappiamo che serve la banda,
ovviamente non quella musicale ma quella che consente di accedere
al
web
, perché spesso e volentieri alcuni servizi hanno la
necessità di una velocità di un certo tipo. Pensiamo a chi lavora
sul web e, a maggior ragione, anche al discorso del lavoro da casa,
non necessariamente da parte di chi lavora nel pubblico, ma anche
di chi lavora nel privato. Quindi, questo penso che possa fare luce
su quella che è l'attuale situazione.
Voglio solo segnalarle, e lo do anche come elemento in più, il
fatto che in alcuni casi il cittadino non sa a chi riferirsi,
perché si crea una sorta di scaricabarile tra Open Fiber e vari
operatori, l'ente pubblico, l'istituzione comunale. Questo è un
problema notevole, perché ovviamente il cittadino ha forse più
facilità a interloquire con gli operatori finali che conosce e che
hanno ovviamente dei portali un po'
for dummies
, nel senso
che permettono di capire subito se ci si può collegare o no,
rispetto spesso all'ente pubblico che rimane un po' più simile a
quella che è la burocrazia; al di là del sito del MISE, che dà una
mappatura sui posizionamenti della rete, ovviamente non è di facile
accesso. A maggior ragione, mi perdoni la battuta, se non ho
l'accesso alla rete, non posso andare sul portale del MISE.
