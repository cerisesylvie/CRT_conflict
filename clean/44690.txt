Classificazione
FORESTE E TERRITORI MONTANI
Corpo forestale valdostano e relative strutture
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1633 del 22 giugno 2022 - Resoconto
OGGETTO N. 1633/XVI - Interrogazione a risposta immediata:
"Stato dell'arte degli schemi di norme di attuazione per
l'equiparazione previdenziale ed economica del Corpo valdostano dei
Vigili del Fuoco e del Corpo forestale valdostano ai corrispondenti
corpi nazionali".
Bertin (Presidente) -
Punto n. 6.02. Per l'illustrazione,
il consigliere Baccega.
Baccega (FI) -
Riprendiamo un argomento più volte
affrontato e faticosamente ancora in attesa di risposte. A seguito
dell'ultima riunione della Commissione paritetica, per l'attuazione
dello Statuto speciale della Valle d'Aosta, e nell'ambito
dell'incontro che i capigruppo hanno avuto con i sindacati di
categoria il 22 ultimo scorso, la Regione aveva preso l'impegno di
effettuare gli approfondimenti richiesti dalla Commissione
paritetica e di apportare le modifiche alla bozza della norma di
attuazione - che evidentemente non andava bene -relativa appunto
all'equiparazione previdenziale ed economica del Corpo valdostano
dei Vigili del Fuoco a quello nazionale.
Inoltre la Regione, sempre in quella riunione, aveva assunto
l'impegno di licenziare la bozza di norma di attuazione - anche qui
utile all'equiparazione previdenziale ed economica dei forestali
valdostani - ai colleghi del resto del Paese.
Siamo ormai alla fine del mese di giugno, nessuna nota di
aggiornamento su questo dossier è finora pervenuta dalla
maggioranza, nemmeno ai capigruppo, per quanto mi è stato
comunicato dal collega Marquis, e nessun aggiornamento finora è
pervenuto.
Noi chiediamo al Presidente della Giunta e all'Assessore
competente qual è lo stato dell'arte degli approfondimenti
richiesti e delle conseguenti modifiche da apportare alla bozza di
norma di attuazione relativamente all'equiparazione previdenziale
ed economica del Corpo valdostano dei Vigili del Fuoco, a quello
nazionale ovviamente, e all'altra bozza di attuazione, legata
all'equiparazione previdenziale ed economica dei forestali
valdostani ai colleghi nazionali.
Presidente -
Per la risposta, il Presidente della
Regione.
Lavevaz (UV) -
Credo che questo tema - al netto delle
strumentalizzazioni che vengono fatte all'esterno di quest'aula,
accuse di immobilismo e di perdita di tempo - è un dossier che va
avanti nella maniera che avevamo concordato con la Commissione
paritetica il giorno del suo insediamento, avevamo posto delle
"milestone" - questo termine adesso va di moda con il PNRR -
obiettivi che stiamo mantenendo, e nello specifico, per quanto
riguarda i Vigili del Fuoco, era stata analizzata una prima bozza
di norme di attuazione, come giustamente lei ha detto erano state
poste delle questioni di merito. Il Presidente della Commissione
paritetica ha scritto alla Presidenza, abbiamo lavorato in queste
settimane: legislativo, parte politica insieme alla parte regionale
della Commissione paritetica abbiamo fatto due-tre incontri,
abbiamo trovato una soluzione che io credo possa essere definitiva
per una norma vista in una maniera diversa rispetto alla prima
presentazione che avevamo fatto - ma sono questioni molto tecniche
- e questa bozza di norma è stata inviata nei giorni scorsi alla
Commissione paritetica, credo per essere licenziata nella prossima
seduta.
Questo confronto sulla parte dei Vigili del Fuoco - ripeto, su
questioni molto tecniche legate alle casse di competenze, eccetera
- è stato utile perché ha permesso di fare delle riflessioni anche
rispetto al Corpo forestale.
Del Corpo forestale lei cita i colleghi nazionali, in realtà i
colleghi nazionali non ci sono più perché, come lei sa, sono stati
inglobati all'interno dell'Arma dei Carabinieri. Questo non lo dico
per puntiglio, è che è una delle questioni oggetto della
discussione, nel senso che la parifica, ovviamente dei Vigili del
Fuoco, è semplice da fare perché ci sono i colleghi nazionali, sui
forestali invece non è così semplice, perché i colleghi nazionali
non esistono più, tant'è che la parifica ai Forestali Carabinieri
non è quello che si vuole raggiungere come obiettivo.
Si è comunque elaborata una prima bozza di norme di attuazione
anche per quanto riguarda il Corpo forestale, che è stata trasmessa
ai componenti di parte regionale per una prima analisi, che potrà
essere fatta anche all'interno della Commissione paritetica.
Quindi i membri di parte regionale, alla prossima riunione di
Commissione paritetica, porteranno la proposta che è stata con loro
in parte condivisa.
Io credo che nelle prossime sedute verrà licenziata la norma di
attuazione dei Vigili del Fuoco e in quelle successive, se - come
immagino - la linea che è stata condivisa è la stessa, si potrà
licenziare anche la norma sui forestali.
Presidente -
Per la replica, il consigliere Baccega.
Baccega (FI) -
Nessuna volontà di strumentalizzare, era
solo una richiesta di chiarezza, anche perché - come ha detto lei e
come ho anticipato nella presentazione - questo dossier ha avuto un
iter piuttosto lungo negli anni.
È una richiesta di chiarezza dove ci ha illustrato una possibile
soluzione a breve e quindi sicuramente torneremo su
quest'argomento.
