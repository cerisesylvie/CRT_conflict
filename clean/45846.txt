Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2458 del 11 maggio 2023 - Resoconto
OGGETTO N. 2458/XVI - Interpellanza: "Motivazione della
mancata proroga della sperimentazione della gratuità, fino all'età
di 25 anni, dell'accesso ai siti archeologici e culturali
valdostani".
Bertin (Presidente) -
Punto n. 39. Per l'illustrazione,
la parola alla consigliera Foudraz.
Foudraz (LEGA VDA) -
L'iniziativa presentata verte sulla
questione dell'abbassamento dell'età di 18 anni compiuti per
l'accesso gratuito ai siti archeologici e culturali valdostani,
anziché i 25 anni che erano stati deliberati in via preventiva nel
2021. Infatti, la deliberazione della Giunta regionale n. 583 del
24 maggio 2021 istituiva la gratuità in via sperimentale dal 1°
gennaio di quell'anno al 31 dicembre dello stesso anno e l'accesso
alle visite ai castelli e ai siti archeologici valdostani aperti al
pubblico per la fascia di età 0-25 anni compiuti.
La successiva deliberazione della Giunta n. 1078 del 30 agosto
2021 disponeva, conseguentemente al provvedimento adottato nel mese
di maggio, la realizzazione di una campagna di comunicazione e
promozione inerente l'iniziativa "Under 25" in maniera tale da
diffondere l'interesse nei confronti dei beni culturali da parte
dei giovani impegnando una somma pari a 25 mila euro per la
realizzazione di questa campagna di promozione di questa
validissima, e sottolineo "validissima", azione messa in campo
dall'Amministrazione regionale. Seguirono poi altre due
deliberazioni adottate dalla Giunta regionale: la n. 1701 del 20
dicembre 2021 e la n. 1584 del 12 dicembre 2022, che
rispettivamente prorogavano la gratuità dell'accesso ai siti
archeologici e culturali valdostani sempre per la fascia di età
0-25 anni compiuti, quindi dal 1° gennaio 2022 al 31 dicembre 2022
e dal 1° gennaio 2023 al 31 maggio 2023. Si arriva poi infine ai
nostri giorni con l'approvazione della deliberazione n. 397
adottata sempre dalla Giunta regionale nella seduta del 26 aprile
scorso, che, ahimè - e sottolineo "ahimè" -, dispone l'abbassamento
dell'età per l'accesso gratuito ai siti archeologici e culturali
valdostani ai 18 anni compiuti e quindi non prevedendo più la
gratuità per la fascia di età 0-25.
Considerata l'importanza che comunque rivestono i siti
archeologici e culturali della nostra Regione, vorrei sottolineare
anche gli importanti investimenti che sono stati e che vengono
messi in campo per rendere fruibili questi luoghi di storia e di
cultura, ma non solo questo, si è sempre puntato molto
sull'esigenza di sensibilizzare le nuove generazioni alla
conoscenza del nostro patrimonio culturale regionale, che è un
patrimonio veramente di cui dobbiamo andare tutti molto fieri,
perché abbiamo delle ricchezze che veramente fanno invidia a tante
altre Regioni. Vero è che quest'offerta culturale è stata concepita
come sperimentale, lo riconosco, per un tempo che doveva essere
necessario all'analisi dei dati, all'analisi della verifica dei
flussi e all'analisi delle valutazioni che ci sarebbero state in
termini di eventuali ricadute sul territorio.
Per quanto ho appena illustrato, quindi interpello l'Assessore
competente per conoscere quale sia la motivazione che ha indotto il
Governo regionale a non proseguire il percorso sperimentale messo
in atto nel 2021 e relativo alla gratuità sino ai 25 anni di età
compiuti dell'accesso ai siti archeologici e culturali presenti sul
territorio regionale.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Quello sulla gratuità dei musei
non è un dibattito nuovo e non è una novità purtroppo nemmeno il
fatto che quello della cultura sia un settore che ha bisogno di
interventi urgenti e strutturali, soprattutto dopo gli anni della
pandemia e delle restrizioni che hanno eroso ulteriormente le già
risicate risorse del comparto culturale.
Nei Paesi europei sono in vigore diverse soluzioni, in Gran
Bretagna, ad esempio, per visitare musei come il British Museum o
il National Gallery o il Tate Modern, non è necessario pagare il
biglietto, per esempio, le collezioni permanenti sono quasi sempre
gratuite, mentre si paga l'ingresso spesso assai oneroso per le
mostre temporanee. In Francia si paga invece il biglietto
all'incirca con le stesse forme di riduzione a gratuità in vigore
qui da noi ma ci sono giorni dedicati in cui l'accesso è libero:
per esempio, le prime domeniche del mese. Parigi, per esempio, è
un'altra realtà dove invece continua la politica della gratuità
fino a 25 anni. Madrid invece ha optato per delle fasce orarie di
accesso libero per i musei come il Prado e Reina Sofia, di solito
nelle due ore che precedono la chiusura, quindi, come vediamo, le
politiche tariffarie e di attrattività sono molto variegate. In
Italia solo nei musei statali entrano gratis i ragazzi fino a 18
anni, mentre per la fascia compresa tra i 18 e i 25 anni è prevista
una tariffa agevolata, oggi mi sembra 2 euro per i soli musei
statali e neanche tutti. Inoltre esiste un elenco di soggetti che
beneficiano dell'ingresso gratuito e che comprende giornalisti,
insegnanti in servizio, dipendenti del Ministero, eccetera, così
che mediamente un gran numero di fruitori entra senza pagare, con
punte ancora più alte nei luoghi più visitati da scolaresche e
comitive.
Aggiungo solo a titolo di informazione che le nostre tariffe
intere e ridotte in vigore nei musei da noi gestiti e anche nei
castelli monumenti di proprietà regionale sono generalmente più
accessibili rispetto alla media di quelle statali e provinciali.
Solo per dire, i biglietti interi delle attuali mostre di Mirò e di
Robert Capa, che sono delle mostre considerate di importanza
nazionale con anche una bella rilevanza internazionale, costano 6
euro, e nei castelli un adulto pagante senza alcun tipo di
riduzione non spende più di 8-9 euro.
La nostra politica tariffaria, che comunque abbiamo in questa
legislatura adeguato al rialzo, anche in considerazione degli
aumentati costi energetici e gestionali, continua comunque a essere
estremamente vantaggiosa sia nei confronti dei residenti, sia dei
turisti e soprattutto dei giovani, a prescindere che siano studenti
o lavoratori, sempre nell'idea che la cultura debba essere
accessibile al più alto numero di fruitori.
La Regione autonoma Valle d'Aosta, con deliberazione di Giunta
regionale, la 583 del 24 maggio 2021, che lei ha citato, aveva
istituito la "Valle d'Aosta culturpass under 25" proprio con la
volontà di agevolare i giovani e di avvicinarli al patrimonio
culturale, questo in un periodo di grande incertezza e difficoltà.
Infatti lo stato di emergenza sanitaria per la pandemia Covid-19,
dichiarato nel gennaio 2020, era ancora in corso con le varie
disposizioni in materia di contenimento del contagio, tra cui
l'obbligo di isolamento sociale avevano portato a una generalizzata
chiusura dei luoghi della cultura cui corrispose tuttavia una
rapida e innovativa apertura virtuale. Di questo io devo veramente
ringraziare gli uffici e tutti i tecnici perché la Valle d'Aosta fu
tra quelle prese, ad esempio, tra l'altro, di resilienza e di
reazione rispetto all'aspetto della cultura, a questo ambito che
purtroppo ha patito tantissimo in quel periodo. In tal modo i
musei, i siti e i castelli si attrezzarono per raggiungere il
pubblico direttamente a casa. Con la cessazione delle misure di
sicurezza si osservò un forte interesse a riappropriarsi di quanto
era stato lungamente vietato, delle iniziative dunque volte a
sfruttare questa virtuosa tendenza, facilitando l'accesso ai luoghi
culturali a valle di un periodo economicamente problematico, le cui
conseguenze psico-emotive ricaddero principalmente sui giovani,
privati del contatto sociale, della scuola e del tempo libero, e si
decise di attivare la gratuità fino a 25 anni in via sperimentale.
Si tratta di una sperimentazione che è proseguita parallelamente
agli effetti della crisi pandemica, oggi, in considerazione sia dei
dati relativi all'effettiva presenza di questa specifica fascia di
pubblico, sia delle necessità anche di manutenzione, rinnovamento e
adeguamento richiesti ai luoghi della cultura affinché siano
sostenibili energeticamente e accessibili a tutti, si è ritenuto
opportuno riservare la totale gratuità al solo pubblico
dell'infanzia e ai ragazzi fino all'età delle scuole secondarie di
secondo grado, quindi fino ai 18 anni, applicando una tariffa
agevolata e in linea con gli standard internazionali per i giovani
tra i 18 e i 25 anni compiuti.
Era naturalmente doveroso, anche per continuare e per decidere
quale fosse la più opportuna politica tariffaria, un confronto con
le associazioni e le strutture che si occupano di cultura a livello
regionale e, nello specifico, per quanto riguarda questi ultimi, il
Forte di Bard e la Struttura biodiversità sostenibilità delle aree
naturali protette che gestisce il Museo di scienze naturali Efisio
Noussan.
Alla luce quindi dei dati raccolti nel periodo di
sperimentazione, quindi nel 2021-2023, si è sottolineata e si è
verificata l'efficacia della gratuità in particolare per la fascia
0-18, che in passato peraltro pagava un biglietto a tariffa
ridotta, se non ricordo male, intorno ai 2-3 euro, adesso non mi
ricordo, legata proprio ai gruppi scolastici e ai nuclei familiari.
Da qui quindi la scelta di mantenere la gratuità per questa fascia
d'età e per le scolaresche.
A chiusura della sperimentazione della gratuità nella fascia
0-25 di cui ammetto sono stato uno strenuo sostenitore fino
all'ultimo e sono contento che anche lei ha la stessa sensibilità,
possiamo dire però, analizzando i dati relativi a un periodo
piuttosto significativo, quindi proprio due anni quasi tondi, che
per la fascia 19-25 abbiamo avuto riscontri non particolarmente
pregnanti; purtroppo solo il 7 percento dei biglietti gratuiti
legati a Valle d'Aosta Culture Card Pass è attribuibile ai ragazzi
dai 19 ai 25 anni. Da qui la scelta, condivisa con le strutture
interessate e con la Giunta, di introdurre per questa fascia un
biglietto di 3 euro, un prezzo economico e popolare diverso dalla
riduzione canonica applicata nei siti del patrimonio valdostano.
Per esempio, il biglietto di Aosta archeologica, che comprende
l'ingresso al Teatro romano, al Criptoportico, alla Chiesa
paleocristiana di San Lorenzo e il MAR, per un ragazzo dai 19 ai 25
anni costa il biglietto cumulativo 3 euro, anziché i 10 euro del
prezzo intero o gli 8 euro del ridotto. Un prezzo simbolico, che
vuole anche dare un segnale alle nuove generazioni che erediteranno
il nostro patrimonio culturale, un patrimonio che è doveroso
preservare, conoscere, amare e da ritenere proprio. Rimane però
fermo l'impegno di incentivare i giovani a visitare i luoghi della
cultura presenti nel territorio regionale, organizzando attività e
iniziative nuove o rinnovate e riproposte a loro dedicate.
L'obiettivo è proprio di continuare a progettare, implementare
forme di esperienze rispondenti ai loro interessi e alle loro
esigenze, contestuali a una commisurata agevolazione economica.
Concludo con una riflessione che mi è sollecitata dalla formula
adottata in alcuni musei italiani dell'accesso gratuito nelle prime
domeniche del mese, non voglio su questo tema escludere alcuna
forma di attrattività turistica e culturale, pertanto non escludo a
priori che nel tempo possano essere sperimentate anche altre
formule, ad esempio, questa delle domeniche. Al momento però non è
possibile, non è all'ordine del giorno l'ipotesi delle prime
domeniche del mese con ingresso gratuito, anche perché poi
immaginatevi, per dire, castelli come il castello di Fénis nella
prima domenica di agosto totalizza veramente dei numeri
incredibili. Al momento più produttive, mirate e pensate sono
invece iniziative, quali, per esempio, "Plaisirs de culture", che
da più di dieci anni anima le ultime settimane di settembre con
gratuità e iniziative correlate, proprio quando i flussi turistici
estivi vanno scemando, in un'ottica di destagionalizzazione di
turismo...
Presidente -
Consigliera Foudraz a lei la parola.
Foudraz (LEGA VDA) -
Ringrazio l'Assessore per la
risposta fornita a quest'iniziativa, non posso però ritenermi
soddisfatta di quanto ho sentito, perché è sì, vero, che questa
offerta culturale è stata concepita come sperimentale nel 2021, nel
2022 e nel 2023 sino alla data del 31 maggio prossimo venturo, per
consentire, come si è potuto leggere nei vari provvedimenti
adottati dalla Giunta regionale, un tempo congruo, necessario
all'analisi dei dati, della verifica dei flussi e la valutazione di
eventuali ricadute sul territorio, come avevo già detto durante
l'illustrazione.
Io però vorrei sottolineare il fatto che sia nel 2021 che in
parte anche nell'anno 2022 la nostra Regione, come il resto della
nostra Nazione, doveva rispettare e attenersi a regole dettate dal
particolare momento storico riguardanti lo stato di emergenza
sanitaria per la pandemia da Covid-19. Regole che, per cercare di
contenere eventuali contagi, imponevano comunque delle limitazioni
in termini di numero di accesso, agli ingressi ai Castelli e ai
vari siti culturali. Regole che, ricordo, entrarono in vigore nel
gennaio del 2020 per poi terminare solo il 31 marzo del 2022 con la
dichiarazione della fine dello stato di emergenza sanitaria, da
pandemia.
Nella delibera adottata a dicembre 2022, la n. 1584, si
menzionava il fatto che la sperimentazione avrebbe cessato i suoi
effetti appunto al 31 maggio di quest'anno, poiché quella data
segnava la sperimentazione riferita a un anno intero di ingressi
rivolti ai giovani, data che, a differenza degli anni precedenti,
non è stata condizionata da regole particolarmente restrittive e
anche la conseguente analisi dei dati ricavati e delle ricadute
sarebbe stata sicuramente più realistica rispetto alle due
annualità precedenti. Io ritengo, però magari posso anche
sbagliarmi, che solo un anno di sperimentazione non sia sufficiente
a valutare la bontà o meno di un'iniziativa, che era quella che
volevi avvicinare i giovani entro i 25 anni all'affascinante mondo
che ruota attorno ai castelli e ai vari siti culturali. Come può un
anno solo di raccolta dati definirsi una sperimentazione
attendibile?
Poi vorrei sottolineare anche come sia noto che nel vecchio
continente l'età media dei giovani che lasciano il cosiddetto "Nido
familiare" si attesta intorno ai 26 anni e mezzo, un numero in
leggero aumento negli ultimi anni. Prima del Covid infatti il tasso
medio era di 26,2 anni in Europa e l'Italia rispecchia questi dati
che ho appena citato. E proprio perché sono tanti ragazzi che
studiano almeno fino a quell'età, anche la previsione del prezzo
ridotto per gli ingressi ai siti culturali a 3 euro, secondo me,
potrebbe essere comunque un ostacolo per loro e per la loro voglia
di ampliare il loro bagaglio culturale.
Poi lei nell'esposizione mi ha parlato che il costo dei nostri
biglietti è più accessibile rispetto alla realtà nazionale, ma poco
prima di dirmi questo mi aveva appena affermato che a livello
nazionale il costo dei biglietti per la fascia di età compresa tra
i 18 e i 25 anni corrisponde a 2 euro a ingresso. Da noi lo avete
stabilito in 3 euro a ingresso, quindi mi scusi ma io non concordo
con quanto lei ha detto, cioè che i nostri biglietti sono più
accessibili. Per me 3 euro sono più di 2 euro. Poi preciso che non
sono mai stata molto forte in matematica, mi piacevano più le
materie letterarie però... non lo so.
Viste le considerazioni che ho appena espresso, secondo me,
sarebbe stato un bel gesto quello di proseguire la sperimentazione
anche nei confronti fino ai 25 anni di età, proprio per dare quel
corretto segnale di sensibilità nei confronti dei giovani e anche
nel rispetto della
ratio
che aveva portato il Governo
regionale a fare dei ragionamenti, che sono poi scaturiti con i
vari provvedimenti della Giunta regionale, con tutte le
approvazioni delle delibere e che poi alla fine, alla luce
dell'ultimo atto approvato, tutti questi ragionamenti sono stati
completamente disattesi, quindi sinceramente, con rammarico, non
sono soddisfatta.
