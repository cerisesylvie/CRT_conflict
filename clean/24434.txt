Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 3357 del 5 marzo 2008 - Resoconto
OGGETTO N. 3357/XII - Interpellanza: "Eventuale costituzione
dell'Agenzia regionale per gli interventi sul territorio e
predisposizione di cantieri forestali".
Interpellanza
Ricordato che nell'integrazione del programma di legislatura
regionale del 4 luglio 2005, all'insediamento della prima Giunta
Caveri, nella parte relativa all'Assessorato Agricoltura e Risorse
naturali era prevista una Agenzia del Territorio: "il Governo del
territorio si propone come la maggiore sfida del futuro, tanto nel
campo delle infrastrutture urbanistiche, dei servizi e
dell'agricoltura, come delle risorse naturali. La costituzione
dell'Agenzia regionale per gli Interventi sul Territorio (ARIT)
dovrà operare con efficacia, coniugando l'esperienza decennale dei
cantieri forestali con l'efficienza e la dinamica dell'ente
privato. Un'apposita legge che definisca obiettivi, strutture e
finanziamenti dell'Agenzia è considerata di importanza prioritaria.
Particolare attenzione è accordata al passaggio del personale
attualmente in carico alla Regione al nuovo Ente, così come alle
fasi dall'impianto al consolidamento operativo",
Preso atto della DGR 421 del 20 febbraio 2008 "Approvazione
del passaggio del contratto di lavoro da tempo determinato a tempo
indeterminato, a decorrere del 2 maggio 2008, di 34 addetti
idraulico-forestali";
Evidenziato come la stagnazione economica vissuta dalla
nostra Regione comporta un diffuso disagio occupazionale e che i
cantieri forestali tradizionalmente rappresentano, per il loro buon
funzionamento e la corretta organizzazione, un presidio sociale per
questa area di disagio lavorativo, oltre che una preziosa risorsa
per la manutenzione del territorio;
i sottoscritti Consiglieri regionali
Interpellano
la Giunta regionale per conoscere se intenda:
1) dare attuazione al programma di maggioranza in merito alla
costituzione dell'Agenzia regionale per gli Interventi sul
Territorio;
2) provvedere ad ulteriori stabilizzazioni del personale
stagionale in forza alla Regione, a compenso dei pensionamenti
avvenuti dal 2003 ad oggi e mai sostituiti;
3) prevedere per la campagna 2008 l'impegno nella
predisposizione del maggior numero di squadre e di cantieri
forestali, nell'ottica di dare non solo risposta alle richieste
degli enti locali, ma anche alla domanda di occupazione da parte di
lavoratrici e lavoratori in difficoltà.
F.to: Sandri - Fontana Carmela
Président
- La parole au Conseiller Sandri.
Sandri (PD)
- Ritorniamo per un'altra volta sul problema
dei cantieri forestali, diciamo che lo spunto è stata la
deliberazione n. 421/2008 con cui sono stati trasformati da tempo
determinato a tempo indeterminato 34 addetti ai cantieri
idraulico-forestali.
Noi vogliamo partire ricordando che nei programmi di questa
maggioranza, ma anche delle precedenti di questa legislatura, c'era
la costituzione dell'Agenzia regionale per gli interventi sul
territorio, cioè praticamente un'agenzia regionale com'è quella per
l'edilizia residenziale, ente strumentale non economico della
Regione, in cui dare un assestamento definitivo a tutta quella
grande macchina organizzativa che sono i cantieri forestali, che
attualmente dipendono dall'Assessorato, ed è una posizione che
rende complicate tutta una serie di procedure e che non consente un
salto di qualità dal punto di vista della gestione del territorio.
È un'agenzia forse lo strumento migliore per consentire di fare una
programmazione e una pianificazione di più alto respiro, tenuto
conto che la difesa del territorio è una delle grandi sfide che
avremo davanti, perché con l'abbandono progressivo dell'agricoltura
- e ancora negli scorsi Consigli l'Assessore lo aveva dimostrato
che si sta riducendo la superficie a pascolo, si stanno riducendo i
bovini, i caprini, la produzione di latte e di mele... - e con la
riduzione delle imprese agricole c'è anche una riduzione della
difesa del territorio; quindi questa agenzia diventa fondamentale,
questi cantieri forestali diventeranno l'unico strumento che
abbiamo per una corretta manutenzione del territorio.
In questa prospettiva volevamo capire come mai non si era
giunti, malgrado la fine della legislatura, alla costituzione
dell'agenzia, quali erano le problematiche che erano emerse e quali
le intenzioni della Giunta per le proprie aspettative per il
futuro, tenuto conto che questa agenzia poi ha un altro
fondamentale ruolo: quello di dare una risposta all'occupazione.
Noi abbiamo un'occupazione sul territorio un po' ondivaga, ci sono
persone con difficoltà occupazionali perché magari non sono più
giovanissime o hanno situazioni personali difficili... che nel
tessuto industriale o turistico non riescono a trovare uno sbocco,
e spesso solo i cantieri forestali consentono questo tipo di
occupazione.
Vorremmo allora capire in quali termini si voleva non solo
consolidare l'Agenzia del territorio, ma anche dare una
prospettiva. In questo senso abbiamo apprezzato, dopo un primo
momento di disorientamento, la deliberazione n. 421, perché dare a
tempo indeterminato occupazione a dei lavoratori significa dare
delle garanzie organizzative alla struttura, ma anche delle
garanzie di vita. Ci chiedevamo se, visto che in questi 5 anni
l'agenzia non era stata fatta, quindi si è dovuto stabilizzare
almeno quei 34 lavoratori, se non era possibile pensare, in attesa
che venga fatta l'agenzia, visto che non sarà a brevissimo, di
prevedere la stabilizzazione di altri lavoratori, in modo tale che
il precariato contro cui tutti combattiamo possa trovare una
soluzione positiva per tutti. Concludo la mia richiesta di
spiegazioni nell'ottica di dare una rassicurazione, nel senso che
non mi è sembrato di percepire dietro questa deliberazione una
particolare volontà pre-elettorale, però avere qualche
delucidazione su come è stata costruita ci potrebbe
rassicurare.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Gli oggetti dell'interpellanza,
illustrati dal collega Sandri, in particolare i punti affrontati,
permettono di dare alcune informazioni in più, visto che di questi
argomenti abbiamo già parlato, ma credo sia utile aggiungere alcune
considerazioni.
Innanzitutto, in merito al 1° punto:
"dare attuazione al
programma di maggioranza in merito alla costituzione dell'Agenzia
Regionale per gli Interventi sul Territorio"
, in effetti si può
dire che la costituzione di un'azienda forestale nella quale far
confluire tutta l'attività cantieristica attualmente esplicata dal
Dipartimento risorse naturali, era certamente un obiettivo, anche
se molto ambizioso, della legislatura ed era inserito nel programma
di maggioranza, quindi è giusto quello che è stato ricordato nelle
premesse.
La mancata concretizzazione non è dovuta all'abbandono di questo
progetto, ma a situazioni contingenti e strategiche all'interno
dell'Assessorato dell'agricoltura, in particolare durante la
legislatura si è data la precedenza alla costituzione dell'ARIA,
Azienda regionale per gli interventi in agricoltura, essendo la
medesima fondamentale per accelerare determinati processi economici
a sostegno delle aziende agricole, erogazione anticipi del verde
agricolo e aiuti relativi alle integrazioni comunitarie. Tale
operazione si è concretizzata con la legge regionale n. 7/2007...
perché cito questo? Perché va a prendere in considerazione una
serie di figure che hanno le caratteristiche che ricordava il
collega Sandri nella premessa. Essa costituisce un valido esempio
per affrontare con serenità la costituzione della futura azienda
forestale, che ha un raggio di azione molto più ampio, però tutta
una serie di passaggi che hanno portato alla costituzione dell'area
rimangono come base di ragionamento, perché qui si è fatto un
lavoro molto importante di verifica delle esigenze, delle normative
di riferimento e delle applicazioni sulla base dei contratti in
essere. Ricordo che ultimamente è stato approvato sia il contratto
per il settore forestale e gli addetti al settore forestale, sia il
contratto nazionale che l'integrativo regionale. Questo,
naturalmente, nella massima collaborazione con le organizzazioni
sindacali che coinvolgiamo in tutti i passaggi, e questo credo che
sia anche stato riconosciuto dal collega Sandri, che ringrazio,
cioè che c'è stato un passaggio serio anche in questa fase ultima
di predisposizione della deliberazione, di regolarizzazione di un
certo numero di situazioni, a prescindere dalle appartenenze e a
prescindere dalle altre eventuali considerazioni che in questo
periodo possono venire anche strumentalizzate. Questo mi fa piacere
che non sia stato fatto.
Il 2° quesito relativo a:
"provvedere ad ulteriori
stabilizzazioni del personale stagionale in forza alla regione a
compenso dei pensionamenti avvenuti dal 2003 ad oggi e mai
sostituiti"
, la Giunta regionale, con il provvedimento, ha
approvato la proposta dell'Assessorato di trasformare il rapporto
di lavoro di alcuni impiegati e operai forestali da tempo
determinato a tempo indeterminato. Come già ricordato in
precedenza, il provvedimento ha inteso recuperare quelle posizioni
che nell'arco degli ultimi 5 anni si erano rese vacanti a seguito
dei pensionamenti nel frattempo avvenuti, e permettono di
completare i programmi di lavoro approvati. Non sono al momento
previste ulteriori stabilizzazioni del personale inserito nei
lavori in economia diretta, ma si ritiene tuttavia di riconsiderare
annualmente l'opportunità di recuperare eventuali posizioni di
personale dimissionario, compatibilmente con la disponibilità di
bilancio e di piani di lavoro approvati: questo nella situazione di
mantenere la stessa operatività. Nell'eventualità che il Consiglio
per il futuro decida di ampliare il raggio di azione di questo tipo
di interventi sul territorio con tutte le motivazioni già ricordate
di andare a garantire una manutenzione del territorio, di garantire
una prevenzione legata all'abbandono e alla diminuzione delle
superficie agricole coltivate, ricordo che queste sono quelle più
difficili del nostro territorio e quelle a maggior rischio,
chiaramente questo va valutato per il futuro. Naturalmente avere
maggiore operatività significa avere maggiore potenziamento delle
strutture e tutto questo avrebbe, come conseguenza, una ricaduta
dal punto di vista occupazionale di maggior peso. Ricordo ancora
che nello strutturare le sostituzioni, si tiene conto non solo di
un discorso meramente di produttività, ma anche di esigenze di
carattere sociale, con un giusto equilibrio, perché non va
dimenticato che gli obiettivi che si vogliono raggiungere sono
importanti; di conseguenza l'equilibrio va garantito. È per questo
che il programma che è stato effettuato lo scorso anno di sostegno
a una situazione di crisi industriale particolare riguardante la
"Tecdis" è stato fatto seguendo questi criteri: perché si voleva
comunque ottenere anche un obiettivo non solo di garantire
l'occupazione, ma anche di garantire dei risultati.
Sul punto 3, in merito all'aumento di personale, numero di
cantieri forestali con relativi addetti al fine di accogliere la
forte domanda di occupazione di questo periodo, voglio confermare
che, sulla base delle disponibilità di bilancio, sarà possibile
garantire anche quest'anno, attraverso il cosiddetto "turnover", la
sostituzione del personale che abbandonerà il settore attraverso la
chiamata di coloro che presentano la domanda, e da parte di una
verifica anche di localizzazione nelle diverse zone, perché il
tutto viene valutato tenendo conto delle esigenze di garantire un
equilibrio anche nelle diverse zone del territorio; in secondo
luogo verrà riproposto, in collaborazione con l'Agenzia del lavoro,
un progetto occupazionale riservato a quei lavoratori in cassa
integrazione e in mobilità, al fine di impiegare una quarantina di
maestranze per un periodo di tempo di 4-5 mesi nel periodo estivo,
in lavori sul territorio quali sentieristica, ripristino zone
degradate, forestazione. Questo, facendo tesoro di quella che è
stata l'esperienza dello scorso anno, che riteniamo positiva, anche
se non ha avuto tutto quel successo dal punto di vista numerico, ma
non sempre l'analisi deve essere solo sui numeri, deve essere anche
sulla sostanza, perché c'è stata soddisfazione da parte di chi ha
partecipato a questa iniziativa e sicuramente coloro che hanno
partecipato lo scorso anno avranno riconosciuta una priorità nella
riproposizione dell'iniziativa e credo sia un minimo riconoscimento
che questi meritano.
Président
- La parole au Conseiller Sandri.
Sandri (PD)
- Ringrazio l'Assessore intanto per aver
aggiunto quelle delucidazioni sull'iter di costruzione della
deliberazione, in particolare rispetto all'aver concordato con i
sindacati tutti i vari passaggi, cosa importante che fuga qualunque
tipo di dubbio in materia.
Prendo atto con soddisfazione che, malgrado non si sia riusciti
a fare per le varie motivazioni dette in questa legislatura,
l'Agenzia per gli interventi sul territorio rimane uno degli
obiettivi della maggioranza e che all'interno di questo l'azienda
forestale dovrebbe avere una particolare rilevanza. È una questione
importante e credo che lo sarà sempre più, anche perché banalmente
i dati che sono emersi - mi sono tornati alla mente in questo
istante - ultimamente sulla stampa dimostrano come il bosco sta
avanzando in tutta Europa, il bosco è segno di abbandono di
colture, la Valle d'Aosta è tra le Regioni italiane quella in cui
il bosco sta avanzando meno (intorno al 7% negli ultimi 10 anni).
Può darsi che questo sia dovuto al fatto che in una parte del
territorio neanche il bosco ci può essere, perché siamo in quote
superiori a quelle in cui un albero possa crescere, ma credo che
sia dovuto anche al fatto che c'è ancora un radicamento
territoriale accettabile e soprattutto la presenza dei cantieri
forestali. Dall'altra parte credo sia positivo constatare questo
impegno da parte dell'Assessore, che prendiamo con soddisfazione,
ma di cui ci ricorderemo se avremo la possibilità di ricordarcelo
in quest'aula altrimenti fuori, e cioè che la stabilizzazione del
personale dovrà essere fatta annualmente. Si faccia quindi ogni
anno una verifica della situazione, anche perché per l'efficienza
delle squadre il fatto di avere dei "bûcherons" stabilizzati,
rafforza, perché i "bûcherons" rivestono una posizione
professionale di una certa rilevanza. Credo che sia anche una
qualificazione importante e a me ha fatto piacere sapere che uno di
questi, che è stato stabilizzato, ha rinunciato in questa
prospettiva a un posto che aveva vinto in Amministrazione regionale
meno qualificato. Vuol dire che c'è anche un attaccamento a questo
tipo di lavoro e questo credo sia positivo, perché abbiamo bisogno
anche dell'entusiasmo delle persone e della loro capacità. Per fare
più squadra, per rafforzare questa struttura, è chiaro che deve
avere quegli elementi che sappiano fare da fulcro della squadra,
perché nel momento in cui immetti gente nuova che non ha
professionalità, né esperienza, deve poter trovare quei 2-3
elementi che sono invece caratterizzanti; quindi questo è un altro
aspetto che riteniamo positivo.
Infine, per quanto riguarda la campagna, mi sembra che seppure
non è proprio rispetto a quello che noi avevamo come aspettativa,
l'impegno dell'Assessorato per mantenere alta la guardia sui
cantieri forestali anche per la campagna 2008 ci sia, quindi
auspichiamo che ci siano i risultati che tutti ci aspettiamo da
questa iniziativa.
