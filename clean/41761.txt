Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 772 del 4 luglio 2019 - Resoconto
OGGETTO N. 772/XV - Interpellanza: "Mancato coinvolgimento
del Dipartimento personale e organizzazione nella predisposizione
del piano di rafforzamento amministrativo (PRA)".
Rini (Presidente)
-
Punto 45 all'ordine del
giorno. Per l'illustrazione la parola al collega Vesan.
Vesan (M5S)
-
Questa è una interpellanza relativa
a una specifica deliberazione della Giunta regionale ormai
piuttosto datata, perché come tutti gli altri atti ha seguito un
lungo iter prima di poter essere affrontata. Nella fattispecie fa
riferimento alla deliberazione n. 147 dell'8 febbraio 2019 con cui
la Giunta regionale definiva il piano di rafforzamento
amministrativo. Questo piano, per intenderci, era quello relativo
alla organizzazione dell'ufficio che doveva occuparsi dell'utilizzo
dei finanziamenti europei, per il quale la nostra regione era in
particolare ritardo. Sulla scorta di questo è stata predisposta
questa deliberazione che prevedeva, fra le altre cose, assunzioni
di personale e trasferimenti di risorse umane all'interno
dell'amministrazione. "Considerato che tale competenza rientra fra
quelle specifiche per il Dipartimento personale e organizzazione
che: supporta l'organo di direzione politico-amministrativo nella
programmazione del fabbisogno del personale e nelle procedure in
materia di riorganizzazione; provvede all'organizzazione del
personale regionale curando la gestione della dotazione organica,
lo stato giuridico, l'instaurazione e la trasformazione del
rapporto di lavoro e la mobilità". Queste cose le ho lette, perché
sono state prese direttamente dal sito regionale fra le competenze
dello specifico dipartimento.
Nell'estensione di questa deliberazione noi abbiamo però
riscontrato il fatto che questa deliberazione è stata predisposta -
immaginiamo, anche lo stesso piano di rafforzamento amministrativo
- non dal dipartimento del personale, ma direttamente dalla
Segreteria generale della Regione e noi non siamo tanto riusciti a
capire - quindi è questo che chiediamo alla Giunta regionale -
quali siano le motivazioni che sono alla base della scelta di
operare in questa direzione e, se non è stato coinvolto il
Dipartimento personale e organizzazione, quali sono le motivazioni
che hanno deciso di escludere questo specifico dipartimento non
solo dalla predisposizione dell'atto, ma dalla stessa
riorganizzazione.
Presidente
-
Per la risposta la parola al
presidente Fosson.
Fosson (PNV-AC-FV)
-
Mi permetta consigliere
Vesan, ma tutta questa interpellanza nasce da un presupposto che
non è corretto. Nessuno voleva togliere il dipartimento del
personale dal PRA: è che il PRA da sempre è gestito dal Segretario
regionale.
Va precisato intanto che il piano di rafforzamento
amministrativo è uno strumento di cui tutte le amministrazioni
italiane centrali e regionali che sono titolari di programmi e
cofinanziamento europeo e statale, nel periodo di programmazione,
si sono dovute dotare, su richiesta della Commissione europea e
dello Stato, al fine di favorire maggiore efficienza ed efficacia
nell'azione dei programmi. Il processo di definizione del PRA è
disciplinato puntualmente da linee guida validate dalla Commissione
europea, che in particolare stabiliscono: che il PRA è uno
strumento trasversale che interviene su diverse componenti
dell'assetto amministrativo, di cui il personale rappresenta un
elemento rilevante ma non esclusivo; che ogni amministrazione
individua un responsabile politico e un responsabile tecnico del
piano, precisando tra l'altro che quest'ultimo è una figura apicale
dell'amministrazione, con esperienza nella gestione dei programmi e
con poteri adeguati a realizzare e coordinare le azioni previste
dal PRA, deve essere dotato di adeguati poteri per promuovere e
sostenere i cambiamenti organizzativi, e svolgere i compiti
assegnati avvalendosi di una specifica unità organizzativa con
adeguato personale interno per orientare e supportare la
realizzazione del piano.
Per quanto riguarda quindi la prima domanda, in linea con queste
linee guida europee, la Valle d'Aosta si è dotata nel 2014 del
primo piano di rafforzamento amministrativo per il biennio
2015/2016 e a luglio 2018, con deliberazione n. 908, del secondo
PRA per il biennio 2018/2019, successivamente aggiornato con
delibera n. 147 dell'8 febbraio 2019, oggetto
dell'interpellanza.
Fin dal 2014 - fin dal 2014, collega Vesan! - il Segretario
generale della Regione è stato individuato come referente tecnico
del PRA, in quanto rispondente ai requisiti richiesti dalle linee
guida. Dal momento che, ai sensi dell'articolo 9 comma 2 della
legge regionale 22 del 2010, relativa alla disciplina
dell'organizzazione dell'amministrazione regionale, si tratta del
soggetto cui spettano tra l'altro i seguenti compiti: attivare il
processo di definizione delle strategie regionali e introdurre
formule ai processi gestionali diretti a conseguire più elevati
livelli di efficienza, efficacia ed assicurare uniformità e
omogeneità all'azione amministrativa. Cioè, il Segretario generale
ha una visione globale ed è sempre stato incaricato lui a fare
questo.
"Per quale motivo non sia stato coinvolto il Dipartimento
personale e organizzazione". Relativamente a questa domanda, è
sufficiente leggere la deliberazione n. 147 del 2019 per rendersi
conto appunto di quello che dicevo. Alla lettera O delle premesse
di questa delibera infatti si legge testualmente: "precisato che
tale attività è stata condotta assicurando sin da subito il
coinvolgimento, oltre che del responsabile del PRA e delle autorità
di gestione dei programmi FSR, FSE e FASR, del capo ufficio di
rappresentanza a Bruxelles e del referente regionale degli
interventi del fondo, anche degli altri soggetti interessati", tra
i quali è proprio espressamente indicato il coordinatore del
Dipartimento personale e organizzazione. Quindi il dipartimento del
personale è presente in modo significativo all'interno di questo
processo.
In effetti, contrariamente a quanto sembra ritenere
l'interpellanza, il coinvolgimento del dipartimento personale e
organizzazione nell'aggiornamento del PRA è stato costante e
intenso - questo glielo assicuro perché in Giunta quando ne abbiamo
discusso il Segretario generale era sempre accompagnato anche dal
coordinatore di questo dipartimento - ed è avvenuto
contemporaneamente al processo generale di riorganizzazione
dell'amministrazione. Il coordinatore di tale Dipartimento
personale e organizzazione pertanto ha fatto parte, con il
Segretario generale, il coordinatore del Dipartimento politiche
strutturali e affari europei e le autorità di gestione dei
programmi del cosiddetto gruppo guida, per la stesura del piano e
ha diretto nel periodo ottobre 2018 - febbraio 2019 le seguenti
attività: organizzazione dei singoli incontri per programma, con la
partecipazione delle varie strutture delle amministrazioni
interessate per l'identificazione delle criticità emergenti. Ha poi
coordinato l'esame delle criticità rilevate e delle proposte di
intervento formulate, ai fini dell'identificazione delle proposte
accoglibili e ha coordinato l'introduzione delle proposte di
modifica del piano. Infine, si precisa che le fasi di
finalizzazione del lavoro hanno visto il coinvolgimento anche della
struttura Gestione del personale e concorsi del Dipartimento
personale e organizzazione, proprio in ragione delle competenze da
questa esercitate in relazione alle previsioni del piano.
Spero di avere chiarito quello che lei chiedeva. È una procedura
prevista dal 2014, in cui la sintesi e le fila vengono gestite dal
Segretario generale, non dimenticando assolutamente, come le ho
detto, il dipartimento del personale.
Presidente
-
Per la replica la parola al collega
Vesan.
Vesan (M5S)
-
Ringrazio il Presidente per le
precisazioni e per quanto è stato approfondito il suo esame.
Dall'esame della deliberazione n. 147 la posizione dell'ufficio
personale pareva assolutamente marginale, in una situazione in cui
c'erano comunque assunzioni e spostamenti di personale. Siamo
contenti che l'Amministrazione abbia valutato e operato in assoluta
sinergia e confidiamo che anche le procedure per la selezione del
personale destinato alla assunzione siano state fatte rispettando i
criteri previsti per tutte le assunzioni regionali.
