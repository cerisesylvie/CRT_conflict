Classificazione
AMBIENTE
Parchi, riserve naturali, aree protette e attrezzate


Resoconto integrale del dibattito dell'aula
Oggetto del Consiglio n. 2676 del 12 giugno 2002 - Resoconto
OGGETTO N. 2676/XI Disegno di legge: "Interventi per la
valorizzazione della riserva naturale denominata Mont Mars, e del
territorio circostante, in Comune di Fontainemore".
Articolo 1 (Finalità)
1. La Regione promuove, d'intesa con il Comune di
Fontainemore, la valorizzazione naturalistica e la riqualificazione
funzionale ed economica del territorio compreso all'interno della
riserva naturale denominata Mont Mars, istituita ai sensi della
legge regionale 30 luglio 1991, n. 30 (Norme per l'istituzione di
aree naturali protette), nonché delle aree ad essa circostanti,
caratterizzate da significativi elementi paesaggistici e
socio-culturali e funzionalmente connesse con la riserva
stessa.
Articolo 2 (Tipologia degli interventi)
1. Per il perseguimento degli obiettivi di cui all'articolo
1, la Regione ed il Comune di Fontainemore promuovono la
realizzazione di interventi finalizzati a:
a) attività di ricerca scientifica e di promozione connesse
alle caratteristiche dell'area;
b) realizzazione di strutture e infrastrutture destinate alla
fruizione turistica e naturalistica;
c) riqualificazione architettonica e funzionale degli edifici
ubicati all'interno della riserva naturale e nel territorio
circostante, in comune di Fontainemore;
d) acquisto delle aree a ciò necessarie.
Articolo 3 (Accordo di programma)
1. Per la definizione e la realizzazione degli interventi di
cui all'articolo 2, la Regione ed il Comune di Fontainemore
promuovono, ai sensi dell'articolo 105 della legge regionale 7
dicembre 1998, n. 54 (Sistema delle autonomie in Valle d'Aosta), la
stipulazione di un accordo di programma che:
a) individui e definisca sia le azioni diffuse sia le
iniziative specifiche;
b) assicuri il coordinamento dei differenti soggetti
cointeressati;
c) stabilisca i tempi, le modalità, il finanziamento ed ogni
altro adempimento connesso;
d) individui le modalità di concessione o di trasferimento al
Comune di Fontainemore degli immobili di proprietà della Regione
ubicati all'interno della riserva e destinati alla valorizzazione
dell'area.
Articolo 4 (Disposizioni finanziarie)
1. L'onere derivante dall'applicazione della presente legge è
determinato in euro 466.500 per l'anno 2002, in euro 958.000 per
l'anno 2003 ed in euro 1.366.000 per l'anno 2004.
2. L'onere di cui al comma 1 trova copertura nell'obiettivo
programmatico 2.2.1.08. (Parchi, riserve e beni ambientali)
mediante la riduzione di pari importo dello stanziamento iscritto
al capitolo 69020 (Fondo globale per il finanziamento di spese di
investimento) dell'obiettivo programmatico 3.1. (Fondi globali), a
valere sull'accantonamento previsto al punto D.2. (Valorizzazione
ambientale delle località Mont Mars e Cheney) dell'allegato n. 1
dello stato di previsione della spesa del bilancio della Regione
per l'anno finanziario 2002 e di quello pluriennale per gli anni
2002/2004.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio.
Presidente
La parola al relatore, Consigliere Cerise.
Cerise (UV)
Questo disegno di legge è il risultato
dell'originale elaborazione di un'idea e del suo successivo
sviluppo da parte dell'Amministrazione comunale di Fontainemore,
idea che ha trovato piena condivisione nella Regione che l'ha
concretizzata mediante scelte politiche appropriate e il ricorso
agli strumenti legislativi e amministrativi richiamati nello stesso
disegno di legge e i cui contenuti sono stati illustrati in modo
esaustivo nella relazione di accompagnamento allo stesso.
Parlo della legge n. 30/1991, del decreto del Presidente della
Regione n. 513/1993 che istituiva la riserva, della legge n.
11/1998, del Piano territoriale paesistico. L'idea è costituita
dalla convinzione che la riserva naturale del Mont Mars rappresenti
per la comunità di Fontainemore un'occasione unica alla condizione
che l'intero territorio sia messo in relazione con essa. Da questo
punto di partenza è stata avviata la riflessione prima e
l'elaborazione dopo di uno schema di "Progetto per lo sviluppo
della riserva? strettamente relazionato con il territorio comunale.
Lo schema ha preso avvio dalla riconsiderazione complessiva delle
potenzialità del territorio e delle loro condizioni. Sono state
valutate le valenze attuali e future derivanti dalla presenza della
riserva, considerandola l'asse portante di una politica di
riequilibrio interno alla comunità e di sviluppo della stessa, da
una parte consolidandone la presenza e il significato ambientale e
dall'altra considerandola strumento della rinascita e di
riscatto.
È così stato possibile individuare sia realistiche prospettive
di sviluppo, sia meccanismi di regolazione a cui affidare
l'inversione di tendenza in atto da troppi anni, tendenza che
portava ad un'involuzione di questa comunità con pericolosi segnali
di abbandono e di spopolamento del territorio, in una condizione di
chiusura tra le opportunità di un fondo valle relativamente lontano
e privo di certezze e l'assistere al transito, in alcuni casi
insostenibile, prodotto da coloro che si dirigevano in zone più
alte, forse ancora più lontane e per certi versi esclusive, capaci
in quanto dotate dei presupposti richiesti di crescita e sviluppo
economico, sebbene anch'essi oggi meno sicuri.
La riserva è al tempo l'equivalente della fabbrica e
dell'impianto di sci in una proiezione di sviluppo sostenibile
basato sul recupero di un rapporto con l'ambiente che riscopra il
passato in chiave moderna. Nessuna supina subordinazione
all'imposizione di vincoli ha connotato questo percorso che al
contrario ha preso avvio dalla scelta della comunità locale di
percorrere la strada di costruire un presidio protettivo alla parte
di eccellenza del proprio territorio. La consapevolezza del valore
intrinseco di questo bene ha determinato, con una scelta condivisa,
la ricerca di un vincolo che fosse di tutela e promozione. È
percettibile in questo comportamento un forte e istintivo legame di
questa popolazione alla terra percepita come parte integrante della
propria identità, valore che resta irrinunciabile e che trova in
questo processo motivo per ricomporsi e rinnovarsi rinsaldando le
sue componenti.
L'obiettivo definito con sufficiente precisione nel rispetto
delle caratteristiche e delle finalità naturalistiche della riserva
naturale dunque è costituito dalla sua connotazione di effettiva
potenzialità economica, attribuendole il ruolo di principale
strumento di rinascita per la comunità sul cui territorio è
insediata, di riequilibrio nei processi di sviluppo dell'intera
Valle del Lys e di fattore per l'apporto di valore aggiunto
all'intero "sistema Valle d'Aosta". Con queste prospettive gli
sforzi principali sono stati fatti per individuare: razionali
possibili ipotesi di intervento, la stima degli investimenti, i
percorsi per la predisposizione della risorsa umana.
Il disegno di legge, che mette a disposizione le risorse
finanziarie per l'avvio di questo programma, sottolinea la valenza
naturalistica dell'area naturale protetta e non individua solamente
l'obiettivo della sua riqualificazione funzionale ed economica, ma
estende tale concetto anche alle aree circostanti la riserva stessa
in quanto caratterizzate dalla presenza di significativi elementi
paesaggistici e socio-culturali, ritenendole geograficamente,
funzionalmente ed economicamente connesse con la riserva stessa. Il
disegno di legge rinvia l'individuazione puntuale degli interventi
al successivo accordo di programma e si limita alla definizione
delle tipologie in un elenco nel quale sono proposte a grandi linee
le finalità generali, come riportate all'articolo 2.
Per quanto riguarda i singoli progetti, occorre avviare la fase
di confronto per la loro individuazione sulla base dello schema di
"Progetto di sviluppo della riserva?, tenendo in debito conto la
possibilità di altre fonti di finanziamento e fatta salva ogni
ulteriore verifica durante la fase di definizione dell'accordo di
programma.
Si possono tuttavia dare in questa sede alcune tracce sulle
azioni che saranno avviate con probabile certezza, relative alle
tipologie degli interventi indicati all'articolo 2.
Al punto a): dare al centro visita la possibilità di svolgere
appieno il suo ruolo di perno delle diverse attività.
Per quanto riguarda il punto b), infrastrutturazione, gli
interventi riguarderanno: l'adeguata segnalazione della riserva, la
sistemazione della viabilità di accesso all'area, il completamento
della rete sentieristica, l'elaborazione di un'ipotesi di "museo
del territorio? distribuito appunto sul territorio che consenta di
leggere le testimonianze e i processi, compresi quelli culturali,
posti alla base degli insediamenti.
Al punto c), la riqualificazione degli edifici dovrebbe
riguardare: la realizzazione del "rifugio diffuso? nell'adiacenza
del lago della Barma recuperando tutti gli edifici esistenti -
Barma Piccola e Barmetta - e adeguando la baita di Barma in modo da
rispondere alle esigenze del personale di vigilanza o al servizio
della riserva; la ristrutturazione dell'alpeggio di Ley Long con il
recupero e la riattivazione a scopo agricolo di tutti gli edifici
esistenti - ricordo come sia il complesso di Barma che quest'ultimo
non sono e non saranno servite da strade -; la realizzazione della
"porta della riserva? in località Lac del Vargno con recupero
dell'edificio esistente e la sua trasformazione in struttura di
attestazione e presentazione per quanti provengono dal fondo valle,
costituendo il prolungamento del centro visita; utilizzazione
turistico-sportiva del lago Vargno e delle aree ad esso
circostanti.
L'acquisizione delle aree dovrebbe prevedere l'acquisto di
porzioni di aree necessarie all'infrastrutturazione e l'acquisto di
alcuni edifici particolarmente significativi sia dal punto di vista
dell'ubicazione, della tipologia edilizia, dell'originaria
destinazione d'uso, ad esempio il mulino di Farettaz.
La spesa prevista dal disegno di legge ammonta ad euro 2.290.500
di cui euro 466.500 per l'anno 2002 e graverà sul capitolo dei
fondi globali come stabilito nel bilancio di previsione per l'anno
finanziario 2002 e per quello pluriennale 2002-2004.
Presidente
È aperta la discussione generale.
La parola al Consigliere Borre.
Borre (UV)
È vero, si è detto e scritto innumerevoli
volte che la Valle d'Aosta costituisce un insieme ambientale e
culturale irripetibile, è altrettanto vero che la Regione ha voluto
con la legge n. 30/1991, recante norme per l'istituzione di aree
naturali protette, non solo affermare questa realtà, ma ha voluto
garantire e promuovere la valorizzazione di questo patrimonio che
ha permesso la sopravvivenza per decenni alle popolazioni
residenti, popolazioni che con sacrifici e duro lavoro hanno
contribuito al loro sostentamento e al mantenimento del territorio,
purtroppo nell'ultimo trentennio il boom del settore terziario ha
portato anche il popolo valdostano alla scelta di guadagni più
sicuri e lavori più facili. Innumerevoli sono i tentativi:
convegni, leggi regionali e leggi statali, interventi comunitari
per riportare la presenza continua dell'uomo in quei territori
rurali oggi in abbandono e grande degrado. Non è demagogia, non è
semplicistica risposta agli eventi calamitosi dire che la presenza
dell'uomo e dei lavori agricoli che esso faceva avrebbe in parte
limitato i danni che siamo abituati, ormai sempre più spesso, a
vedere a seguito di temporali e piogge continue.
La Regione con la legge n. 30/1991 vuole porre un ulteriore
tentativo per invertire la rotta, cercando di fissare norme a
tutela del territorio e nel contempo mettere a disposizione
contributi finanziari per chi viene coinvolto nei vincoli o limiti
che le aree protette richiedono.
Bisogna comunque dire che lo spirito autonomo, quasi anarchico
dei nostri montanari, mal vedeva e forse ancor peggio accettava il
concetto di parco o riserva. Era visto solo come limiti e vincoli
imposti da gente che poco conosceva la loro realtà e il loro
lavoro. Illustri e storici rapporti fra una realtà di parco, Grand
Paradis, e la popolazione e gli enti locali coinvolti non avevano
certo facilitato la cultura dei parchi e delle riserve della nostra
gente. È sotto gli occhi di tutti che il territorio valdostano,
almeno nell'ultimo trentennio, non sia più stato seriamente
considerato quale elemento costitutivo dell'identità valdostana,
quindi caratterizzante dell'identità stessa di un popolo.
Una breve riflessione: nella stessa considerazione era tenuta
anche la nostra lingua, considerazione che purtroppo oggi si trova
assente in tanti Valdostani. Due realtà queste, territorio e
lingua, certamente belle, ma considerate collaterali, tenute a
lato, certamente non disprezzate se non da alcuni per la lingua,
allora come oggi, ma neppure considerate per quello che
effettivamente sono, così facendo se ne è a volte perduto il
rapporto diretto, si vuole dimenticare l'insolubile vincolo fino a
perdere la coscienza stessa della loro esistenza.
Da alcuni anni stanno avanzando tenui segnali dell'avvio di una
certa controtendenza, l'evoluzione stessa del dibattito ecologico
da una parte e della riscoperta delle radici culturali dall'altra
hanno favorito anche in Valle l'avvio, seppure ancora disordinato e
isolato, di una riflessione in tal senso.
Sono sicuro che ormai è convinzione di tutti che il territorio
costituisce risorsa per la popolazione che vi risiede e che questa
risorsa non è riproducibile, non solamente con riferimento agli
aspetti meramente economici, bensì, e oserei dire soprattutto, con
riferimento agli aspetti culturali e identitari, infatti un
territorio modificato disordinatamente, scimmiottando malamente
richiami economici provenienti dall'esterno, è consumato non
solamente dal punto di vista economico, ma diventa, oltre che non
più reimpiegabile dal punto di vista culturale, anche pericoloso
dal punto di vista dell'inquinamento sociale. Il disegno di legge
oggi in esame costituisce un altro importante passo, un momento
fondato sulla condivisione che il territorio costituisce una
risorsa economica e culturale per l'intero Comune.
Credo sia necessario, indispensabile porre in evidenza che
questo atto è il risultato finale dell'originale elaborazione di
un'idea e del suo successivo sviluppo da parte dell'Amministrazione
comunale di Fontainemore che, dopo aver preso coscienza senza
timori della difficile situazione socio-economica del proprio
Comune, ha avviato l'elaborazione di un progetto che risponde alle
urgenti esigenze della propria comunità e non solo, progetto che
peraltro gli amministratori di Fontainemore hanno costruito con la
popolazione in continui incontri, progetto che vede la Regione non
prevaricatrice e tanto meno a traino, ma coinvolta e convinta in
questa iniziativa, iniziativa che vuole confermare la bontà del
rapporto che si è creato negli anni fra comunità e la riserva
naturale stessa. Credo di poter dire di avere avuto la sensazione
della condivisione da parte della popolazione di questo progetto
durante il sopralluogo della III Commissione nella passata
legislatura, non solo, ma anche durante una gita che mi ha permesso
di visitare alcuni villaggi e diverse baite.
Ho parlato con diversi abitanti che ancora oggi, con sacrifici
incredibili, lontani da strade trattorabili, senza luce elettrica e
senza altri servizi di primaria necessità, continuano il loro
lavoro agricolo, amano questa terra e sono riusciti ad infondere
nei loro figli lo stesso amore. Questi stessi contadini sono
convinti che il futuro di quel territorio potrà migliorare anche
grazie a questo progetto. Rimanendo al sopralluogo e alla gita mi
tornano alla mente alcune riflessioni. Questa zona comporta un
insieme di piccole realtà paesaggistiche e rurali portatrici di un
retaggio culturale, configurate e curate per decenni da mani umane
e in talune parti anche magnifici paesaggi di alta montagna. Il
mantenimento e la cura di questa zona va a beneficio non solo del
Comune di Fontainemore, dei Comuni limitrofi e della Valle di
Gressoney, ma di tutta la nostra Regione.
È concretamente pensabile che si riprendano vecchie attività,
che si rivitalizzino villaggi, che si realizzino infrastrutture per
l'avvio e lo sviluppo della fruizione turistica e naturalistica, è
presupposto fondamentale e irrinunciabile al fine di creare la
salvaguardia del territorio rurale e montano la presenza di una
popolazione locale stabile, bisogna però creare tutti i presupposti
necessari affinché questa popolazione abbia la possibilità di
organizzare e configurare autonomamente e responsabilmente i propri
spazi di vita. Va ricordato che vi sono dei valori, quali gli spazi
incontaminati, le riserve d'acqua, gli ecosistemi, aree di
biodiversità, luoghi di riposo nel silenzio di grandi e
incontaminati paesaggi, vanno ricordati certi valori che, benché
apparentemente privi di ogni carattere utilitario, vanno protetti
ed hanno un costo, un costo che non può e non deve essere a carico
solo di quella comunità, ma della Regione tutta.
Parlando con gli Amministratori di Fontainemore ho avuto la
convinzione che l'idea con cui si sono mossi è fondata sulla
certezza che la riserva naturale del Mont Mars potrebbe costituire
per la loro comunità o un vincolo, o un obbligo o un'imposizione,
che, oltre che inutili, sono anche dannosi e soprattutto non
modificano lo stato delle cose e la loro condizione, oppure
potrebbe costituire un'occasione per il futuro a patto che l'intero
territorio comunale, e quindi anche quello posto all'esterno dei
confini della riserva naturale, sia messo in stretta relazione con
quella porzione sottoposta a tutela all'interno della riserva. Lo
sforzo degli amministratori è quindi stato quello di mettere in
relazione la riserva con l'intero territorio comunale, affidandosi
a questa prospettiva per progettare la ripresa di uno sviluppo
economico, invertendo la tendenza in atto da anni.
È evidente che è questo uno sforzo iniziale e che dovrà
svilupparsi negli anni con continuità ed unità di intenti. Gli
amministratori e la popolazione considerano l'area naturale
protetta area importante per la politica di riequilibrio interno
alla comunità e quindi di sviluppo della stessa, consolidandone la
presenza e il significato ambientale e considerandola ragione e
strumento di ripresa e crescita.
Lavorando Comune, popolazione, dipartimenti regionali
competenti, credo che si possa dire che sono state individuate
prospettive di sviluppo realistiche, in grado di concretizzare il
progetto, facendo sì che la parziale marginalizzazione comune a
tante altre realtà si trasformi in conseguenza delle limitate
modificazioni ambientali in una prospettiva positiva per il
futuro.
È quindi necessario uno strumento legislativo che permetta
l'avvio della trasformazione dell'area protetta del Mont Mars in
un'effettiva potenzialità economica per la comunità in cui è
insediata. Nel momento dell'accordo di programma saranno utili
strumenti legislativi, soprattutto urbanistici, che dovranno tenere
bene in considerazione ogni singola realtà, quasi scendere edificio
per edificio, villaggio per villaggio, e uno studio approfondito
per l'arricchimento del territorio, strumenti cioè che abbiano la
capacità di cogliere tutti gli interventi necessari a non
stravolgere l'esistente, permettendo però l'inserimento di
modifiche e la costruzione di strutture capaci di rispondere alle
esigenze di un vivere civile e al richiamo di un turismo
naturalistico a cui la zona è predisposta.
È indispensabile la continuità del percorso che vede un pieno
coinvolgimento dei proprietari, del Comune, della Regione e del
professionista incaricato, solo costruendo insieme si vincerà la
scommessa: trasformare l'area naturale protetta in un'effettiva
potenzialità economica e non solo per questo caso, ma per altre
zone protette già riconosciute o da riconoscere e questo progetto
potrà essere il progetto pilota per altri comuni.
Presidente
La parola al Consigliere Nicco.
Nicco (GV-DS-PSE)
Il bilancio di previsione per il 2002
conteneva precisi e consistenti impegni nei fondi globali per
iniziative di valorizzazione ambientale su due aree importanti
della nostra regione: Mont Mars e Cheney.
A pochi mesi di distanza quegli impegni trovano oggi, per il
Mont Mars, piena attuazione. Penso che dobbiamo dare atto con
soddisfazione al Governo regionale ed all'Assessore Perrin del
lavoro compiuto.
Quella del Mont Mars è una vicenda lunga, per molti aspetti
esemplare, iniziata molti anni fa, nell'ormai lontano 1992, e anche
prima. Fontainemore, come è già stato detto dal relatore e dal
Consigliere Borre, come altri comuni di media montagna, si trovava
in una situazione difficile con scarse prospettive, se non senza
prospettive di sviluppo economico e sociale, un Paese tagliato
fuori dal turismo tradizionale che lo attraversava frettolosamente
per raggiungere la testata della valle del Lys e tagliato fuori
anche dalle prospettive industriali, commerciali, artigianali che
erano concentrate nel polo di fondovalle di Pont-Saint-Martin e
Donnas.
Fontainemore individuò allora negli aspetti naturalistici,
ambientali, paesaggistici del suo territorio una potenziale
ricchezza e manifestò perciò l'interesse all'istituzione in una
porzione di quel territorio, la località Vargno e dintorni sulle
pendici del Mont Mars, di un'area naturale protetta.
L'Amministrazione regionale accolse favorevolmente la richiesta e
con una deliberazione, che poi fu molto discussa, la n. 10745/1992,
diede avvio all'iter di istituzione di una riserva naturale.
Non era un'iniziativa estemporanea, non era un atto isolato, la
riserva naturale del Mont Mars andava ad inserirsi in un ampio
progetto che quel Governo regionale stava elaborando per la
salvaguardia e la valorizzazione delle aree più significative da un
punto di vista ambientale, ma in senso lato, della Valle d'Aosta e
ciò in attuazione della ricordata legge n. 30/1991. Furono infatti
allora assunte altre iniziative simili - ricordo il Marais a
Morgex, il lago di Villa a Challand-Saint-Victor, Tzatelet ad
Aosta, Côte de Gargantua à Gressan, Lolair ad Arvier, les Iles a
Saint-Marcel ed altre ancora - e, proprio perché non erano
iniziative estemporanee, per tracciare un quadro di assieme fu
allora promossa la redazione di uno studio preliminare al piano
regionale delle aree protette, che dovrebbe essere ancora in
qualche cassetto di qualche struttura dell'Amministrazione.
Il Governo regionale approvò quello studio importante e lo
trasmise ai Comuni territorialmente interessati perché si
esprimessero in merito e quel Governo iscrisse a bilancio, nei
fondi globali 1993, 3,5 miliardi in lire, che nel 1992 costituivano
una risorsa di qualche rilievo, per finanziare questo tipo di
politica, una politica ambientale che, per l'appunto, tendeva a
realizzare le finalità chiaramente indicate nell'articolo 1 della
citata legge e cioè:
"La Regione, nell'ambito delle proprie
competenze statutarie, tutela l'ambiente naturale in tutti i suoi
aspetti e ne promuove e disciplina l'uso sociale e pubblico,
compatibilmente con le esigenze di generale salvaguardia delle
risorse naturalistiche, paesaggistiche ed ecologiche, coerentemente
ad obiettivi di crescita socio-economica delle popolazioni
locali..."
.
Ebbene, quella politica suscitò anche forti opposizioni che si
espressero pienamente e si focalizzarono proprio in relazione alla
riserva naturale del Mont Mars. Vi fu chi cercò di contrastare in
ogni modo l'istituzione di questa riserva con una coordinata ed
articolata azione. Con iniziative in questo Consiglio. Ricordo una
mozione con cui si chiedeva la revoca dell'avvio dell'iter di
istituzione di quella riserva. Nel corso del dibattito in
quest'aula, un consigliere ipotizzò addirittura l'esistenza di un
contesto tale da essere definito "piaga purulenta".
Ci furono varie opposizioni indirizzate al Presidente della
Commissione di coordinamento in cui il riferimento era a
"mercanteggiamenti che hanno quale soldo la dignità e la
personalità delle popolazioni interessate?
, e addirittura
"i
presupposti stessi della democrazia?
, ho letto testualmente. Ci
fu un ricorso all'autorità giudiziaria tramite un esposto alla
Procura della Repubblica. Ci fu una velenosa ed insinuante campagna
di stampa di cui ricordo in particolare un articolo, con titolo a
cinque colonne, comparso sulla prima pagina regionale de "La
Stampa": "Troppi interessi dietro il parco"; in questo articolo si
coniava fra l'altro un neologismo ad effetto: "In Valle d'Aosta
stava per avviarsi un'Ambientopoli", termine a cui dubito si
volesse attribuire il senso vero, proprio, etimologico, di città
dell'ambiente, era piuttosto sulle assonanze con un altro termine
allora in auge - siamo all'inizio degli anni '90 -, e cioè con
Tangentopoli, che evidentemente si giocava. Ricordo anche alcuni
servizi televisivi, se li ricorderà anche il collega Tibaldi, Tg3 e
anche Telealpi - il collega era redattore di Telealpi in quella
occasione -, in cui si parlava di "ambientalismo prezzolato?, si
"stigmatizzava un'azione politica piuttosto singhiozzante e poco
lucida?, si accusava l'Amministrazione regionale di "scelte
improvvisate?, di "correre dietro ad interessi precostituiti?, di
"dispersione di denaro? e quant'altro.
Nonostante questo dispiegamento di forze, questo fuoco
incrociato, la cortina fumogena creata ad arte si diradò ben presto
e l'iniziativa seguì il suo corso. Un corso che ha dimostrato
ampiamente a tutti quanto quelle polemiche fossero pretestuose,
strumentali, ridicole. L'istituzione della riserva naturale del
Mont Mars non è stata l'inizio di un'Ambientopoli in Valle d'Aosta
e non celava alcun oscuro interesse, era una lungimirante
iniziativa del Comune di Fontainemore appoggiata pienamente
dall'Amministrazione regionale, attorno alla quale quella comunità
ha cercato e cerca tuttora di costruire una parte importante del
proprio futuro. Non a caso "Mont Mars, mon futur? titola una
recente pubblicazione del Comune di Fontainemore.
Il relatore Cerise ha detto giustamente che quella riserva
rappresenta "l'asse portante di una politica di riequilibrio
interno alla comunità e di sviluppo della stessa? e che quella
riserva è "il principale strumento di rinascita per la comunità sul
cui territorio è insediata?.
È un'iniziativa significativa anche per quanto concerne il
metodo. Fin dall'inizio, fin dal momento in cui si discuteva
dell'opportunità o meno di istituire la riserva naturale,
l'Amministrazione comunale di Fontainemore procedette con
un'assemblea pubblica al pieno e diretto coinvolgimento di tutta la
comunità in quelle scelte così importanti e così è stato sempre in
seguito: nessuna decisione verticistica è stata presa a
Fontainemore nel chiuso di qualche ufficio, ma sempre c'è stato
confronto aperto con tutta la popolazione.
Ogni passaggio è stato presentato, spiegato, discusso in altre
innumerevoli assemblee pubbliche, fra l'altro sempre affollate e io
credo che di ciò si debba dare pienamente atto al Comune, agli
Amministratori di Fontainemore, quale esempio di positivo rapporto
fra amministratori e amministrati che non si risolve nel momento
delle elezioni con una delega in bianco, ma che prosegue poi con un
confronto continuo, costruttivo per tutti i cinque anni del
mandato.
Da allora sono stati compiuti passi importanti, in particolare
la realizzazione di uno splendido centro visita, con museo
naturalistico, multivisione sui vari aspetti della riserva, anche
storici, una sala polivalente. Un centro visita che costituisce non
solo la porta di accesso al Mont Mars, ma che sta diventando una
delle strutture portanti di aggregazione e di incontro della
comunità di Fontainemore. Importanti sono - e devono essere
continuati - anche i rapporti che l'Amministrazione comunale di
Fontainemore ha incominciato ad intessere con il versante biellese
del Mont Mars per un coordinamento delle politiche ambientali sui
due versanti.
Con la legge oggi in discussione compiamo un altro passaggio
determinante, decisivo per la comunità di Fontainemore, ma il cui
significato, a mio avviso, è ben più ampio, infatti questo è un
tentativo di realizzare su un determinato territorio - oggi a
Fontainemore, ma domani potrà essere un altro comune - un
intervento che superi la settorialità, che promuova sinergie e che
delinei un quadro organico per favorire quello "sviluppo
sostenibile? a cui spesso ci richiamiamo. Questa maggioranza,
questa Amministrazione più in generale, prova in questo modo a
tradurre in azioni concrete quel concetto e cioè passa dalle pur
necessarie, ma a volte fumose elaborazioni teoriche, alla
realizzazione di un progetto con il quale si ricerca quel
difficile, ma necessario equilibrio fra l'obiettivo di salvaguardia
ambientale, naturalistica, paesaggistica e l'esigenza di mantenere
l'uomo sul territorio, a cui accennava bene anche il collega Borre,
quindi alla messa in opera di quegli interventi che consentano
all'uomo di continuare a vivere ed operare in quel territorio
proprio valorizzandone gli elementi e gli aspetti peculiari.
Ecco perciò le ragioni di una legge ad hoc, una legge semplice,
concisa, chiara, come credo dovrebbero essere sempre le leggi che
approviamo in questo Consiglio. Una legge che all'articolo 2
definisce il quadro generale delle iniziative e la necessità poi di
uno strumento, l'accordo di programma, tra Comune e Regione in cui
tradurre quelle indicazioni in precise scelte operative.
Alcune già sono state delineate, tra queste la realizzazione di
un rifugio, precisando con espressione pregnante che è un "rifugio
diffuso" definito così, giustamente, perché interesserà una serie
di strutture edilizie esistenti in località La Barma e La Barmetta
funzionalmente collegate ad una struttura principale ed è un
rifugio che potrà essere un punto di riferimento per due importanti
iniziative di cui si sta discutendo da tempo, cioè l'Alta Via n. 3,
dal Monte Rosa alla Rosa dei Banchi, quale completamento del Grand
Tour della Valle, e la Via Alpina, che, percorrendo l'intero arco
alpino da Monaco a Trieste, attraverserà la Valle d'Aosta e con una
variante dovrebbe toccare anche il Mont Mars.
Altre cose già sono state dette: ristrutturazione degli alpeggi
a Ley Long, sistemazione della strada interpoderale di accesso e
della rete sentieristica, ma soprattutto di particolare rilievo il
recupero e la valorizzazione dello straordinario patrimonio
edilizio dei villaggi di Fontainemore, villaggi di media quota,
come Farettaz, che dovrebbero costituire una cerniera tra il
capoluogo nel fondovalle e la riserva e non a caso il disegno di
legge che stiamo per approvare ha come titolo: "Interventi per la
valorizzazione della riserva naturale denominata Mont Mars e del
territorio circostante".
La comunità di Fontainemore ha saputo, ha voluto imboccare una
strada che, come ho ricordato, non è stata sempre agevole e su cui
non sono mancati gli ostacoli, ma la determinazione, la
perseveranza di amministratori e cittadini hanno consentito di
proseguire lungo questo cammino e noi dobbiamo essere loro
riconoscenti perché quella comunità ha così dimostrato che non ci
sono solo Valdostani disposti a rinunciare al bene più prezioso,
alla propria terra, per qualche, certo appetibile, ma effimero
guadagno, e diventare così stranieri a casa loro, ma ci sono anche
e ancora Valdostani che la propria vera ricchezza, il territorio,
vogliono continuare a gestirla in prima persona.
Noi ci auguriamo che, proprio sulla base di questa esperienza di
Fontainemore, altri comuni della Valle d'Aosta sappiano e vogliano
intraprendere un percorso analogo, individuando ognuno di essi,
sulla base della propria particolare realtà geografica, economica,
storica, culturale, quel volano, quell'elemento centrale
determinante che per Fontainemore è oggi rappresentato dal Mont
Mars. Per tutte queste ragioni il nostro voto positivo a questa
legge sarà espresso con particolare ed anche personale
soddisfazione e convinzione.
Presidente
La parola al Consigliere Curtaz.
Curtaz (PVA-cU)
Dopo gli interventi totalmente
condivisibili dei colleghi che mi hanno preceduto ci chiedevamo
persino se era il caso di intervenire perché raramente ho sentito
in questa aula cose tanto condivisibili. Io non penso fra l'altro
che anche una certa enfasi che ho sentito in qualche intervento sia
spropositata, io credo invece che ci troviamo oggi di fronte ad un
passaggio importante nella storia di questa Regione.
È vero che approviamo una legge, quindi diamo uno strumento
giuridico che poi dovrà avere "gambe", dovrà essere concretamente
promosso da domani, però è anche vero che questo strumento
giuridico mi sembra che sia una pietra miliare di un certo
cambiamento di mentalità che è maturato in questi anni ed io
ritengo immodestamente anche un po' grazie alla nostra opera di
persuasione politica e culturale perché l'esempio del Mont Mars è
la dimostrazione di come sia possibile ottenere quegli obiettivi
che spesso abbiamo dichiarato in quest'aula e che hanno trovato
finalmente un riscontro concreto.
Mi riferisco agli obiettivi della salvaguardia ambientale
associata alle opportunità economiche che si esplicano con uno
sviluppo turistico sostenibile. Perché dico che è una pietra
miliare? Perché mi auguro intanto che questa iniziativa abbia il
successo che merita, ma mi auguro anche che questo sia l'esempio
per iniziative analoghe.
Infatti, conosciamo in Valle d'Aosta delle analoghe situazioni,
dei siti che andrebbero valorizzati, non solo perché il paesaggio è
bello e va conservato per la vista dei turisti, va conservato e va
tutelato anche perché deve costituire una risorsa economica che
deve scaturire da un suo utilizzo naturale, da un suo sfruttamento
a misura d'uomo rispetto allo sfruttamento che è avvenuto nel
nostro territorio soprattutto negli anni '50-'60.
Quel modello di sfruttamento del nostro territorio ci ha resi
forse più ricchi dal punto di vista economico, o forse ha reso più
ricco solo qualcuno, ma ci ha resi sicuramente più poveri dal punto
di vista culturale, dal punto di vista ambientale perché abbiamo
importato dei modelli che non erano neppure consoni alla nostra
cultura e alla nostra tradizione. Io credo che invece quello di
oggi sia un modello che è consono alla nostra tradizione e alla
nostra cultura e che anzi interpreti modernamente l'esigenza che il
Valdostano ha sempre vissuto di attaccamento al proprio territorio,
di possibilità di utilizzare il proprio territorio rispettandolo e
ricavando le proprie risorse economiche.
Queste quattro parole mi sentivo di dirle perché spero che
l'iniziativa del Mont Mars abbia successo - e da qui anche
l'augurio agli amministratori locali e a chi gestirà questa
iniziativa - perché il successo potrà incentivare altre iniziative,
che devono partire localmente, dagli stessi proprietari, dalle
comunità locali. La Regione dovrà quindi farsi interprete di queste
esigenze incentivando questo tipo di iniziative. Ovviamente il
nostro voto sarà favorevole al disegno di legge in oggetto e
speriamo che da qui a qualche anno il Consiglio possa occuparsi di
iniziative analoghe.
Si dà atto che dalle ore 19,14 riassume la presidenza il
Presidente Louvin.
Président
La discussion générale est close.
La parole à l'Assesseur à l'agriculture et aux ressources
naturelles, Perrin.
Perrin (UV)
Avant tout pour remercier les membres de la
III
ème
et II
ème
Commission pour leur travail,
pour remercier le rapporteur et les Conseillers qui sont
intervenus. Je crois que dans leurs interventions nous avons
parcouru tout ce qui a été fait pendant ces années heureusement,
nous sommes loin des préoccupations d'Ambientopoli: il s'agit
vraiment d'un parcours de respect et d'approche différente au
territoire ce qui a été fait pendant ces années.
Je me permets encore de faire deux considérations d'ordre
général quant au territoire de notre Région, notre richesse la plus
importante. Dans ce territoire nous trouvons quand même des
endroits qui par leur position, leur utilisation et leur
particularité représentent des richesses d'un point de vue naturel,
environnemental et culturel, des endroits qui méritent une
attention tout à fait particulière aussi que des interventions
visant à valoriser leurs caractéristiques, tout en respectant les
valeurs dont elles sont porteuses.
A cet effet nous avons voulu prévoir une première disponibilité
financière sur les fonds globaux prévoyant une valorisation
environnementale du Mont Mars et, comme deuxième exemple, nous
avons l'intention de procéder avec un projet de loi spécifique pour
la zone de Cheneil qui est une autre zone d'une grande valeur
environnementale et culturelle.
Il s'agit donc d'une première intervention qui vise à valoriser
la réserve naturelle, mais qui vise surtout à rendre fonctionnelle
la réserve avec le Pays de Fontainemore afin de produire des
opportunités de développement quant aux activités agricoles,
artisanales et touristiques. La réserve, riche en valeurs
naturelles, peut représenter un grand atout d'image pour toute la
basse vallée du Lys et représente aussi une offre touristique
alternative et complémentaire à l'activité touristique
traditionnelle, une image qui, avec d'autres endroits particuliers,
peut dignement représenter toute la Vallée d'Aoste pour ses valeurs
les plus authentiques et représenter une véritable richesse pour
notre offre touristique générale.
Il est d'ailleurs indispensable que dans les années 2000 nous
ayons défendre et valoriser les sites pas compromis, qui
nécessitent d'une attention particulière et d'interventions de
valorisation bien ciblées qui évitent le risque de l'oubli et de
l'abandon.
Ces considérations d'ordre général faites, le projet de loi en
question, qui est très simple et efficace, cherche à donner une
réponse concrète partant d'une Commune qui s'est démontrée
particulièrement sensible à un développement durable, une Commune
qui dispose d'un territoire difficile, mais très intense, étendu et
riche en ressources naturelles. Le défi des Administrateurs
communaux de Fontainemore est bien celui de créer des conditions
minimales de travail, mais surtout de fournir des opportunités pour
la création des activités économiques pour les petites entreprises,
soit agricoles, agrotouristiques, artisanales et touristiques,
condition de base pour garantir un minimum de présence humaine sur
le territoire, un minimum de tissu social nécessaire afin d'éviter
l'abandon total de la montagne avec toutes les conséquences que
cela peut comporter.
La Région donc dans ce domaine fournit les instruments et des
disponibilités financières afin que la Commune avec sa population
puisse développer un programme d'interventions nécessaires à
utiliser de façon convenable les ressources de son territoire.
L'accord de programme définira les procédures, les projets et les
financements, il reviendra donc à la Commune de Fontainemore de
donner pleine application aux différentes interventions prévues
dans le sens de reconnaître pleine autonomie de gestion à la
collectivité locale.
Je suis sûr que cette collectivité saura tirer profit de cette
opportunité et sur ce sillon l'on pourra dans les prochaines années
envisager d'autres interventions pour d'autres sites dont notre
Région est encore si riche.
Président
On procède à l'examen, article par article.
Sur l'article 1
er
, la parole au Vice-président
Lattanzi, pour déclaration de vote.
Lattanzi (FI)
Per dichiarare il voto favorevole del
gruppo di Forza Italia a questo disegno di legge e per aggiungere
due riflessioni alle molte riflessioni condivisibili che abbiamo
sentito in questa aula, ma anche per porre un accento diverso alla
lettura delle riflessioni che abbiamo sentito.
Siamo assolutamente d'accordo che il turismo ambientale diventi
uno dei fulcri della proposta turistica valdostana. Qualcuno oggi
"tira la giacca" a questo provvedimento per assumersene i meriti,
credo che sarebbe uno "sport" inutile vedere quale pezzetto di
questa cultura sia di uno piuttosto che dell'altro, penso che per
Fontainemore sia importante che ci sia questa cultura oggi. Da
parte nostra noi possiamo solo dire che, per quanto ci riguarda e
per quello che è stato l'iter di questo provvedimento e la storia
lunga, complessa di questo provvedimento, come diceva il collega
Nicco, questo è un provvedimento che arriva con almeno dieci anni
di ritardo. Siamo tutti contenti, ma dobbiamo dire che qui arriva
con dieci anni di ritardo ed è il primo aspetto.
Secondo aspetto: io non enfatizzerei più di tanto perché non è
con questa destinazione di risorse che risolviamo i problemi della
zona turistica di Fontainemore. Diciamoci anche le cifre: 1
miliardo per il 2002, 2 miliardi per il 2003, poco meno di 3
miliardi per il 2004.
Io direi che è un primo segnale, ma è tardivo e titubante, poi
vedremo se la convinzione del turismo di questa Regione... con le
decine e centinaia di miliardi spesi in consulenze per studiare
l'industria del turismo in Valle d'Aosta, possano partorire, invece
che tante idee, magari dei fatti più concreti.
Président
Je soumets au vote l'article
1
er
:
Conseillers présents et votants: 28
Pour: 28
Le Conseil approuve à l'unanimité.
Je soumets au vote l'article 2:
Conseillers présents et votants: 28
Pour: 28
Le Conseil approuve à l'unanimité.
Je soumets au vote l'article 3:
Conseillers présents et votants: 29
Pour: 29
Le Conseil approuve à l'unanimité.
Je soumets au vote l'article 4:
Conseillers présents et votants: 29
Pour: 29
Le Conseil approuve à l'unanimité.
Je soumets au vote la loi dans son ensemble:
Conseillers présents et votants: 29
Pour: 29
Le Conseil approuve à l'unanimité.
