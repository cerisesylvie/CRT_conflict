Classificazione
LAVORO
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2785 del 1° ottobre 2002 - Resoconto
OGGETTO N. 2785/XI Situazione produttiva ed occupazionale della
"Centrale laitière S.p.A." di Gressan. (Interpellanza)
Interpellanza Preso atto che in questi ultimi tempi diversi
episodi, che sono stati anche richiamati in aula da precedenti
iniziative consiliari, hanno rivelato una situazione di difficoltà
nella gestione della Centrale Laitière da parte della Società Abit,
come, ad esempio, richiami e sanzioni per pubblicità ingannevole,
esclusione dei prodotti della Centrale dalla filiera dei "prodotti
valdostani", spostamento della produzione dello yogurt e di altri
prodotti, difficoltà nella commercializzazione, ecc.;
Preso atto inoltre delle preoccupazioni del personale che opera
nella Centrale, che vede depauperato l'avviamento aziendale nello
stabilimento di Gressan;
Considerato che nel contratto di acquisizione della società sono
state indicate alcune condizioni che la società Abit si impegna a
rispettare e di cui deve rendere conto entro 24 mesi dalla
stipulazione del contratto stesso;
Verificato che nella prossima primavera scadranno i due anni
previsti nel contratto di vendita e che dopo tale termine sarà più
difficoltoso per la regione intervenire, nei confronti della
società Abit, a salvaguardia dei livelli occupazionali e della
produzione di qualità;
i sottoscritti Consiglieri regionali
Interpellano
la Giunta regionale per sapere:
1) quali sono, per quanto di sua conoscenza, le prospettive
occupazionali dell'azienda a Gressan;
2) se intende verificare quali sono le cause dell'eventuale
diminuzione della produzione nell'azienda di Gressan;
3) se intende attivarsi, e con quali strumenti, per evitare che
in futuro siano ridotti i posti di lavoro.
F.to: Squarzino Secondina - Curtaz
Président
La parole au Conseiller Curtaz.
Curtaz (PVA-cU)
Torniamo con una certa continuità sui
problemi della Centrale laitière e ci torniamo perché siamo
preoccupati da una serie di segnali, cui si sommano altri segnali
preoccupanti, da cui deriva un quadro che potrebbe fare immaginare
problemi seri anche per quanto riguarda gli aspetti occupazionali.
Da quando la Centrale laitière è gestita dall'Abit sono avvenuti
alcuni fatti importanti dal punto di vista gestionale, mi limito a
citarne alcuni: il latte non viene più lavorato a Gressan se non in
minimissima parte, molte produzioni sono emigrate altrove, la
Centrale si è imbattuta in problemi di pubblicità, di
etichettatura, poco trasparenti, che abbiamo denunciato
ripetutamente anche in quest'aula e che poi hanno avuto conseguenze
anche di carattere sanzionatorio per quello che ne sappiamo.
L'ultima in ordine cronologico è una difficoltà di vendita
perché il sistema di commercializzazione si è via via indebolito
attraverso soluzioni che ci permettiamo di definire inadeguate. Ne
deriva un depauperamento generale dell'azienda, questa è
l'impressione netta che riceve l'osservatore attento, come noi
cerchiamo di essere rispetto a questa vicenda come rispetto ad
altre, un depauperamento dell'azienda che oggi è arginato da un
contratto che prevede certi obblighi, ma questo contratto scadrà
dopo 24 mesi dalla stipula dell'accordo. Gli effetti di questo
contratto, in particolare per quanto riguarda gli aspetti
occupazionali, scadranno a due anni dalla stipula del contratto e
quindi sostanzialmente scadranno la prossima primavera.
Proprio perché siamo allarmati da questo stato di cose, ci
rivolgiamo all'Amministrazione regionale, all'Assessore competente,
per porre delle questioni alle quali chiediamo risposta. Le
questioni sono contenute nell'interpellanza e le riassumo
brevemente. Chiediamo quali sono, per quanto di conoscenza
dell'Amministrazione, le prospettive occupazionali dell'azienda di
Gressan; domandiamo se l'Assessore competente intende verificare
quali sono le cause dell'eventuale diminuzione della produzione
nell'azienda e se intende attivarsi, in quali modi e con quali
strumenti, per evitare che in futuro siano ridotti i posti di
lavoro.
Président
La parole à l'Assesseur à l'agriculture
et aux ressources naturelles, Perrin.
Perrin (UV)
In base agli elementi raccolti dalla
Finaosta, che ha il compito del controllo dell'osservanza degli
accordi presi nell'atto di cessione della Centrale e tramite
l'Amministratore delegato di Abit, le prospettive occupazionali
della Centrale non prevedono in questo momento alcuna riduzione
delle risorse attualmente impiegate. L'Amministratore, interpellato
dalla Finaosta, dichiara che non sono state ultimamente modificate
le attività di produzione, presso lo stabilimento oggi si produce
latte in cartoccio - è ripresa la produzione parziale del latte -,
l'intera linea dei formaggi, i gelati e la linea delle paste acide.
La linea yogurt, come era stato detto in una precedente risposta,
era stata spostata perché ritenuta antieconomica.
Per quanto riguarda le supposte difficoltà di
commercializzazione, queste vengono smentite dall'azienda che
ribadisce la presenza dei prodotti della Centrale su tutta la rete
dei clienti Abit che loro indicano in cinquemila punti vendita
serviti quotidianamente.
L'Abit ribadisce investimenti in corso in nuovi prodotti e
riafferma di non aver disatteso alcun punto del contratto di
cessione, così come ribadisce la qualità dei suoi prodotti. A
questo proposito, per quanto riguarda i richiami in merito alla
pubblicità ingannevole, questione che era stata posta in
quest'aula, l'Amministratore sostiene che l'azienda ha lavorato
bene. L'azienda afferma fra l'altro, di aver incaricato dei legali
per tutelare nelle sedi opportune la propria immagine perché
ritengono di non aver violato le buone regole della pubblicità.
L'Abit fa anche un'affermazione di natura un po' polemica dicendo
che non è più un'azienda pubblica e questo è vero. Loro aggiungono
che eventuali aspetti economici negativi non saranno a carico della
comunità e anche questo è vero.
Per rispondere al terzo quesito, un quesito che impegna la
Giunta a verificare quali sono le prospettive di questa azienda - e
anch'io ricorderei ancora una volta che la Centrale è una società
privata, questo lo dobbiamo capire -, questa società deve
rispettare alcuni impegni assunti all'atto dell'acquisto, fra i
quali l'impegno a non procedere a dei licenziamenti del personale,
cosa che non è avvenuta. È senz'altro nostro compito in questa
fase, anche perché non possiamo ignorare le preoccupazioni
soprattutto dei dipendenti della Centrale, sorvegliare innanzitutto
affinché questi impegni non vengano disattesi e soprattutto che non
vengano creati i presupposti per diminuire le attività produttive,
che porterebbero a possibili ripercussioni negative sulle
prospettive occupazionali.
Nel rapporto avuto dalla Centrale, sotto richiesta specifica
della Finaosta, la Centrale ci conferma - cito testualmente -:
"che non hanno nessuna intenzione di ridurre i posti di lavoro,
ma anzi che è intenzione della società di inserire eventualmente
nuove risorse"
. Questa è un'affermazione che cito e che
toccherà a noi, tramite il monitoraggio della Finaosta, verificare,
perché credo che un impegno in questo senso lo si possa prendere.
Oltre, viste le premesse e le precisazioni fatte in questa
risposta, non ho altri elementi in questo momento per intervenire
sulla Centrale laitière.
Président
La parole à la Conseillère Squarzino
Secondina.
Squarzino (PVA-cU)
Grazie, signor Assessore. Quando noi
con le nostre iniziative sollecitiamo l'Assessore, l'Assessorato,
la Giunta, è perché vorremmo avere anche un suo parere rispetto a
tutta questa operazione. Lei ogni volta risponde citando quello che
l'Abit dice, quello che la Finaosta dice; chiaramente ognuno
difende il proprio operato ed è normale che sia così, ma la
responsabilità politica di tutta questa operazione è in capo alla
Giunta, è in capo all'Assessore all'agricoltura che ha fatto una
scelta ben precisa e l'ha fatta con l'intento di rendere un
servizio e dal punto di vista della qualità dei prodotti
valdostani, e dal punto di vista dell'occupazione, e dal punto di
vista anche di uno sviluppo di questa produzione.
Rispetto a tutti questi punti, al di là delle parole che sono
state dette, credo che le risposte date dai fatti non corrispondano
alle intenzioni giuste, corrette, sacrosante che la Giunta aveva e
che pare siano presenti nel contratto. Capisco che questa è una
società privata ma, dal momento che la Regione ha fatto un
contratto ben preciso con alcune finalità, deve pur chiedersi: "Ma
allora quella operazione, che aveva queste finalità, è stata
funzionale oppure no?" Perché se non c'è un'attenzione rispetto a
questo, è difficile la prossima volta evitare eventuali errori, se
qui ci fossero stati.
Lei continua a parlare dell'Abit, giustamente, ma io credo che
per l'Abit sia stata un'operazione vincente perché ha incamerato
all'interno della sua produzione un marchio molto importante e
prestigioso. Lei ha parlato di cinquemila punti vendita dell'Abit
ma, rispetto a tutto questo, la Centrale laitière come sta
all'interno della produzione? È vero che stanno imbottigliando il
latte, ma chi controlla il latte? Tutta l'attività di controllo
della qualità, di verifica, di programmazione non è più qui ad
Aosta, la Centrale rischia di diventare un semplice magazzino,
allora sì, avrà ancora magari bisogno di magazzinieri, certo,
meglio di niente, ma mi sembra che non sia questa l'occupazione che
all'interno della filière del latte l'Assessorato pensava di poter
realizzare. Vada a verificare, se il Centro analisi del latte
funziona, cosa sta facendo; veramente quella che è la testa
pensante, quella che è la programmazione non è più qui, ma è
altrove. Questo è stato il grosso limite di questa operazione: è
stato venduto - e io dico svenduto - ad altri quella che era una
possibilità reale di qualificare i prodotti valdostani.
Lei poi dice che è un'azienda privata, per cui non si preoccupa
più; può anche darsi, ha ragione dal suo punto di vista, ma se
questa azienda privata incomincia anche lei ad essere in difficoltà
economiche… forse bisogna intervenire.
Mi sembra strano che lei non abbia alcuna informazione a questo
riguardo e sarebbe interessante fare una verifica. Parrebbe infatti
che ci siano delle difficoltà finanziarie non indifferenti e che il
capitale sociale della Centrale sia stato totalmente o quasi eroso
proprio dalle perdite dell'azienda. Se fosse vero quello che adesso
le ho detto, sarebbe difficile prendere sul serio le affermazioni
che questa società ha fatto rispetto allo sviluppo, alla
produzione, a nuovi investimenti, alla volontà non solo di non
licenziare, ma eventualmente di assumere altro personale.
C'è un grosso contrasto, c'è una grossa differenza, un décalage
profondo fra le parole dette e i fatti, Assessore. Qui allora c'è
da riflettere. Perché noi torniamo sull'argomento, come diceva
prima il collega Curtaz? Perché questi due anni sono il periodo
limite entro il quale la Regione può dire qualcosa e può in qualche
modo far sentire la sua voce; superati i 24 mesi, non faremo più
delle richieste all'Assessore rispetto all'esito dell'Abit perché
l'Assessore non è più responsabile direttamente, ma porremo
ugualmente il problema di aziende della filière del latte in Valle
d'Aosta che non funzionano per sapere il motivo. Lì è poi un altro
discorso, ma su questo argomento chiediamo a lei chiarezza: lei non
ha mai detto esplicitamente quello che pensa di questa operazione e
della realtà attuale; può darsi che siano cose indicibili, può
darsi, non lo so, ma lei comunque deve porsi anche il problema
occupazionale che noi oggi abbiamo sollevato in modo particolare.
Questo problema, se non se lo pone adesso, se lo porrà fra sei,
sette mesi l'Assessore all'industria, cioè quello che poi chiederà
eventualmente dei contributi per collocare personale che è stato
licenziato, che è stato estromesso da un ciclo produttivo. Il
problema rimane, Assessore, non può solo eluderlo riferendo le
dichiarazioni dell'Abit, non può, deve affrontarlo e, se non lo
affronta lei, lo affronterà fra qualche mese l'Assessore
all'industria.
