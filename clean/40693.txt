Classificazione
BILANCIO E CONTABILITA' REGIONALE
CONSIGLIO REGIONALE
Attività consiliare d'aula



Oggetto del Consiglio n. 69 del 26 luglio 2018 - Resoconto
OGGETTO N. 69/XV - Inizio della discussione del rendiconto
generale della Regione autonoma Valle d'Aosta/Vallée d'Aoste per
l'esercizio finanziario 2017.
Fosson (Presidente) -
Punto n. 32 dell'ordine del giorno.
Si ricorda che è stata distribuita ieri la relazione dei revisori
al rendiconto generale della Regione autonoma Valle d'Aosta e che
quindi si dà per letta. La parola al Consigliere Cognetta per la
relazione.
Cognetta (MOUV') -
Innanzitutto ci tengo a ringraziare
gli uffici dell'Amministrazione regionale e, in particolare, i
Dirigenti dell'Assessorato delle finanze, attività produttive,
artigianato e politiche del lavoro, che mi hanno aiutato e hanno
messo a disposizione le loro competenze nella redazione di questa
relazione. Penso che senza il loro aiuto non sarei riuscito a
redigere il documento in esame in questo modo.
Prima di passare poi all'analisi tecnica di questo DL, vorrei
ricordare che il rendiconto è riferito all'esercizio 2017; mi è
sembrato quindi opportuno, quando c'è stata la discussione in
commissione, di chiedere ai Consiglieri di opposizione se volevano
esserne i relatori. Essi hanno preferito tenere distinte le
posizioni e io ho accettato di buon grado questa decisione; quindi,
anche se si tratta di un provvedimento redatto dall'attuale
minoranza, relazionerò su questa legge come se fosse mia.
Le entrate della Regione nell'anno 2017, escluse le partite di
giro, ammontano a 1,353 miliardi, in crescita del 3,9 percento
rispetto all'esercizio precedente che si era chiuso con 1,302
miliardi. La crescita è sostanzialmente la conseguenza di
un'entrata di carattere straordinario,
una tantum
costituita
dal rientro di somme dal fondo della gestione speciale presso
Finaosta per 51,4 milioni registrata tra le entrate extra
tributarie (Titolo III).
La dinamica delle entrate regionali è sempre fortemente
condizionata dall'andamento delle entrate registrate nel Titolo I,
che rappresentano nel rendiconto 2017 oltre l'83 percento delle
entrate totali e che sono costituite dal gettito delle imposte
erariali compartecipate e dai tributi propri. Tali entrate
evidenziano nel 2017 un calo di circa 20 milioni, pari al 2
percento rispetto all'anno precedente. Occorre però evidenziare che
il 2016 è stato l'ultimo anno nel quale lo Stato ha riconosciuto
ancora un importo residuale di quasi 11 milioni a titolo di
trasferimento sostitutivo dell'IVA da importazione, per contro la
crescita dell'IVA ordinaria ha compensato questo minor
trasferimento. Più in generale, la riduzione registrata nel Titolo
I è stata il risultato di due andamenti opposti, ossia un aumento
del gettito dei tributi propri, in particolare dell'IRAP (più 6
milioni), e una riduzione del gettito dei tributi erariali
compartecipati, in particolare dell'IRES: meno 27 milioni se si
confronta solo il gettito di competenza. Si rammenta infatti che,
per effettuare il confronto del gettito dei singoli tributi
compartecipati, occorre considerare che l'importo a rendiconto
comprende, oltre alle somme accertate in competenza nel corso
dell'anno per effetto dell'andamento del gettito effettivo, le
somme corrispondenti alla quota di credito riconosciuto dallo Stato
a decorrere dal 2016 sino al 2023. Credito che - si ricorda - in
sede di riaccertamento straordinario dei residui aveva determinato
il disavanzo per effetto della cancellazione di tali residui e la
loro imputazione contabile negli anni successivi.
Il dato di rendiconto è inferiore alla previsione e ciò
principalmente per effetto della maggiore dilazione prevista dallo
Stato per il riconoscimento di tale credito rispetto a quanto
iscritto nel bilancio di previsione 2017/2019. Nel bilancio di
previsione, infatti, erano stati previsti gli importi con quote
annue di 113,8 milioni sulla base della richiesta della Regione
formalizzata in tal senso, mentre con la legge di bilancio del 2017
lo Stato ha riconosciuto il credito stanziando 74,8 milioni per il
2017 e successive quote annue di 65,8 milioni.
Per quanto riguarda le entrate, si nota una significativa
crescita delle entrate derivanti da trasferimenti correnti (Titolo
II) e da trasferimenti in conto capitale (Titolo IV) per effetto
del concreto avvio del periodo di programmazione europea in corso
dal 2014 al 2020. La percentuale di entrate riscosse rispetto agli
accertamenti finali è stata pari al 95 percento, dato assolutamente
positivo e rilevante.
Il contributo della Regione allo Stato per il risanamento della
finanza pubblica è stato anche nel 2017 pari a circa 240 milioni di
euro, che sono trattenuti dalle compartecipazioni ai tributi
erariali. Il disavanzo complessivo che a fine 2016 si assestava a
202 milioni di euro nella gestione del bilancio di competenza
dell'anno 2017 è risultato positivo ed è stato ridotto di circa 142
milioni, portandolo a circa 60 milioni di euro. Il successivo
provvedimento di assestamento pertanto, nel permanere della
situazione di disavanzo, sarà di tipo tecnico e non assegnerà
ulteriori risorse all'esercizio in corso.
Tra i centri di spesa più significativi in termini di impegni la
sanità si conferma essere il principale settore di intervento, cui
è destinato il 25,22 percento della spesa. Tale percentuale sale al
33,08 se si considerano anche le risorse dedicate alle politiche
sociali. Seconda missione in ordine di grandezza è l'istruzione e
il diritto allo studio con il 18,6 percento, il cui peso è
determinato dagli oneri di personale scolastico e insegnante posti
a carico del bilancio regionale.
Il rendiconto 2017 rispetta i vincoli degli equilibri di
bilancio e presenta una situazione di cassa solida che ha permesso
di pagare con regolarità gli impegni assunti, così come dimostrato
dall'indicatore dei tempi di pagamento, che evidenzia una media di
31,68 giorni tra la data di acquisizione della fattura e quella di
pagamento.
Il rendiconto 2017 è il primo consuntivo redatto ai sensi del
decreto legislativo n. 118/2011 sia in termini di schemi di
bilancio, sia in termini di principi contabili applicati. Per
questo motivo i confronti con l'anno precedente non sono sempre
possibili e significativi. Gli strumenti di rappresentazione di
tale sistema contabile sono lo stato patrimoniale e il conto
economico. Lo stato patrimoniale rappresenta la consistenza del
patrimonio complessivo dell'Amministrazione, quale risultato della
somma algebrica delle attività (immobilizzazioni, disponibilità e
crediti) e delle passività (i debiti) dal 1° gennaio al 31 dicembre
2017. L'entità totale del patrimonio netto ammonta al 31 dicembre a
circa 2,8 miliardi di euro. Tra le attività sono ricomprese le
immobilizzazioni, per un valore complessivo di circa 3,6 miliardi
di euro, distinti in immobilizzazioni immateriali, materiali e
finanziarie. Le immobilizzazioni materiali e immateriali,
rappresentate al netto del fondo di ammortamento, ammontano
rispettivamente a 3,7 milioni e 1,02 miliardi di euro. Le
immobilizzazioni finanziarie comprendono principalmente il valore
delle partecipazioni dirette in società controllate e partecipate
dalla Regione, valutate secondo i principi vigenti per complessivi
533,8 milioni di euro; la valorizzazione dei crediti della Regione
corrispondenti ai fondi di rotazione e al fondo della gestione
speciale presso Finaosta per circa 1,6 miliardi di euro e il
credito derivante dall'accantonamento al fondo (
sinking
fund
) per l'ammortamento del prestito obbligazionario con
scadenza 2021, a suo tempo assunto per l'acquisizione di
partecipazioni azionarie in società elettriche e per il
finanziamento del Fondo per la ricostruzione a seguito degli eventi
alluvionali dell'ottobre 2000.
Il credito corrispondente al fondo di gestione speciale è
costituito principalmente dal valore delle partecipazioni indirette
in società controllate e detenute dalla Regione per il tramite di
Finaosta. L'attivo circolante è composto da crediti di
funzionamento e dalle disponibilità liquide e ammonta
complessivamente a 361,9 milioni di euro.
Il conto economico dà la rappresentazione del risultato
dell'esercizio registrato al 31 dicembre 2017 quale differenza tra
componenti positivi (ricavi e proventi) e componenti inattivi
(costi e oneri), per un importo differenziale positivo pari a circa
210 milioni di euro. Il risultato della gestione finanziaria
(l'avanzo di amministrazione di competenza) e il risultato della
gestione economica (il risultato d'esercizio) sono necessariamente
diversi in quanto discendono dall'applicazione di principi
contabili differenziati e sono elaborati con finalità e logiche
diverse. Da evidenziare quale ulteriore elemento di novità, l'esito
dell'attività di riconciliazione delle posizioni debitorie e
creditorie dell'Amministrazione nei confronti dei propri enti
strumentali e delle società partecipate, riportata nella relazione.
La predisposizione del rendiconto con i criteri della contabilità
economico-patrimoniale è il presupposto per l'elaborazione del
bilancio consolidato con le società partecipate, per il quale è
prevista l'approvazione entro il 30 settembre del 2018.
Infine, tra i numerosi nuovi adempimenti introdotti dalle
disposizioni sull'armonizzazione dei bilanci degli enti pubblici,
si segnala la redazione del rendiconto consolidato con il Consiglio
regionale comprendente tra gli altri documenti il conto economico e
lo stato patrimoniale. Nella presente seduta infatti con il
bilancio generale si approva per la prima volta un "bilancio"
complessivo della gestione finanziaria, economica e patrimoniale
della Regione e di questo Consiglio regionale. A tal fine il
Consiglio ha preventivamente consolidato il proprio stato
patrimoniale e conto economico con l'istituto per il sistema
previdenziale dei Consiglieri regionali di cui alla legge regionale
8 settembre 1999, n. 28. Grazie per l'attenzione.
Presidente -
Apro la discussione sull'argomento. La
parola al Consigliere Sorbara.
Sorbara (UV) -
Intervengo per quanto riguarda il Collegio
dei revisori dei conti. La predisposizione della relazione non vede
solo l'analisi di aspetti contabili o la rilevazione dei fondi, ma
un aspetto molto importante è anche tutto quello che riguarda la
procedura e il controllo sul percorso delle varie poste. Proprio a
seguito di questo controllo importante e molto tecnico, per cui
invitiamo tutti i Consiglieri, l'invito viene anche aperto al
Presidente della II Commissione... con la nuova predisposizione del
nuovo bilancio ci sarà il bilancio armonizzato e anche le singole
poste avranno una collocazione completamente diversa dal bilancio
di oggi sotto l'aspetto patrimoniale.
Proprio a proposito di questo, come Collegio dei revisori,
abbiamo inviato una lettera al Coordinatore del Dipartimento
bilancio e finanze, dottor Peter Bieler, al Dirigente della
struttura Finanza e tributi, dottoressa Luigina Borney, al
Dirigente della struttura Gestione regolarità contabile, dottoressa
Mauro Patrizia, e al Direttore della struttura Programmazione
bilanci, dottor Roberto Nuvolari, avente per oggetto il rendiconto
2017: "
Gentilissimi, a titolo mio personale, della Consigliera
regionale Patrizia Morelli e del Consigliere regionale Diego
Lucianaz, in qualità di Collegio dei revisori dei conti, sul
rendiconto 2017 della Regione autonoma Valle d'Aosta desideriamo
ringraziarvi ancora per il vostro produttivo lavoro svolto con
puntualità, dedizione e precisione, che ci ha permesso, in pieno
spirito di collaborazione, di garantire nei tempi stretti il nostro
operato di controllo. Confermandovi la nostra piena disponibilità
al confronto e alla cooperazione, vi rinnoviamo i nostri più
sentiti saluti
". Rivolgo un ringraziamento personale alla
dottoressa Patrizia Morelli e al collega Diego Lucianaz.
Presidente -
Grazie, collega Sorbara, per la sua
precisazione. È aperta la discussione generale sull'argomento. La
parola al Consigliere Testolin.
Testolin (UV) -
Solo per due valutazioni più politiche
rispetto a quelle che sono state espresse dal collega Sorbara in
merito all'analisi dal punto di vista più tecnico del risultato di
questo punto all'ordine del giorno. Intanto per sottolineare come
all'interno della commissione ci si era astenuti non per sottrarsi
ad un documento che è frutto di più interventi durante il 2017 e
che ha visto la compartecipazione, così come di qualcuno che adesso
è all'opposizione, di altri Consiglieri che siedono sui banchi
della maggioranza e che, per certi versi, ha determinato anche un
po' l'andamento del risultato fotografato da questo rendiconto che
ci accingiamo ad approvare. Due valutazioni che vogliono andare
nell'ordine di sottolineare alcuni aspetti che, secondo me,
risultano estremamente interessanti per far percepire, tutto
sommato, il buono stato di salute nel quale la nuova
governance
si trova ad operare. Uno stato di salute che
permetterà probabilmente dal prossimo anno di recuperare delle
risorse suppletive rispetto a quelle che erano a disposizione negli
anni precedenti e questo è dovuto anche ad un'elevata positività
della gestione 2017 che ha permesso di abbattere notevolmente il
residuo debito da parte dell'Amministrazione regionale, portandolo
dai 205 milioni ai 60 milioni e che molto probabilmente verranno
riassorbiti con il bilancio del 2018 e permetteranno a quelle
poste, che nella relazione vengono identificate come 65 milioni e
rotti di euro annui che fino al 2018 non potevano venire
utilizzate, dal prossimo anno di essere rese disponibili e quindi
apriranno delle opportunità su alcune valutazioni. Vedo che
qualcuno non è molto d'accordo, ma, se si fanno degli
approfondimenti, io credo che si possa arrivare a questa
conclusione.
Ci tenevo inoltre ad evidenziare due aspetti - e per questo
assolutamente ringrazio anch'io per la collaborazione tutte le
strutture che hanno contribuito a gestire il bilancio in maniera
molto puntuale e oculata - e sono i dati che sottolineano
l'attenzione dell'Amministrazione verso non solo l'attenzione nella
spesa, ma anche le capacità di introitare le somme che si iscrivono
a bilancio. Accertamenti che attestano una riscossione pari a circa
il 95 percento confermano che c'è un presidio, un controllo e una
gestione oculata delle poste che devono alimentare e rendere
disponibili delle cifre per poi allocarle nelle varie sezioni
spesa.
Il risultato positivo di cui accennavo prima è frutto anche di
una situazione nel 2017 che ha visto l'alternarsi di più Giunte e
che ha pregiudicato, per certi versi, la spesa complessiva, perché
magari certe iniziative hanno trovato difficoltà nell'essere
realizzate complessivamente o puntualmente durante l'anno e quindi
hanno comunque permesso di avere questa positività, che nel
complesso risulterà comunque un aspetto migliorativo del prosieguo
dell'azione amministrativa.
Dalla relazione, dai dati complessivi emerge poi ancora un dato
che, a mio avviso, politicamente è importante: quello
dell'attenzione al sociale che l'Amministrazione ha voluto sempre
dedicare con la sottolineatura che il 25 percento, che sale al 33 e
oltre percento se si comprendono anche le risorse dedicate alle
politiche sociali, la dice lunga su quelli che sono ancora i
riferimenti... e le risorse che in ambito regionale si dedicano a
questo tipo di attività. Non so quante altre Regioni possano
vantare un'attenzione di questo tipo nei confronti del sociale e
della sanità. Questo per dire come, grazie anche ad una
collaborazione che ci tengo anch'io a sottolineare con gli uffici
che gestiscono e che coadiuvano l'Assessore alle finanze e adesso
alle attività produttive, ci possano essere anche delle situazioni
che permetteranno di andare a razionalizzare tutta una serie di
risorse che si renderanno disponibili nel tempo e che sicuramente
permetteranno di andare a dare delle risposte da qua alla fine
dell'anno, se si avrà voglia di adoperarsi a livello politico per
l'allestimento di una variazione di bilancio che esula da questo
discorso, ma che fa parte di un percorso in continuità per quanto
riguarda il corretto utilizzo delle risorse.
Credo che lo sforzo degli uffici si manifesti, si sia
manifestato in questi mesi anche nel mettere assieme tutta una
serie di tasselli che l'armonizzazione del bilancio e
l'approvazione del bilancio consolidato da qua a settembre hanno
reso opportuna e anche un'interfaccia con le altre realtà che
concorrono all'allestimento del bilancio consolidato... Questo per
dire che questi confronti hanno comunque anche permesso di avere
una situazione molto chiara e molto corretta, una fotografia molto
corretta della reale situazione all'interno dell'amministrazione
pubblica. Penso vada nell'ottica di quello che tutti vogliamo:
un'Amministrazione il più trasparente possibile che dia delle
risposte il più possibile concrete e con un utilizzo il più
possibile puntuale delle risorse a disposizione. Questo solo per
annunciare anche il voto favorevole del gruppo dell'Union
Valdôtaine.
Presidente -
La parola all'Assessore Restano.
Restano (AC-SA-PNV) -
Nell'analizzare il rendiconto
ovviamente ho cercato di guardare un pochino verso il futuro e la
mia attenzione si è posta sulle entrate proprie. Al di là di quanto
è stato detto dal collega relatore, che ringrazio, così come
ringrazio il Collegio dei revisori e chi ha lavorato sul documento,
non si può fare a meno di notare che dal 2013 ad oggi c'è un calo
delle entrate. Ovviamente i 51 milioni derivati dalla gestione
speciale ci permettono di dire che abbiamo gestito un bilancio un
pochino più importante.
La mia preoccupazione poi si è rivolta al settore che devo
seguire - non tanto il rendiconto ma quanto le prospettive future -
e ho notato che sulle emissioni di spesa il turismo ha inciso per
il 0,8 percento. Ho già avuto modo di illustrare in commissione le
nostre criticità: le disponibilità finanziarie; per una Regione che
suppone il turismo come un elemento attrattore importante, come
un'industria importante per lo sviluppo del territorio e delle
persone, ritengo sia una scelta un po' deboluccia. Parlo quindi
alla maggioranza attuale e al Consiglio, perché voglio condividere
con voi queste mie sensazioni. Sarebbe forse il caso di andare a
rivedere un pochino quello che può essere il bilancio di
previsione, ma quella attenzione l'ho rivolta ad alcuni particolari
del bilancio assestato del 2017 e di quello che è stato impegnato,
lo stanziato sul 2018 e le previsioni nel triennale del 2019 e non
può sfuggire il confronto tra le previsioni iniziali del 2018, i
tagli previsti in corso d'opera, ma soprattutto i tagli previsti
per il 2019.
Per macro argomenti, sempre nel settore di mia pertinenza,
quando si parla di sport, di mettere lo sport come argomento per la
crescita, per la formazione dei nostri giovani, noto che dalle
previsioni iniziali tagliamo sui trasferimenti alle attività
sportive 50 mila euro sui 300 mila previsti, il 10 percento lo
tagliamo sull'attività agonistica; sull'organizzazione di
manifestazioni importanti che sono degli attrattori non solo
sportivi, ma soprattutto turistici, che dovrebbero essere al centro
dei nostri programmi di sviluppo turistico, tagliamo il 25
percento, e via così di seguito. Mi viene da pensare al taglio del
33 percento sulle campagne pubblicitarie nel settore del turismo:
da 300 mila euro togliamo 100 mila; sulla produzione e l'acquisto
del materiale informativo tagliamo il 50 percento (su 100 mila
tagliamo 50 mila); sull'
Office
tagliamo il 10 percento. Il
buono stato di salute che abbiamo rilevato dai dati contabili
quindi non trova riscontro nelle previsioni che magari con un po'
di fantasia avevamo elaborato.
Stessa cosa vale sui trasporti. Anche lì ci sono stati dei tagli
e voglio ritornare alle interpellanze di oggi. Possiamo discutere,
confrontarci su cosa fare in futuro, però mancano le risorse, o le
prendiamo dalla gestione speciale e questo sappiamo che è
probabilmente da evitare, altrimenti giochiamo una partita
importante che è la partita verso Roma: una partita più politica
che altro, che in passato forse non abbiamo giocato nella dovuta
maniera. Facevo parte della maggioranza, lo ricordo a tutti, non è
un rimprovero a nessuno.
Voglio solamente dire che questi documenti a volte, trovando la
quadra contabile, si lasciano scrivere, soprattutto per il futuro,
poi dopo bisogna venire al dunque e il dunque non può essere fatto
di interpellanze continue per chiedere maggiori risorse, perché la
coperta è questa e non si può strattonare il collega
all'Agricoltura che è seduto vicino a me e ha buone ragioni a
chiedere risorse verso l'agricoltura; non si può fare la stessa
cosa verso il collega dei Lavori pubblici perché sostiene un
comparto importante e merita le stesse attenzioni del sociale,
della sanità, ma anche dello sport. Questo forse vuole essere un
mettere le mani avanti? No, vuole essere il portare tutti sul
giusto terreno: il terreno di un corretto confronto, dare la
responsabilità al Governo attuale di portare avanti delle azioni
politiche, amministrative e di fare delle scelte, ma noi non
accettiamo di essere tirati per la giacchetta, non accetteremo che
ad ogni Consiglio si dica: "metti più risorse a questo, metti più
risorse a quello", perché i valdostani devono sapere che, se non si
vince la partita con Roma, non si fa un buon accordo, non andremo
da nessuna parte: questo è ciò che noi abbiamo lasciato in eredità
ai valdostani!
Presidente -
La parola al Consigliere Testolin per il
secondo intervento.
Testolin (UV) -
Solo perché l'intervento del collega
Restano mi sembra un po' alternativo alla discussione che si
dovrebbe impostare su quello che è stato fatto lo scorso anno, dove
chi ha amministrato si è preso delle responsabilità, ha fatto delle
scelte e ha lasciato una situazione di prospettiva migliore di
quella che si è avuta nel gestire - e lei bene lo sa, visto che ha
partecipato - tutta una serie di attività rispetto al passato.
Quelle che lei ha espresso in questo momento sono delle valutazioni
che, a mio avviso - ma credo ad avviso di molti Consiglieri -,
spettano a una gestione futura, a delle scelte strategiche che
dovranno esserci e che dovranno essere gestite all'interno di un
Governo che dovrà parlarsi in questi termini all'interno di una
Giunta, nel momento in cui predisporrà un DEFR, che peraltro aveva
una scadenza al 30 giugno, e che dovrà permettere di dare delle
indicazioni precise e definitive sulle vostre intenzioni e che
dovrà gestire le risorse che saranno a disposizione sugli obiettivi
che questo Governo si è prefissato, quindi questo è il motivo del
contendere. Altre valutazioni diventa difficile esporle in questa
fase, dove poco c'entrano con quello che è stato un lavoro e una
situazione che oggi si va a chiudere. Il futuro è demandato a delle
scelte che competono a voi. Questa era solo l'intenzione di fare
una sottolineatura in merito ad un intervento che probabilmente è
non proprio opportuno in questo contesto.
Presidente -
La parola al Consigliere Viérin.
Viérin (UV) -
Abbiamo ascoltato con attenzione
l'intervento del collega ex Assessore, di nuovo Assessore Restano,
ha fatto bene il collega Cognetta a ricordare che questo atto è
riferito all'anno scorso e che quindi ha visto la compartecipazione
di alcuni Amministratori, tra cui il collega Restano.
Abbiamo colto nell'intervento del collega alcuni ossimori che
vorremmo evidenziare. Noi capiamo che oggi ci sia l'esigenza di
dire alla comunità che, se non si fanno le cose, non è perché non
si hanno idee, o che non si è in grado di farle, ma è perché non ci
sono risorse. Capiamo anche che ci sia oggi una difficoltà a
mandare avanti dei dossier avendo delle idee così diverse. C'è un
interessante articolo oggi su
Repubblica
che potrebbe essere
ribaltato: "Uniti solo per occupare il potere". È riferito a
livello nazionale, ma potrebbe essere ribaltato a livello locale.
Diciamo questo perché, collega Restano, noi ieri, al di là del DEFR
che è stato rievocato, ci eravamo semplicemente permessi di
ricordarvi che questo Consiglio, quello di luglio, è stato da
sempre il Consiglio fatto proprio per ricalibrare l'assetto
finanziario dell'Amministrazione a fine legislatura, ad inizio
legislatura o durante la legislatura. Se i capitoli che lei ha
citato con il foglio allegato che ha prodotto quindi hanno delle
carenze di bilancio, l'occasione per rimpinguare quei capitoli era
proprio la variazione di bilancio che voi non avete prodotto in
questo Consiglio. Pertanto quelle cifre che lei ha citato, se non
altro per le cifre di cui noi siamo a conoscenza e citiamo di
nuovo: per esempio, gli utili della SAV... ma ci sono anche altre
entrate o altre poste, che sono maggiori entrate, altre poste che,
come l'anno scorso - e lo abbiamo ricordato -, sono state
ricalibrate all'interno dell'amministrazione su capitoli che si
sapeva già non avrebbero avuto la possibilità di essere spesi in
termini di entità entro fine anno, la variazione di bilancio
ricalibra sui capitoli e su dettagli diversi la possibilità di
rimpinguare dove le risorse sono mancanti. La prima considerazione,
collega, quindi è che, se aveste portato la variazione di bilancio
in questo Consiglio di luglio, voi avreste avuto la possibilità di
dare una ricalibratura delle priorità e rimpinguare quei capitoli
che ritenete che non fossero capienti e che peraltro ritenevamo
anche noi.
Quando lei viene a dirci che si scopre oggi che c'è una
questione finanziaria, noi diciamo - come lo diciamo alla collega
Spelgatti, che ieri si è accorta che le resistenze sono anche e
soprattutto tecniche -: benvenuti nel club! Per quanto riguarda la
questione finanziaria, noi ce ne siamo occupati in questi sei mesi,
cioè l'asso temporale che voi avrete la possibilità di misurare
quando arriveremo al bilancio: quando arriverete anche voi a quei
sei mesi che non sono lunghi, ma intensi in termine di affrontare i
problemi. Avrete quindi la possibilità di rimpinguare quei capitoli
al di là della soluzione finanziaria. La soluzione finanziaria
chiaramente è un diritto della nostra comunità, oggi noi abbiamo
questi 244 milioni che sono in più contenziosi, la data ad oggi è
del 6 novembre, vi ricordiamo che era già fissata in primavera e
che la Ragioneria dello Stato - non so lei, Presidente, che
complimenti abbia fatto alla Ragioneria dello Stato in qualità di
avvocato - non si è neanche presentata all'udienza, lo Stato non si
è neanche presentato. Questo per dire che, al di là dei
contenziosi, la data è stata aggiornata al 6 novembre, oggi avevate
già la possibilità di fare qualcosa: di fare la variazione di
bilancio e sulle manifestazioni sportive, su questi capitoli che
sono stati citati c'era la possibilità di rimpinguare.
Lei ha citato il collega Gerandin. Questo vale per ogni settore,
non solo per il settore di competenza del turismo o
dell'agricoltura, ma, com'è stato fatto l'anno scorso - lei se lo
ricorderà -, ci eravamo seduti attorno ad un tavolo e, in base alle
risorse che erano state recuperate, con un lavoro con gli uffici
anche abbastanza pregnante, si era recuperata una cifra abbastanza
importante e si era detto: "di questi milioni che cosa ne facciamo?
Li ricalibriamo e li rimettiamo nei settori". Questa sarebbe stata
la seconda variazione di bilancio, perché la prima variazione di
bilancio che noi abbiamo fatto - e che voi peraltro non avete
votato, collega Restano -, senza la cui approvazione oggi lei
avrebbe un foglio ancora più depauperato di circa 45 milioni,
perché quelli li abbiamo messi noi... senza quella prima variazione
di bilancio noi avremmo avuto un bilancio ancora peggiore, ma non
per volontà della nostra comunità, ma perché da Roma hanno
trattenuto un ulteriore sforzo finanziario. Se si ricordano i
fatti, si ricordano tutti, ma soprattutto oggi non può reggere la
politica dell'alibi che, se non si fa, è perché non ci sono fondi,
perché intanto cominciate ad utilizzare questi fondi che sono lì e
che potete mettere nei settori, dopodiché sulla questione
finanziaria - giustamente è stato ricordato, non è un tema facile -
ci sarà la possibilità di confrontarci e noi speriamo, assieme alle
persone che se ne sono occupate negli anni precedenti, che questa
possa risolversi.
Questo per dire che questo atto... noi ci associamo all'idea di
avere oggi un'approvazione che è in merito ad un esercizio
precedente, che quindi non coinvolge chiaramente gli Amministratori
nuovi, ma per continuità amministrativa viene mandata avanti, ma
noi crediamo che oggi non paghi questa politica che è da campagna
elettorale - come abbiamo avuto modo di dire questa mattina - nel
dire: "ci hanno lasciato le casse vuote" o "non ci hanno dato la
possibilità". Questo può reggere qualche settimana, dopodiché la
responsabilità è di questa maggioranza e di questo Governo e le
cose che vengono fatte, nel bene e nel male, sono di responsabilità
di questo Governo e di questa maggioranza. Se quindi in questo
preludio di estate avete ancora qualche alibi - e noi abbiamo
cercato in questi giorni, in particolare ieri e oggi, di mettere in
luce le nostre idee e le nostre prospettive, o mancate prospettive
che vediamo nei vostri atti -, voi dopo l'estate non avrete più
nessun alibi nel dire che non potete fare le cose, che si possono
fare nell'immediato con una variazione di bilancio... e le cose che
farete nella grande prospettiva della Valle d'Aosta, perché
risolverete la questione finanziaria.
Io non sarei intervenuto su questo atto, perché era un atto,
peraltro presentato molto bene dal collega Cognetta, di cui avevamo
parlato anche in commissione, che semplicemente va a fotografare
quello che è stato un anno molto difficile con un bilancio
approvato dall'Amministrazione regionale non impugnato dallo Stato
e un bilancio approvato dallo Stato impugnato dalla Valle d'Aosta:
ecco come noi abbiamo fatto valere le nostre prerogative. Ad oggi
ci risulta che la prosecuzione dell'iter anche del livello
nazionale nei confronti del livello regionale non sia partita con
grandi atti clementi nei confronti dell'Amministrazione regionale,
perché il clima reale e amministrativo è stato visto e misurato
dalle impugnative statali. Con questo noi diciamo quindi che
voteremo questo atto, ma crediamo che la ricostruzione di una parte
finanziaria molto delicata non possa essere riassunta o sminuita
alle poche considerazioni che abbiamo sentito.
Presidente -
La parola al Consigliere Bianchi.
Bianchi (UV) -
Non era mia intenzione intervenire, però,
a fronte dell'intervento dell'Assessore, siamo obbligati ad
intervenire. Bisogna ricordare ai valdostani che per il rendiconto
2017 il collega Restano è stato Assessore da marzo a ottobre,
quindi il dire che su quei capitoli non c'erano abbastanza soldi e
che è inutile parlare... se le prenda un pochino anche lei le
colpe! Dall'altra mi sembra un rituale il fatto di colpevolizzare
se non si riesce a mantenere tutte le promesse che si sono fatte in
campagna elettorale, perché non ci sono più soldi. È il segreto di
Pulcinella, tutti lo sanno qua che di soldi non ce n'erano più, c'è
il contenzioso con lo Stato.
Collega Restano, quindi lei ci faccia vedere cos'è capace di
fare in futuro, noi lo valuteremo magari anche positivamente, ma
non può sparare su quello che è stato il passato, quando lei lo ha
vissuto e lo ha vissuto in maniera attiva: ha deciso, ha fatto.
Dall'altra le ricordavo che già il collega Sammaritani stamattina
ha fatto un passaggio non accettando l'insufficienza da parte della
professoressa dicendo: "ho trovato questa situazione e prima
c'erano altri, io che colpa ne ho?". Guardi che quegli altri sono
con lei in maggioranza, quindi smettiamola!
Il lavoro dell'opposizione... non è che tiriamo gli Assessori
per la giacca. All'Assessore Gerandin ricordiamo le cose che lui
per cinque anni ha detto. La dimostrazione che il collega Testolin
questa mattina vi ha letto una cosa che lui aveva detto negli
scorsi Consigli e quindi non ci sembra di essere fuori dal
tracciato, forse lo è qualcun altro.
Presidente -
La parola al Consigliere Bertin.
Bertin (IC) -
Nessuno aveva intenzione di intervenire in
questa discussione, ma l'intervento dell'Assessore Restano,
assolutamente fuori tema, ci obbliga a fare almeno alcune
considerazioni. Non vorrei che con questo atteggiamento si
alimentasse la dottrina del "prima noi abbiamo fatto non un
Governo, un accordo di Governo, noi facciamo l'amministrazione, non
della politica. Per fare l'amministrazione, bastano i dirigenti,
non c'è bisogno dei politici". Questa dottrina di Gerandin e dei
Dirigenti di ALPE mi pare che non stia proprio in piedi: non si fa
dell'amministrazione si fa della politica. In politica si tratta di
fare delle scelte e lei ha la responsabilità di fare delle scelte,
non può venire qui a dire a noi: "non presentate niente, non
sollecitate, non evidenziate delle priorità, poiché non abbiamo
soldi", non è questo il ragionamento. Siete lì per fare delle
scelte ed elencare delle priorità, indipendentemente dal numero di
risorse a disposizione, pertanto preparatevi perché non sarà
semplice, non si possono rimandare le scelte in eterno e le
priorità vanno elencate ed eseguite.
Presidente -
Propongo di sospendere la seduta.
Riprendiamo la discussione generale questo pomeriggio alle ore
15:30...
(interruzione di alcuni Consiglieri, fuori microfono)
... va bene, oggi pomeriggio iniziamo alle 15:00.
---
La seduta termina alle ore 13:05.
