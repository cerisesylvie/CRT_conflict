Classificazione
TRASPORTI E VIABILITÀ
Viabilità



Oggetto del Consiglio n. 3079 del 21 dicembre 2023 - Resoconto
OGGETTO N. 3079/XVI - Interpellanza: "Attuazione di politiche
finalizzate alla riduzione del transito dei Tir attraverso il
territorio regionale e le vallate alpine".
Bertin (Presidente) -
Punto numero 29. Consigliera
Minelli, a lei la parola.
Minelli (PCP) -
Grazie Presidente. Il tema dell'intenso
traffico di mezzi pesanti, in particolare di Tir, attraverso la
Valle d'Aosta rappresenta una questione, secondo noi, molto
rilevante. Tutti sono consapevoli dei problemi posti dai quasi
2.000 camion da 40 tonnellate che attraversano ogni giorno l'intero
fondovalle, da Pont-Saint-Martin a Courmayeur, e che sono fonte di
congestione, pericolo e inquinamento, però ci pare che nulla si
stia facendo per ridurre tale problema, anzi, si ipotizzano e si
caldeggiano da parte della Giunta, in particolare da parte del
Presidente, ipotesi come quella del raddoppio del
tunnel
del
Monte Bianco, che avrebbero come risultato l'incremento di tale
traffico.
A nostro avviso, si deve andare in una direzione diversa e non
continuare a ripetere pedissequamente le tesi sostenute da
Confindustria, che si scontrano con due argomentazioni molto forti:
il no al raddoppio del tunnel del Monte Bianco, espresso in modo
netto dal Governo francese, e la politica dell'Unione Europea sul
trasporto merce attraverso le Alpi, che mira ad uno spostamento di
traffico dalla strada alla rotaia e che per ottenere tale risultato
sta finanziando le nuove trasversali ferroviarie del Moncenisio e
del Brennero e il terzo valico tra Liguria e Piemonte e la
direttrice svizzera.
In una recente conferenza pubblica svoltasi ad Aosta, il
professor Marc Lazar ha reso noto un messaggio del Ministro
francese dei Trasporti, Beaune, in cui si afferma che la priorità
per il Governo francese rispetto ai collegamenti Italia-Francia
sono la riapertura della linea ferroviaria storica attraverso la
Val di Susa e la Maurienne, attualmente interrotta dalla frana, e
la realizzazione della nuova linea ferroviaria di alta capacità,
Lyon -Torino. Non c'è quindi spazio per un'opera colossale come il
raddoppio del tunnel del Monte Bianco.
Ancora più
tranchant
e evocativo di nuovi scenari è stato
Hervé Gaymard, ex Ministro francese e attuale Presidente della
Savoia, che, intervenuto lunedì scorso al
summit
di Le Grand
Continent, ha riferito che gli abitanti e i Comuni della Valle di
Chamonix spingono per l'inserimento del territorio del Monte Bianco
nel patrimonio mondiale dell'UNESCO (cosa che peraltro, fino a poco
tempo fa - spero lo faccia ancora - ha perseguito anche il
Dipartimento Ambiente di questa Regione) e, secondo quanto è stato
detto proprio da Beaune, comporterebbe in futuro il divieto ai Tir
di attraversare la vallata e quindi il tunnel.
Una campana simile è stata suonata anche in un'altra recente
conferenza svoltasi in biblioteca ad Aosta, in cui l'ingegner
Bertalero, membro dell'Osservatorio dei traffici transalpini della
Commissione europea, ha evidenziato che la politica dell'Unione ha
come obiettivo il trasferimento dalla gomma alla ferrovia di
importanti quote del trasporto merci attraverso le Alpi e che, per
quanto riguarda la direttrice del Monte Bianco, le politiche
europee determinano una previsione di riduzione del transito fino a
scendere alla metà rispetto ai transiti attuali.
Nella premessa all'interpellanza abbiamo evidenziato anche che
paesi alpini come la Svizzera e l'Austria hanno già assunto
provvedimenti per contenere e limitare i Tir in transito attraverso
i loro territori con varie misure, ad esempio il divieto al
transito notturno e festivo, le tasse di transito per far pagare i
cosiddetti costi esterni dei Tir, costi che ricadono poi sulla
comunità.
Una riflessione e un orientamento su questa tematica era stato
assunto anche dal Consiglio regionale all'inizio degli anni 2000:
dopo l'incendio e la tragedia del 24 marzo 1999, il Consiglio
regionale della Valle d'Aosta si è più volte espresso per una
riduzione del transito dei Tir, chiedendo anche, in particolare con
la risoluzione del 7 marzo 2002 approvata all'unanimità, una
riduzione di almeno il 50% del numero dei mezzi pesanti rispetto
alla situazione antecedente l'incidente del 1999.
Sono tutti dei dati e delle considerazioni che portano alla
conclusione che una regione alpina e turistica come la Valle
d'Aosta subisce, in termini di inquinamento, congestionamento,
costi di manutenzione, ricadute anche sulla salute un danno da un
intenso transito di Tir a lunga percorrenza, mezzi che trasportano
merci che non hanno né origine né destinazione nel nostro
territorio.
Alla luce di queste considerazioni interpelliamo il Presidente
della Regione per conoscere cosa si intende fare, utilizzando le
prerogative della Regione autonoma, per assecondare e favorire
politiche di riduzione del transito dei Tir attraverso il nostro
territorio e attraverso le vallate alpine; quali misure concrete
per ridurre il transito sono allo studio, tenendo conto anche di
quanto è già stato previsto in Svizzera e in Austria (nel testo ho
erroneamente scritto Francia, in Francia non c'è limitazione, ma ci
sono in Austria). E, infine, se sono in essere contatti e
concertazioni per definire tali misure con i Comuni della Valle di
Chamonix che da tempo si battono per una riduzione del transito dei
Tir e che vedono, nell'inserimento della vallata nel patrimonio
UNESCO, un'occasione di valorizzazione locale e di eliminazione del
traffico pesante di transito.
Presidente
- Risponde il Presidente della Regione.
Testolin (UV) -
Grazie Presidente. Nelle articolate
premesse dell'interpellanza manca l'atto consiliare più recente,
cioè la risoluzione approvata dal Consiglio il 15 luglio 2016, che
ha posto al centro delle discussioni sul traforo del Monte Bianco
la problematica della sicurezza, affermando chiaramente che ogni
ipotesi di sviluppo di questa direttrice stradale, compresa quella
del raddoppio, deve mirare alla tutela ambientale e allo
scorrimento in sicurezza dei flussi di traffico.
Per quanto riguarda le priorità del Governo francese, esse sono
ben note e anche ovvie, nel senso che è evidente che la prima
priorità sia la riapertura della linea ferroviaria del Fréjus,
anche se i tempi non sono così certi. Così come è normale che la
Francia guardi alla conclusione della nuova linea ferroviaria
Torino-Lione; peraltro, anche questa ci sembra non proprio ben
vista da alcune parti delle comunità locali e non sui due versanti
della frontiera.
Dal trasferimento dalla gomma alla ferrovia del traffico di
merce attraverso le Alpi, poi, se ne parla da decenni, ma almeno
per il momento resta il fatto che il trasporto su gomma rimane
ancora quello più efficiente. Peraltro, saremmo anche curiosi di
capire come la realizzazione della linea ferroviaria Torino-Lione e
la politica dell'Unione Europea richiamata nella conferenza citata
nell'interpellanza siano coerenti con l'avvenuto raddoppio del
traforo del Fréjus, così come sarebbe interessante capire quali
sono le prerogative della Regione autonoma che potrebbero favorire
le riduzioni del transito di Tir.
In generale, peraltro, sarebbe probabilmente utile avere dei
momenti di confronto e risultati di studi più laici e liberi da
pregiudizi più o meno ideologici; ci permettiamo anche di dare, per
esempio, alcuni dati di base presi, da un articolo proprio
dall'ingegner Bertalero che è stato citato nell'interpellanza e
pubblicato sul sito internet "Logistica Efficiente£ nel mese di
luglio del 2022. Ci dice l'ingegner Bertalero che nel 2021 i volumi
di traffico merci attraverso le Alpi sono tornati al livello
pre-Covid, circa 223 milioni di tonnellate, di cui il 70% (cioè 155
milioni di tonnellate) su gomma e il 30% (68 milioni di
tonnellate), su rotaia.
Il trasferimento su rotaia sembra quindi alquanto lontano da
quello auspicato. Ancora, la maggior parte delle merci, circa il
62%, ha attraversato le Alpi in Austria. In particolare, al traforo
del Brennero è passato il 24% delle merci (53 milioni di
tonnellate), di cui il 74,3% su gomma e il 25,7% su rotaia; alla
frontiera italo-francese nel 2021 è passato circa il 21% delle
merci con una ripartizione che è questa: 9% a Ventimiglia, di cui
il 96,6% su gomma e il 3,4% su rotaia; il 6,5% al Fréjus, con l'80%
su gomma e il 9,8% su rotaia, e infine il 4,2% al Monte Bianco,
pari a 9.544.000 tonnellate di merci.
Dice ancora l'ingegner Bertalero che l'Unione Europea ha
individuato 9 corridoi di trasporto principali, di cui 4 attraverso
le Alpi (il Monte Bianco non c'è), lungo i quali sono previste
nuove infrastrutture, in particolare i 7 tunnel di base ferroviari;
gli Stati stanno invece mettendo in sicurezza i tunnel stradali e
autostradali, dedicando una canna ad ogni senso di marcia, già
realizzata al Fréjus, in costruzione a San Gottardo e presso il
Tenda in Piemonte.
Pare abbastanza evidente, pertanto, che il traffico su gomma e
il traffico su rotaia continueranno a coesistere per lungo tempo e
che la preoccupazione maggiore che dovremmo dedicare anche al Monte
Bianco è quella della sicurezza della circolazione, per la quale,
come ci dice l'ingegner Bertalero, la soluzione individuata dagli
Stati è la realizzazione di una canna per ogni senso di marcia.
Certo, per capire questo discorso sarebbe utile sgombrare il
tavolo da falsità ideologiche e di opportunità: per esempio, a
parte ricordare che è grazie al traforo del Monte Bianco che
l'autostrada arriva fino a Chamonix, andrebbe considerato che nel
2023 al Monte Bianco sono transitati solo mezzi pesanti Euro 5 ed
Euro 6 (per ben il 94% gli Euro 6) e che, pertanto, come
esplicitato nei rapporti ufficiali e dei quali probabilmente avremo
anche conferma con i prossimi studi che stiamo facendo sul
territorio, l'inquinamento della Valle d'Aosta dipende poco dai Tir
nel complesso e molto dai mezzi locali e dai sistemi di
riscaldamento.
È importante quindi considerare che il Monte Bianco non è solo
una via di transito internazionale, ma è anche la più importante
via d'accesso alla Valle d'Aosta e all'Europa.
Se nel lungo periodo il traffico su gomma diminuirà, obiettivo
certo da perseguire, ma tutt'altro che prossimo, non vorremmo però
che il traforo del Monte Bianco diventi un asse di secondaria o
anche minore rilevanza, con la conseguente diminuzione delle
risorse necessarie per gli investimenti e le manutenzioni
necessarie per il suo contenimento in esercizio nelle condizioni di
sicurezza che la nostra comunità, almeno per quanto ci riguarda, ha
il diritto di pretendere, in quanto condizioni essenziali per il
proprio sviluppo.
Credo che da questo tipo di analisi, che peraltro prende il via
da stessi interlocutori che lei ha citato nelle premesse, dia un
quadro molto più realistico e molto più corretto rispetto a quello
che si può e si deve e si dovrebbe fare rispetto ai nostri
tunnel.
Presidente
- Consigliera Minelli, ha facoltà di
intervento.
Minelli (PCP) -
Grazie Presidente. Presidente Testolin,
al di là del quadro della situazione internazionale, direi anche,
che lei ha voluto rappresentare, non c'è una sola risposta alle tre
domande che noi abbiamo posto! Chiaramente, la sua posizione è non
soltanto di difesa a oltranza di quelle che sono poi posizioni
altrui, ma conferma la sua volontà... e non so se è la volontà di
tutta quanta la Giunta, perché ho colto anche qualche differenza di
interpretazione per quello che riguarda le possibilità concrete di
andare in quella direzione, considerato che dobbiamo comunque
confrontarci con la Francia, che ha tutt'altra idea.
Comunque, non c'è una risposta, anzi, lei dice "sarebbe
interessante capire quali sono le prerogative della Regione" e
quindi, in sostanza, credo che lei voglia dire che la Regione non
ha possibilità di intervenire sulle scelte per limitare il transito
dei Tir, però poi dice anche "se nel lungo periodo diminuirà ed è
tutto da vedere, questo traffico dei Tir, allora si potranno fare
dei ragionamenti": i ragionamenti si devono fare a monte e i
ragionamenti che si fanno a livello europeo sono altri; poi i dati
chiaramente al momento ci danno una percentuale di merci che si
spostano su gomma che è nettamente superiore rispetto a quelle che
si spostano su rotaia, ma quello è l'obiettivo a cui tendere.
Certo, se nemmeno chi è interessato a livello locale da un
transito di questo tipo prende posizione, è chiaro che non si ha
nessuna né possibilità, né volontà, di incidere.
Sulla seconda domanda, alla quale non c'è stata risposta, io
presumo che non siano allo studio misure di alcun tipo, cioè è
proprio una cosa che non viene neanche presa in considerazione; poi
lei ovviamente ha toccato il tasto della sicurezza, ma la maggiore
sicurezza deriva dalla minore quantità di mezzi di questo tipo che
possono transitare. Sulla questione dei contatti e delle
concertazioni con i Comuni della valle di Chamonix, non una parola;
i contatti però ci sono, ci devono essere, perché esiste la
Conferenza transfrontaliera, l'Espace Mont-Blanc, di cui ogni tanto
leggiamo comunicati di incontri che ci sono. Io mi chiedo a che
cosa servano questi incontri, soprattutto se l'obiettivo - come
avevo appurato nei pochi mesi in cui sono stata in
quell'Assessorato e ho ricoperto quella carica - è un progetto di
candidatura Unesco che da anni va avanti, che secondo me perseguono
con maggiore convinzione i cugini di Oltralpe, e però noi
continuiamo a fare incontri, riunioni, confronti, eccetera e poi
dall'altra parte remiamo in una direzione che è in qualche modo
opposta e contraria.
Come ho già avuto modo di dire più volte, e lo ripeto anche in
questa occasione, c'è una sorta di schizofrenia tra le varie cose
che si mettono in campo, tra i vari progetti che si mettono in
campo e poi, soprattutto, mi sembra che non si voglia assolutamente
cogliere una opportunità importante che sarebbe quella di sgravare
la nostra Regione almeno da una parte di traffico, che è dannoso e
pericoloso.
Sulla questione della candidatura Unesco e di quella che è
attualmente la posizione della Regione, considerato quello che ho
anche sentito, mi riservo di fare delle iniziative e di raccogliere
ovviamente del materiale. Naturalmente, non avendo ricevuto nessuna
risposta alle domande, se non una conferma di quella che è la sua
posizione, ovviamente non possiamo dichiararci soddisfatti.
