Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3033 del 23 settembre 1987 - Resoconto
OGGETTO N. 3033/VIII - INTERVENTO REGIONALE PER
L'AMMORDERNAMENTO E LA RISTRUTTURAZIONE DELLE ATTIVITÀ SIDERURGICHE
IN VALLE D'AOSTA. (Interpellanza).
PRESIDENTE
: Do lettura dell'interpellanza presentata dai
Consiglieri Millet e Bajocco:
Interpellanza
Ricordato che il Protocollo d'Intesa tra IRI e Regione,
approvato in data 3 aprile 1987, stabiliva che "le parti si
incontreranno entro il 15 maggio p. v. per definire i rispettivi
impegni";
Ricordato altresì che nel corso di un incontro tra Comitato
ristretto e Deltasider, avvenuto il 12 giugno, l'Assessore si era
impegnato a portare in Consiglio regionale entro la prima
quindicina di luglio i provvedimenti relativi all'intervento
regionale per l'ammodernamento e la ristrutturazione delle attività
siderurgiche in Valle d'Aosta;
Constatato che a tutt'oggi la trattativa, avviata nel novembre
1985, non ha ancora trovato una definitiva conclusione;
i sottoscritti Consiglieri regionali del Gruppo Comunista
Interpellano
l'Assessore competente per conoscere:
1)
i motivi che hanno indotto la Giunta a
procrastinare l'assunzione di provvedimenti la cui urgenza è stata
più volte e da più parti ribadita;
2)
lo stato delle trattative con l'IRI, la Deltasider,
e la Deltacogne in merito all'applicazione del Protocollo
IRI-Regione.
PRESIDENTE:
Ha chiesto di illustrare l'interpellanza il
Consigliere Millet, ne ha facoltà.
MILLET (P.C.I.):
Lo scopo dell'interpellanza è quello di
chiedere all'Assessore competente cosa è stato fatto entro il 15
maggio in base a quel protocollo d'intesa fra IRI e Regione Valle
d'Aosta, che è stato approvato dalla Giunta regionale il 3 aprile,
soprattutto alla luce delle ultime vicende all'interno della Cogne,
inerenti cioè all'annuncio di licenziamenti, ridimensionamento dei
posti di lavoro fino a 270 persone in meno, di cui 210 entro la
fine dell'anno.
Dal momento che in questi mesi si sarebbero dovuti fare una
serie di atti, in modo da concretizzare l'intervento regionale in
base a questo protocollo d'intesa, vorremmo sapere dall'Assessore
cosa è stato fatto in questo periodo. Dalle ultime notizie che si
hanno da parte della società, che si è trasformata da DELTASIDER in
DELTACOGNE, sono stati fatti dei passi in una certa direzione e c'è
l'impegno da parte dell'IRI di andare a costituire questa società
valdostana; vorremmo chiedere alla Giunta regionale cosa in
concreto è stato fatto, tenendo conto che poi il mercato
dell'acciaio non promette molto bene.
È anche vero, però, che leggendo i giornali si apprende che in
Germania, in Francia, la produzione dell'acciaio è aumentata, in
Italia è diminuita, il che significa che è un mercato questo
difficile da capire, perchè ci sono delle questioni internazionali
di divisione del mercato abbastanza ostiche. Comunque è un settore
difficile, c'è stato un protocollo d'intesa, c'erano degli impegni,
delle scadenze, per cui vorremmo sapere cosa ha fatto la Giunta in
questo periodo e cosa intende fare per il futuro, in modo da
riuscire a dare una soluzione positiva alla maggiore fabbrica (tale
comunque la Cogne rimane) della Valle d'Aosta.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Rispetto alla interpellanza devo fare
alcune precisazioni. La prima richiesta vuole conoscere i motivi
che hanno indotto la Giunta a procrastinare l'assunzione di
provvedimenti. In effetti la Giunta non ha inteso procrastinare
niente; alle nostre richieste di incontro per definire i rispettivi
impegni nei confronti dell'azienda, il dato e la giustificazione
reale che l'IRI ha addotto, è il ricambio dirigenziale alla
FINSIDER. Ricambio che è avvenuto a metà luglio: l'elezione del
nuovo Presidente e del nuovo Amministratore delegato è avvenuta a
metà luglio. A quella data i nuovi eletti hanno inteso prendere
visione della situazione, quindi è stato l'IRI che ci ha richiesto
di procrastinare la data dell'incontro a dopo le vacanze. In
effetti l'appuntamento è fissato per metà del mese di ottobre, con
il vertice IRI e con il nuovo vertice FINSIDER che in questo
momento è impegnato pesantemente ad affrontare la terribile
situazione presente. I giornali indicano la drammaticità della
situazione FINSIDER.
Quindi, per rispondere alla domanda, noi avevamo sollecitato il
vertice IRI. Per quanto riguarda lo slittamento della precisazione
degli impegni che coinvolgono - ed è contenuto nel testo del
protocollo - non solo l'IRI, ma anche la Finanziaria e le società
che alla Finanziaria e alla FINSIDER fanno capo, l'IRI ci ha
richiesto di aspettare il dopo elezioni; voi sapete quanto è stato
tormentato il rinnovo del vertice FINSIDER. Per metà ottobre è,
dunque, fissato l'incontro con IRI e vertice FINSIDER; prima di
quella data, martedì prossimo, è convocato il Comitato regionale di
coordinamento per i problemi DELTACOGNE e della siderurgia in Valle
d'Aosta, nel corso di quella riunione verranno precisati gli
impegni della Regione.
Vorrei solo precisare che interventi diretti di ristrutturazione
e di ammodernamento non sono consentiti agli enti pubblici, quindi
il tipo di intervento non potrà che essere coerente con le
indicazioni che la CEE e il Ministero all'Industria daranno.
Il Consigliere Millet ha ancora sottolineato alcuni aspetti
circa i problemi occupazionali. Tengo a precisare e a ribadire che
il protocollo d'intesa sancisce la non adozione di procedure di
licenziamenti, quindi l'impegno che l'IRI ha sottoscritto con la
Regione è che, per quanto riguarda il volume occupazionale degli
stabilimenti DELTACOGNE in Valle d'Aosta, non si utilizzeranno
procedure di licenziamento.
Nel corso dell'incontro che avremo martedì prossimo con il
Comitato regionale, potremo meglio precisare le condizioni alle
quali l'Amministrazione regionale è disposta a collaborare per il
risanamento-lancio delle attività siderurgiche in Valle
d'Aosta.
PRESIDENTE
: Ha chiesto di parlare il Consigliere Millet,
ne ha facoltà.
MILLET (P.C.I.):
Prendo atto delle dichiarazioni
dell'Assessore. Non vorremmo che su questo problema il tempo
passasse e poi l'intervento arrivasse in ritardo. Sollecitiamo
perchè a metà ottobre si definisca il quadro, in modo da andare in
tempi rapidi.
Per quanto riguarda un ridimensionamento dell'azienda, non ci
potrà essere licenziamento, però che dei dirigenti dicano al
Sindacato che ci sono 270 addetti di troppo e che attraverso il
prepensionamento ne vanno via 180, anche quello vuol dire togliere
posti di lavoro. L'attuale DELTACOGNE ritiene che oggi come oggi ci
sono 270 posti in più per l'attuale tipo di produzione, salvo che
non si prendano nuove iniziative, però se nel protocollo è stato
sancito che devono esserci duemila posti, ritengo che l'accordo
debba essere rispettato. Che poi siano tutti nella DELTACOGNE o in
società che lavorano ad Aosta o a Verrès, va bene ugualmente;
l'intervento finanziario deve però essere finalizzato a mantenere
posti di lavoro, perchè altrimenti il rischio è che non venga
licenziato nessuno, però di fatto non esistono più posti
disponibili per nuove assunzioni.
Sollecitiamo quindi la Giunta ad intervenire in modo
tempestivo.
