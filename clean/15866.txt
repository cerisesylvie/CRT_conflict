Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 2183 del 23 ottobre 1996 - Resoconto
SEDUTA ANTIMERIDIANA DEL 23 OTTOBRE 1996
OGGETTO N. 2183/X Criteri adottati per il rilascio dei carnet di
caccia per i non residenti. (Interrogazione)
Interrogazione Venuto a conoscenza che malcontento, perplessità
e apprensioni regnano all'interno del mondo venatorio, sia tra i
residenti che i non, per i criteri scelti per il rilascio dei
Carnet di Caccia ai non residenti;
il sottoscritto Consigliere regionale
Interroga
l'Assessore competente per sapere:
1) quali criteri sono stati adottati e se c'erano criteri non
scritti;
2) se tali criteri sono stati adottati in modo imparziale nei
confronti di tutti i richiedenti;
3) se risulta vero che, tra i criteri non scritti, vi era anche
quello del gradimento di esponenti di vertice del Comitato
Caccia.
F.to: Mostacchi
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) La legge n. 64/94, la legge regionale in materia di
caccia, prevede che i criteri per l'ammissione dei cacciatori non
residenti vengano definiti in sede di approvazione del piano
regionale per la gestione faunistica, piano che è in fase di
redazione e che prevedo possa venire alla discussione di questo
Consiglio per l'approvazione nel corso del 1997.
Nel frattempo il calendario venatorio all'articolo 13 demanda al
Comitato regionale per la gestione venatoria la designazione dei
cacciatori non residenti ammessi sulla base di appositi criteri che
devono essere approvati dall'Assessorato all'agricoltura.
I criteri che il Comitato caccia ha adottato sono contenuti nel
questionario che è stato distribuito a chi ha chiesto di cacciare
in Valle d'Aosta, attribuendo ai criteri richiesti dei
punteggi.
Quindi, per quanto riguarda la scelta che è stata fatta per
l'ammissione dei 46 cacciatori non residenti, risultato è dato da
una somma aritmetica che non può prestarsi ad interpretazioni di
sorta.
Dei problemi sono sorti per quanto riguarda invece la presa in
considerazione di eventuali sanzioni di natura penale,
amministrativa o disciplinare in materia di caccia, di cui si
richiedeva ai residenti di produrre autocertificazione. La scelta
che è stata fatta dal comitato è stata quella di escludere
all'ammissione i cacciatori che hanno dichiarato di aver avuto in
passato delle sanzioni, e qui oggettivamente ci sono stati dei
problemi quanto all'interpretazione di queste sanzioni.
Non ho competenza per entrare nel merito e per poter dare dei
giudizi rispetto al merito di questo problema, trattandosi
d'interpretazione di carattere giuridico, quindi riporto quelle che
sono state le decisioni del Comitato regionale per la gestione
venatoria, che aveva affidato ad una commissione formata da 4
persone l'esame di queste domande e la compilazione della relativa
graduatoria. Al di là di questi problemi sorti per quanto riguarda
l'interpretazione in materia di sanzioni, non mi risulta che siano
state commesse delle imparzialità nella scelta.
Presidente Ha chiesto la parola il Consigliere Mostacchi.
Mostacchi (UV) Ringrazio l'Assessore per le risposte date, però
vorrei fare alcune considerazioni. Penso che sia lodevole
l'iniziativa del Comitato caccia di dotarsi di un codice di
comportamento, però ritengo che i criteri scelti siano discutibili
e per quanto mi riguarda anche illegali, perché tendono a
penalizzare delle persone che nel tempo potrebbero aver commesso
delle infrazioni punibili con sanzioni amministrative e oggi
depenalizzate o addirittura non più previste dalle attuali norme in
vigore. Il Comitato caccia dice, facendo proprie le testimonianze
di un parere legale: "Il Comitato caccia non è il soggetto che
possa entrare nel merito delle procedure che abbiamo portato nel
passato all'irrogazione di sanzioni o alla valutazione delle
relative infrazioni, ma soltanto alla presa d'atto del fatto
storico dell'esistenza dell'infrazione stessa". Detto questo, visto
che il parere legale dice che il Comitato caccia non è il soggetto
preposto, per deduzione il soggetto dovrebbe essere l'Esecutivo;
pertanto inviterei l'Assessore ad un approfondimento dell'argomento
e a vedere se è possibile rimediare a quelle storture, perché
andiamo a ledere dei diritti dei cittadini. Ritengo che questo non
sia giusto, per quanto mi consiste.
Vorrei fare un'altra domanda sempre in seguito alla risposta del
parere legale; gradirei sapere come mai il Comitato caccia,
nell'esercizio delle sue funzioni, ha la possibilità di dettare e
di scegliere dei criteri, e poi, se questi erroneamente
riconosciuti, non ha la possibilità di rimediare. Se uno ha la
possibilità di stabilire un criterio, dovrebbe avere anche la
possibilità di correggerlo nell'eventualità si ritenesse sbagliato.
Adesso non è che voglia fare dei riferimenti particolari, ma tutti
sappiamo che a Roma stanno preparando un disegno di legge per
concedere l'indulto ai Khmer rossi, qua invece andiamo in segno
diametralmente opposto: tendiamo a mettere delle imposizioni che
vanno a ledere addirittura i diritti dei cittadini.
Sono convinto che noi da Roma non abbiamo nulla da imparare,
però inviterei tutti ad una profonda riflessione, perché se
insistiamo con questi metodi, abbiamo anche ben poco da
insegnare!
