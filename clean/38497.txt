Classificazione
ENTI LOCALI
Comuni
Comunità montane - Unité des communes
FINANZA REGIONALE E LOCALE
LAVORO



Oggetto del Consiglio n. 2019 del 20 aprile 2016 - Resoconto
OGGETTO N. 2019/XIV - Interrogazione: "Effetti negativi in
ambito occupazionale a seguito dell'attivazione della Centrale
unica di committenza".
Viérin M. (Presidente)
- Punto n. 16 dell'ordine del
giorno. La parola all'Assessore Baccega.
Baccega (SA) -
Ringrazio i Consiglieri che hanno proposto
questa interrogazione, che ci dà modo di fare un po' di chiarezza
rispetto a quanto già affermato nel Consiglio scorso parlando
proprio della Centrale unica di committenza.
Sicuramente era necessario approfondire meglio, avere un
maggiore dettaglio delle modalità operative della Centrale di
committenza regionale e che hanno generato i numeri che sono stati
indicati nelle risposte del Consiglio scorso. I numeri vanno anche
minimamente evidenziati e interpretati, perché c'era una fornitura
di 43,13 milioni di euro dei treni bimodali che ovviamente non ha
fornitori in Valle d'Aosta, e poi un appalto di servizi di soccorso
di elicottero da 13,474 milioni che è stata una gara vinta da
un'azienda non valdostana; quindi due gare che in linea di massima,
per servizi e forniture, ci portavano via un'aggiudicazione di 56,5
milioni.
Rispondendo al primo quesito, entrando proprio nel merito
dell'attività della Centrale unica di committenza, per gli appalti
pubblici di beni, servizi e lavori esiste comunque l'obbligo di
centralizzazione delle procedure di affidamento. La Regione ha
deciso di attribuire a Inva le funzioni di Cuc regionale per
l'acquisizione di forniture e servizi, mentre per quanto riguarda i
lavori pubblici e i servizi di ingegneria e architettura è la
stazione unica degli appalti che è stata istituita presso
l'Assessorato delle opere pubbliche che si occupa di quel
settore.
La Centrale unica di committenza opera in particolare per
l'acquisizione di servizi e forniture sulla base di una convenzione
che è stata siglata con la Regione, il Consiglio permanente degli
enti locali e Inva; è stata poi integrata da un successivo
addendum
, che l'ha perfezionata, e svolge tre funzioni.
La prima funzione è quella della gestione della piattaforma Meva
(Mercato Elettronico della Valle d'Aosta) attraverso la quale gli
enti effettuano gli acquisti di beni e servizi in modalità
telematica per valori sotto soglia comunitaria e quindi sono tutti
offerti dagli operatori economici abilitati al Meva. Al Meva sono
attualmente accreditati 2.000 operatori economici che hanno potuto
partecipare agli affidamenti per 1 milione di euro circa, di cui
800 mila sono stati aggiudicati alle imprese valdostane. Si tratta
di affidamenti che prevalentemente vanno da 1.000 a 40 mila euro,
quindi il famoso sotto soglia. Attraverso il Meva gli enti pubblici
possono effettuare gli acquisti secondo le modalità definite dalla
normativa tramite ordine di acquisto oppure tramite richiesta di
offerta.
La seconda funzione, quindi la centralizzazione degli acquisti
(funzione di Consip regionale), avviene raccogliendo e analizzando
i bisogni di servizi e forniture degli enti convenzionati aventi
caratteristiche standardizzabili, al fine di stipulare convenzioni
quadro e ottenere risparmi di economie di scala, come è avvenuto
per le quattro convenzioni che sono in essere: la prima è la
convenzione per la fornitura di energia elettrica e dei servizi
connessi per le pubbliche amministrazioni della regione,
aggiudicata a Cva per un importo di 16,9 milioni; due convenzioni
sono per la fornitura di materiale per l'igiene personale e per la
fornitura di materiale sanitario occorrente al fabbisogno delle
strutture di assistenza anziani ed inabili delle
Unités des
Communes valdôtaines
, aggiudicate ad una società di Aosta per
121 mila euro; infine, la convenzione per la fornitura di materiale
di pulizia e monouso occorrente al fabbisogno delle strutture,
vinta da un'azienda non valdostana. Nei quattro dati forniti dalle
quattro convenzioni ad oggi ben tre sono state aggiudicate ad
imprese valdostane, per un valore complessivo di 17,163 milioni di
euro.
La terza funzione della Centrale unica di committenza è la
stazione appaltante. In questi casi gli enti convenzionati si
rivolgono alla Centrale unica di committenza per l'espletamento
delle procedure di gara e per l'affidamento di appalti, servizi e
forniture. Le modalità di selezione del contraente, i criteri di
aggiudicazione e tutte le modalità con le quali poi dovrà essere
eseguito il servizio con la fornitura richiesta sono tutti
stabiliti dagli enti convenzionati mediante la determina a
contrarre oppure nel capitolato speciale d'appalto. La Centrale
unica di committenza, sulla base di questa documentazione che viene
trasmessa dalle strutture interessate all'appalto, predispone il
bando e redige il disciplinare di gara e procede all'espletamento
della procedura di selezione del contraente fino ad arrivare
all'aggiudicazione. Da quel momento, alla stipulazione del
contratto provvede l'ente che cura tutti i rapporti giuridici
derivanti dall'esecuzione. Alla Centrale unica di committenza sono
state attribuite dalla Giunta regionale le funzioni di soggetto
aggregatore, secondo quanto disposto dal dall'articolo 9 del
decreto legge n. 66/2014; i soggetti aggregatori previsti sono in
un numero massimo di 35 in tutta Italia. Sono Centrali uniche di
committenza qualificate iscritte all'elenco dell'Anac nell'ambito
dell'anagrafe unica delle stazioni appaltanti.
Rispondendo al quesito n. 2 e n. 3, come si vede da questa
disamina che magari è stata un po' lunga, ma ha centrato gli
obiettivi e la
mission
della Cuc, il quadro normativo a cui
si fa riferimento, e anche il sistema di centralizzazione adottato
dalla Centrale unica di committenza, ha come obiettivo quello di
ottenere economie di scala che portino a risparmi economici
nell'ambito della gestione delle gare d'appalto, sia in termini di
una riduzione dei costi delle forniture dei servizi, sia in termini
di costi di gestione delle procedure stesse. Devo dire che in
queste ultime settimane, nei rapporti che ho avuto parlando con i
tecnici di Inva, ho trovato personale efficiente e preparato. Nel
medio periodo di attività della Cuc, che si può ipotizzare in una
sorta di triennio di completa operatività, potranno essere
effettuate analisi quantitative per verificare i benefici ottenuti
in termini di razionalizzazione e aggregazione della spesa.
Veniamo invece al discorso delle ricadute sul territorio
valdostano. In questo ambito tutti sappiamo che gli spazi di
manovra consentiti dalla legislazione europea e nazionale sono
molto stretti. Su questa materia, però, tenuto conto della recente
entrata in vigore del nuovo codice degli appalti di lunedì scorso,
il Governo regionale sta lavorando per studiare e valutare
possibili azioni e criteri che permettano, nell'ambito del rispetto
delle direttive comunitarie, di garantire un miglior accesso agli
appalti pubblici alle piccole e medie imprese locali. Tale
obiettivo potrà essere conseguito eventualmente anche cercando di
sfruttare gli ambiti di competenza regionale elaborando un autonomo
testo di legge regionale che, nel rispetto dei principi di
concorrenza, trasparenza e semplificazione, favorisca il
perseguimento di obiettivi condivisi anche a valenza sociale,
ambientale e di tutela del lavoro, contribuendo a creare condizioni
più favorevoli per l'accesso al mercato e per realizzare sempre più
benefici in termini di ricadute economiche sul mercato locale e in
termini di più elevati
standard
qualitativi delle forniture.
Proprio in quest'ottica, per quanto riguarda i lavori pubblici, con
il recente esame da parte della Giunta regionale del programma in
previsione dei lavori pubblici, verranno sottoposti anche al
Consiglio nuovi indirizzi di attuazione che saranno discussi in
questo Consiglio e che vorranno andare in questa direzione; se
condivisi, potranno essere utilizzati con le dovute correzioni
anche in materia di forniture e servizi.
È cambiata un'epoca, è cambiato un metodo, gli affidamenti
diretti non possono più essere adottati, la gara è il principio
guida che in qualche modo determina il percorso di acquisizione di
beni e servizi. Cercheremo di fare al meglio un lavoro che ci
permetterà di andare nella direzione da voi auspicata, quanto da
questa maggioranza che in questo senso ha lavorato e continuerà a
lavorare. Bisogna fare anche un'azione di miglioramento dei
rapporti che hanno le aziende valdostane soprattutto con il
web
, laddove riscontriamo spesso che la Pec per esempio è
una cosa ancora sconosciuta e spesso alcune aziende non hanno una
facilità di rapporto con il web, cosa che ci mette fortemente in
difficoltà.
Presidente
- La parola al collega Gerandin.
Gerandin (UVP) -
L'ho ascoltata attentamente, Assessore.
Lei ci ha ricostruito i compiti per quel che riguarda la Cuc, per
quel che riguarda il discorso del Meva e della Centrale unica degli
appalti. Tuttavia il senso di questa interrogazione era un po'
diverso, perché se lei Assessore va a rileggersi quanto noi come
UVP avevamo presentato nel 2014, dove andavamo a manifestare tutta
una serie di perplessità legate all'attivazione di questo, lei avrà
già una serie di risposte a quello che, nostro malgrado e a
malincuore, si sta verificando.
Noi avremmo voluto con questa interrogazione avere una risposta
politica sulla preoccupazione di come intendete muovervi, perché
dirci qual è il compito, almeno per quello che ci riguarda, era
molto chiaro, sennò non avremmo detto quanto abbiamo detto nel
2014. La invito veramente a rileggersi quanto è stato detto
dall'UVP in quest'aula nel 2014 su cosa si sarebbe potuto
verificare e che puntualmente si è verificato. Noi non siamo
sicuramente contenti di questo, il nostro era un grido d'allarme
che probabilmente è stato sottovalutato. Io le parlo di analisi
politica. A noi sta bene che, per quel che riguarda il Meva, su 1
milione di affidamento 800 mila euro siano andati in Valle d'Aosta,
ma sono briciole, sono le forniture delle cartelle, delle penne,
sono le forniture da 1.000 euro o da 100 euro!
Il vero problema è un altro, è quello che abbiamo provato ad
evidenziare nella seconda parte dell'interrogazione, dove abbiamo
chiesto che considerazione politica fate voi, quando in una gara
sulle pulizie che avete messo in piedi con otto lotti - uno è
andato deserto, ma sette sono stati aggiudicati - quattro sono
andati in Piemonte, due sono andati a Caserta e uno a Terni con dei
ribassi che sono arrivati al 44 percento. È questa l'analisi
politica che bisogna fare! Cosa è successo? È successo che la gente
sta chiamando in questo momento, perché la prima cosa che ha fatto
chi ha preso questi appalti è stato chiamare i dipendenti per
ridurre loro le ore di lavoro. Quando si fa un'aggiudicazione di
questo genere, dove l'unico criterio è il massimo ribasso, succede
questo, e su questo noi volevamo una risposta politica! Avete fatto
un bando in cui mediamente le offerte erano di 20 ditte, c'è stata
solo una ditta valdostana che ha fatto un raggruppamento temporaneo
di imprese e che ha partecipato, le altre non hanno neanche
partecipato, perché non potevano partecipare materialmente.
Adesso voglio lanciare un appello, perché sembra che io ce
l'abbia con l'Assessore Fosson. Porto ad esempio un bando fatto
dall'azienda Usl, che non è specialistico, è un bando per
biancheria e capi di vestiario per l'azienda: l'Usl ha fissato come
criterio 40 punti per il prezzo e 60 per la qualità. Qualcuno può
provare a scontrarsi se il progetto non è solo il "buttiamo a terra
i prezzi"? E quando parlo di analisi politica, io vi dico: il
giorno in cui queste ditte vengono e firmano il contratto con dei
ribassi del 44 percento (e sono sette appalti!), il giorno stesso
noi perdiamo l'Iva, perché sono tutte ditte di fuori. Il problema è
poi ancora un altro: il problema è che la Regione non avrebbe
dovuto aspettare il codice degli appalti, e qua non hanno nessuna
colpa i dipendenti di Inva, non ce l'ho con loro perché fanno il
loro lavoro, ma è di chi predispone i capitolati, i bandi, i
disciplinari, questi fanno quello che i funzionari riportano e sono
questi, secondo me, che devono muoversi in un'altra direzione, ma
devono avere un
input
politico. Se alla politica sta bene
che le gare vadano fuori Valle, che l'Irpef dei lavoratori vada
fuori, queste sono le conseguenze!
In conclusione, dico che è mortificante che con dei bandi sulle
pulizie, dove non c'è manodopera specializzata, dove abbiamo gente
che sta prendendo dei salari veramente minimi, ci sia solo una
ditta valdostana che partecipa in raggruppamento perché abbiamo
fatto dei bandi inaccessibili per tutte le altre ditte
valdostane.
