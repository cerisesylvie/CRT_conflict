Classificazione
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 1235 del 23 marzo 2005 - Resoconto
OGGETTO N. 1235/XII - Reperimento di figure professionali per il
Servizio di emergenza sanitaria territoriale. (Interpellanza)
Interpellanza
Premesso:
- che la Legge regionale 21/1998 ha istituito il Servizio di
emergenza sanitaria territoriale e che più volte è stata ribadita
l'importanza del decentramento territoriale dei servizi sanitari,
attraverso l'implementazione funzionale e professionale delle
strutture di emergenza e specialistiche;
- che, per fare fronte alla permanente difficoltà di reperire
medici di emergenza territoriale, è stato organizzato uno specifico
corso di formazione (autunno 2003);
- che per evitare, o quanto meno limitare, la forte
migrazione di MET verso altre regioni è stato più volte invocato
l'allineamento dei trattamenti economici e contrattuali a quelli
offerti da altre aziende sanitarie locali;
- che, al fine di migliorare il servizio, è stato altresì
richiesto ai competenti organi un interessamento finalizzato
all'accesso del medico di emergenza territoriale alle scuole di
specializzazione in Università di altre regioni;
tutto ciò premesso, i sottoscritti Consiglieri
regionali
Interpellano
l'Assessore delegato per conoscere:
1) se il corso di formazione di cui in Premessa ha consentito
di reperire le nuove figure professionali di cui necessita il
Servizio di emergenza sanitaria territoriale;
2) se ritiene che le richieste del personale medico di
emergenza territoriale siano coerenti con la politica sanitaria
regionale;
3) se, attraverso l'annunciata revisione della Legge
regionale 21/1998, intende perfezionare il Servizio di emergenza
sanitaria territoriale recependo anche le indicazioni di cui in
Premessa.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Perdurano le carenze di organico presso le sedi
decentrate del Servizio di emergenza sanitaria territoriale, mi
riferisco a Morgex, Châtillon, Donnas, anche se sono stati fatti
passi avanti nel corso di questo ultimo biennio, e questa
permanenza si riflette in termini di disagio sul servizio di
soccorso svolto dagli operatori sanitari sul territorio.
Il problema è stato più volte affrontato in quest'aula, ma è un
problema che purtroppo permane. L'emergenza si regge, non solo in
Valle d'Aosta, ma noi dobbiamo focalizzare la nostra attenzione
sulla Valle d'Aosta, sui precari della sanità, che devono
garantire, insieme a coloro che sono di ruolo nell'organico
sanitario, la funzionalità del Servizio di emergenza. L'Assessore
ben sa che i centri che ho menzionato svolgono con difficoltà il
servizio "H 24": a Morgex mi risulta che gli effettivi siano 3 con
un'integrazione di alcuni colleghi medici che provengono dalla
Rianimazione, a Donnas sono 4 invece dei 5 che prevede l'organico,
a Châtillon sono in 3 effettivi. Conseguenza di questo
sottodimensionamento sono i disagi di cui dicevo prima. Precariato,
dicevo, in quanto la maggior parte dei medici di emergenza
territoriale sono convenzionati o a contratto libero professionale,
e la loro permanenza nei luoghi di lavoro è spesso transitoria
perché sono più appetibili le offerte che provengono dalle USL
vicine come quelle del Piemonte.
Questo stato di cose merita di essere affrontato in sede
politica. Sull'argomento abbiamo già sollecitato l'Assessore nel
2003, il quale, rispondendo ad una nostra interpellanza, annunciò
che per far fronte a questa carenza nel reperimento dei medici di
emergenza territoriale, sarebbe stato organizzato nell'autunno
dello stesso anno un corso di formazione per preparare 30 medici e
per coprire i disservizi nell'ambito del "MET". Ci risulta che solo
16-17 persone abbiano poi realmente partecipato al corso - durato 6
mesi - e noi vorremmo sapere se questo corso ha consentito di
reperire le nuove figure professionali di cui necessita il Servizio
di emergenza sanitaria territoriale, anche se immaginiamo che la
risposta non sia nel segno auspicato.
Ci sono poi delle questioni che vengono sollevate in sede
sindacale, e anche se non è questa la sede per affrontarle, non
possono essere trascurate, perché mirano ad allineare i trattamenti
contrattuali dei "MET" valdostani con quelli dei loro colleghi in
servizio presso altre ASL. Ho sottomano i cedolini degli stipendi
di alcuni "MET" valdostani che paragonati a quelli dei loro
colleghi piemontesi, evidenziano una differenza di trattamento
inferiore di circa 800 euro. È naturale che a fronte di queste
condizioni economiche ci sia una facile migrazione verso altre
regioni. L'Assessore vedo che smentisce, gli produrrò poi le
fotocopie, si va da 3.754 euro del Piemonte a 3.061 euro della
Valle d'Aosta, al netto degli straordinari. C'è poi il problema
delle scuole di specializzazione che rimane irrisolto, prima di
tutto, a livello nazionale, e che impedisce una completezza nella
formazione e nella facilità di accesso ai ruoli da parte di questa
categoria di medici.
Ci rivolgiamo all'Assessore per capire quali sono le sue
intenzioni in materia. La prima domanda l'ho già proposta: se il
corso di cui facevo cenno ha consentito di reperire le nuove figure
professionali di cui necessita il Servizio di emergenza sanitaria
territoriale; se ritiene che le richieste del personale medico di
emergenza territoriale siano coerenti con la politica sanitaria
regionale (più volte è stato sottolineato che grazie alle risorse
finanziarie di cui disponiamo - a differenza di altre regioni -
siamo in grado di far fronte al soddisfacimento di interessi
generali come quello della sanità e in questo caso della sanità
territoriale); se l'annunciata revisione della legge regionale n.
21/1998 intende perfezionare il Servizio di emergenza sanitaria
territoriale recependo anche le indicazioni che le abbiamo
sintetizzato in premessa, cioè questa perequazione a livello di
trattamento dei "MET" valdostani con quelli di altre regioni e la
possibilità di formazione più completa, per far sì che ci sia un
accesso ai ruoli sanitari, che può essere disposto solo con un
concorso pubblico.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Devo ammettere che quando parliamo della figura
del "MET", si pone un problema che è ancora aperto, e devo dirle
che fatico a capire dove il legislatore voglia andare in questo
senso, perché quando lei parla di "precariato", è vero, in tutta
Italia è così, ma quando dall'altra parte c'è l'impossibilità di
assumere in un ruolo ospedaliero perché non ha la specialità,
capisce che questo è un blocco posto dallo Stato e non riesco a
capire come mai una figura di questo tipo non possa essere
integrata in un sistema sanitario nazionale, rimanendo un problema
ancora aperto in tutta Italia.
Vorrei fare due premesse per spiegare questo problema e i nostri
intendimenti. Credo che il "MET" sia una figura importante nella
nostra organizzazione sanitaria. Tanto più adesso che parliamo
attentamente di distretti e di organizzazione territoriale, la
figura del "MET" che sale sull'ambulanza diventa molto importante,
chiaramente deve essere una figura anche formata. Il Ministro
Sirchia diceva in un convegno recente: "abbiamo creato dei grossi
reparti di pronto soccorso, ma se gli ammalati vi giungono morti,
non si può fare nulla". Pertanto, da un lato, l'importanza di
questa figura e soprattutto della sua formazione, dall'altra, il
legislatore nazionale - come dicevo, anche rispondendo a quella
interpellanza del 2003, che sarebbe stato importante che il "MET"
fosse integrato negli organici del sistema sanitario nazionale -
continua a mantenere la figura del "MET" in una figura di
convenzione.
Per essere assunti in Ospedale in questo momento bisogna avere
una specialità, quindi tutti i "MET" che avevano conseguito una
specialità, sono stati già assunti; dall'altra parte, il "MET" ha
delle caratteristiche particolari, cioè deve aver fatto un corso di
300 ore, a cui noi abbiamo fatto anche delle deroghe. Ad esempio se
ha fatto 6 mesi di elisoccorso, si potranno esercitare le funzioni
di "MET". È come se il legislatore avesse rivolto a questa figura
particolare un'attenzione particolare, cioè non deve essere un
medico specialista, deve essere un medico convenzionato, ma non è
un medico che può essere assunto; le dico che io, dopo 26 anni di
Pronto soccorso di notte, non potrei fare il "MET", quindi il
legislatore a livello nazionale ha mantenuto questa figura distante
da tutto il Servizio sanitario nazionale. Soprattutto il grosso
problema del "MET" è quale formazione, perché se è una figura così
importante nell'emergenza territoriale, bisogna garantirle una
formazione continua e questo sarebbe più facile se fosse possibile
assumerlo in un Pronto soccorso.
Il contratto nazionale, che è stato firmato a gennaio di
quest'anno, pensavo che permettesse in alcuni casi l'inserimento
del "MET" in una logica di Pronto soccorso, di Dipartimento di
emergenza, ma sembra che non sia così. Il corso che lei dice è
stato fatto, vi hanno partecipato 15 persone, solo 2 di questi sono
emigrati; d'altronde le altre regioni non fanno molti di questi
corsi perché sono dispendiosi e spesso non permettono l'assunzione
di queste figure che mancano in tutta Italia. L'unica cosa su cui
mi permetto di dissentire è che 13 su 15 sono rimasti qui, ma in
questo momento in Rianimazione all'Ospedale di Aosta abbiamo 5
"MET" di Torino che lavorano da noi, cioè siamo riusciti con un
progetto obiettivo ad inserirli in una rianimazione.
Il problema di questa figura professionale, da un lato, è
contrattuale, si aspettava il contratto nazionale, ma il rinnovo,
avvenuto a gennaio e poi bloccato dalla Corte dei Conti, sembra non
intervenire favorevolmente in questo senso; mi permetto di dire che
in Valle questa figura è già oggetto di 3 contratti integrativi:
nel 2000 sono stati attribuiti 3,2 milioni in più come compenso
mensile aggiuntivo ad ognuna di queste figure, a differenza delle
altre regioni in questa regione - proprio per la disponibilità che
diceva lei - hanno diritto a delle ferie, a un servizio mensa,
hanno una retribuzione per le festività.
Come sintesi, si può dire che ogni anno per i "MET" c'è una
spesa doppia integrativa rispetto ai 103 medici di medicina
generale: da qui, però, il grande problema che stiamo affrontando,
il problema economico, che si può anche rivedere, giustamente. I
dati non sono tutti giusti, perché oltre le cedoline diamo dei
servizi integrativi che molte altre regioni non danno, ma al di
fuori di questo problema contrattuale che può essere rivisto, e noi
aspettavamo il contratto nazionale che speravamo aprisse dei nuovi
orizzonti, c'è il problema dell'inquadramento di questa figura. Di
questo le assicuro che, a livello di assemblea degli Assessori, a
livello nazionale, ne abbiamo parlato; un inquadramento vorrebbe
dire anche una maggiore formazione e non tutti i livelli dei "MET"
sono uguali, di fronte a una responsabilità notevole.
Sulla specialità mi permetto di dire "da tecnico", perché qui
bisogna conoscere bene il regolamento delle università, che le
università di medicina obbligano al tempo pieno e conferiscono
anche una borsa di studio a chi frequenta questo corso di
specializzazione. Noi stiamo facendo delle convenzioni adesso
perché non riusciamo, in Ospedale, neanche ad utilizzare degli
specializzandi degli ultimi anni: questo vuol dire che un "MET",
per entrare all'università, non può avere una convenzione o che
dovrebbe rinunciare alla sua convenzione perché è obbligato a fare
un tempo pieno all'università; quindi delle figure di medici che
non hanno fatto la specialità, che spesso hanno delle situazioni
familiari per cui hanno dovuto lavorare presto, che hanno bisogno
di un rapporto di convenzione per entrare nell'università, per una
legge universitaria che comunque li retribuisce, dovrebbero
rinunciare ad una convenzione. Ecco perché, quando loro chiedono di
favorire la partecipazione a una scuola di specializzazione,
parlando con loro è antitetico, lei capisce, perché devono comunque
rinunciare ad un precariato e ad una convenzione. Su questa loro
richiesta poi, quando aprono la parentesi dopo scuola di
specializzazione e dicono "medicina di urgenza", lei non lo ha
ripetuto saggiamente nelle sue osservazioni, perché la medicina di
urgenza non esiste come specializzazione in Italia!
Concludendo, abbiamo avuto i vari incontri, cerchiamo a livello
locale con la legge sull'emergenza, che inizierà il suo iter subito
dopo Pasqua, intanto un'integrazione ospedaliera, cioè prevedere
delle possibilità di rotazione per quelli interessati se non altro
all'interno della Rianimazione, e di riorganizzare i distretti, con
un coordinamento del "MET"; questi sono due modi per risolvere il
problema grosso dell'inquadramento. Se riusciamo ad inquadrarli
all'interno di una logica di "sistema sanitario nazionale",
riusciamo a formarli in modo diverso e a farli entrare nei progetti
obiettivi, che aumentino la loro retribuzione. La Puglia unica
regione che ha fatto questo: ha assunto nell'ambito ospedaliero dei
"MET"; è una cosa di 2 mesi fa, stiamo aspettando il TAR per vedere
se boccia questa assunzione o no, perché di fronte a questo
problema che esiste in tutta Italia, la Puglia ha assunto fra i
suoi organici ospedalieri questi medici.
Speriamo ancora che a livello nazionale si risolva questo
problema del "MET", che gli venga dato un inquadramento corretto
che in questo momento non ha, il precariato e la convenzione non
sono sistemi per avere del personale qualificato e retribuito.
Stiamo facendo tutto il possibile e aspettando la legge nazionale e
parlando all'interno della Conferenza degli Assessori, per
risolvere il grosso problema del "MET" che è l'inquadramento. Se
questo non sarà possibile, penso che la legge dell'emergenza che
andrà adesso in discussione, affrontando il problema dell'emergenza
territoriale e proponendo un'integrazione all'interno del sistema
sanitario nazionale, dovrebbe migliorare, sia economicamente, che
come qualità il ruolo del "MET".
Président - La parole au Conseiller Tibaldi.
Tibaldi (CdL) - L'Assessore ci dice innanzitutto che il corso di
formazione ha riguardato 15 persone, di cui solo 2 sono migrate, 13
sono rimaste qui; allora queste 13 persone non sono ancora
sufficienti a dare una copertura in termini orari complessiva per
garantire il servizio, poiché il corso è servito solo a creare il
titolo ai "MET" già operativi! Sarebbe opportuno prevedere un corso
ulteriore, non so quali siano gli intendimenti dell'Assessore, che
su questo punto non si è pronunciato.
È vero che l'inquadramento professionale dipende da un
intervento legislativo nazionale, ma è altrettanto vero che la
Regione, con la legge del 1998, ha allargato la possibilità di
impiego di figure professionali attraverso una deroga, ammettendo
che si potesse svolgere questo compito anche da parte di chi aveva
determinati requisiti, ovvero una documentata attività di 6 mesi
come incaricato di ruolo presso un Pronto soccorso, un servizio di
soccorso sanitario, o avesse svolto almeno 300 ore come medico di
elisoccorso in ambiente montano o comunque avesse un'attività
documentata di almeno un anno non continuativo quale guardia
medica! Diciamo che delle condizioni di deroga all'accesso ci sono
e si può provvedere con legge, come è stato fatto in passato, anche
ora e a valere per il futuro per tamponare queste situazioni di
emergenza.
Il problema continua a sussistere, forse più attutito rispetto a
qualche anno fa, e lei ne è a conoscenza anche perché alcuni
sindacati glielo hanno rimarcato, indicandole peraltro delle
soluzioni. Ogni regione ha una sua autonomia decisionale e un suo
margine operativo che permette di dare una risposta a una
situazione di questo tipo. Sappiamo, ad esempio, che anche se
l'accordo collettivo nazionale è scaduto a fine 2001, ci sono
accordi collettivi regionali - come quello del Piemonte e della
Toscana - che hanno riconosciuto profili più vantaggiosi per gli
operatori dell'emergenza sanitaria, sia sul versante economico sia
su quello professionale. Basta constatare che per molti medici di
queste regioni, collocati in questo ambito, un terzo dell'orario
viene svolto presso i centri di Pronto Soccorso: per questo ci
vuole una legge regionale, di cui lei diceva l'iter di esame
decollerà nelle prossime settimane.
Per quanto riguarda la specializzazione, sappiamo che è un
aspetto di rilievo nazionale, che, secondo le dichiarazioni del
Ministro Sirchia, dovrebbe essere affrontato e sbloccato al più
presto. Anche l'istituzione di una scuola di specializzazione
costituirebbe una soluzione importante a questo problema.
Prendiamo atto di questa risposta; siamo consapevoli che la
situazione non è facilmente risolvibile, però vogliamo tenerla
presente, nella speranza che la risposta legislativa che lei si
appresta a portare in aula dia una svolta alle carenze di cui
stanno soffrendo le sedi decentrate. Le difficoltà e le lamentele
arrivano non solo a lei attraverso i sindacati o i singoli utenti,
ma giungono anche a noi che siamo sul territorio. Nell'auspicio che
lei tenga presente il problema, la ringraziamo per la risposta
fornita.
