Classificazione
TRASPORTI E VIABILITÀ
Viabilità



Oggetto del Consiglio n. 539 del 25 giugno 2014 - Resoconto
OGGETTO N. 539/XIV - Interrogazione a risposta immediata:
"Iniziative per la ripresa dei lavori riguardanti la variante sulla
strada statale n. 27 tra i comuni di Etroubles e
Saint-Oyen".
Président -
La parole au collègue Bertin.
Bertin (ALPE)
- Grazie Presidente.
Questo è un argomento che abbiamo seguito da diverso tempo, sono
decenni che è all'ordine del giorno per quel che riguarda la
viabilità della Valle del Gran San Bernardo. Finalmente nel 2011 i
lavori della variante di Saint-Oyen e Etroubles sono iniziati e, da
quanto sappiamo, in questi due anni, quasi tre, si è superato il 50
percento dei lavori, di poco, ma perlomeno il 50 percento dei
lavori. Abbiamo più volte sottolineato l'importanza di quest'opera
per quel che riguarda la viabilità regionale, internazionale e la
sicurezza dei cittadini. Come sappiamo, in quelle zone si sono
verificati molti incidenti dovuti proprio ad una strada ormai
superata dal punto di vista della sicurezza. In questi giorni, la
scorsa settimana, abbiamo appreso che i lavori sono stati
interrotti per delle questioni riguardanti, a quanto pare, le
caratteristiche delle ditte che hanno vinto l'appalto. Per
quest'aspetto, che riteniamo piuttosto preoccupante, ci interessava
capire se il Governo regionale aveva preso delle iniziative e con
quali risultati rispetto alla ripresa dei lavori, che, come
dicevamo, sono qualcosa di importante per la Valle del Gran San
Bernardo, ma in generale per la viabilità regionale. Grazie.
Président
- La parole à l'Assesseur Baccega.
Baccega (SA)
- Sì, grazie Presidente.
Buongiorno a tutti e buon Consiglio. Desta sempre motivo di
preoccupazione una sospensione dei lavori laddove ovviamente la
Regione...il Consiglio era coinvolto parecchie volte in un
percorso, come ha sottolineato giustamente il Consigliere Bertin.
Sul completamento dei lavori di sistemazione della variante tra
l'abitato di Etroubles e l'innesto dell'autostrada per il Traforo
del Gran San Bernardo ovviamente vi è preoccupazione anche e
soprattutto per la sicurezza dei tre comuni che sono coinvolti. Ha
sicuramente un'importanza rilevante per la comunità valdostana,
tant'è che la Regione ha sottoscritto, unitamente all'ANAS, alla
SITRASB, un'apposita convenzione, che consentiva l'aggiornamento
della progettazione definitiva, con un costo a carico
dell'Amministrazione di 122.400 euro e con un finanziamento per la
realizzazione a carico dell'ANAS, che ha provveduto, a seguito
dell'aggiornamento della progettazione medesima, ad appaltare le
relative opere.
La vicenda che ha condotto alla sospensione dei lavori riguarda
la fase esecutiva dei medesimi ed è completamente di competenza
dell'ANAS. La sospensione, come riferito dal Capo compartimento
dell'ANAS, l'ingegner Marasco, è stata determinata da problematiche
connesse a requisiti di ordine generale dell'appaltatore. Va
sottolineato che la ditta appaltatrice, la Lauro S.p.A., ha
presentato ricorso e che si è in attesa della decisione del TAR. Il
Capo compartimento dell'ANAS ha riferito che l'ANAS, in qualità di
stazione appaltante, attiva e conduce, come succede spesso nei
lavori pubblici, costantemente verifiche sul possesso e sul
mantenimento dei requisiti di ordine generale dell'appaltatore e
soprattutto dei subappaltatori sia nella fase di avvio
dell'appalto, sia durante l'iter e lo svolgimento dell'intero
corso. Dai riscontri pervenuti dagli enti preposti relativamente
alle più recenti verifiche avviate nei confronti dell'impresa, sono
venuti meno alcuni dei suddetti requisiti con la conseguenza di
aver interrotto, lo scorso 16 giugno, la prosecuzione dei
lavori.
Vero è che la percentuale di avanzamento dei lavori è tutt'oggi
pari al 53 percento dell'intero appalto, sono stati completati i
due viadotti di imbocco e l'avanzamento dello scavo della galleria
principale. Si stanno peraltro ultimando solo alcune lavorazioni
non procrastinabili, anche per motivi di sicurezza, relative al
completamento di parti di opere in corso di costruzione. Ovviamente
siamo attenti e siamo in contatto continuo con il Capo
compartimento ANAS proprio per dare al Consiglio e ai Comuni
coinvolti il maggior numero di informazioni possibili al riguardo
del processo che andrà ad avviarsi rispetto a questa eventuale
interruzione dei lavori. Grazie.
Presidente
- La parola al collega Bertin.
Bertin (ALPE)
- Grazie.
Quelli che ci ha appena illustrato sono argomenti che
conoscevamo, tra l'altro, sono stati riportati anche dai giornali
locali. Quello che chiedevamo al Governo regionale era se erano
state prese iniziative puntuali rispetto a questa problematica, a
quanto ci ha detto, non sono state prese e me ne rammarico, anche
perché, come sottolineava anche lei, questa è una questione di
interesse regionale che va seguita con molta attenzione
innanzitutto da parte del Governo regionale per sollecitare una
ripresa il più presto possibile dei lavori e per informare, come
diceva lei, la popolazione e i Comuni interessati di cosa sta
succedendo, perché c'è anche un problema di informazione. Prendiamo
atto che il Governo regionale ha fatto poco da questo punto di
vista in questi giorni e sollecitiamo, per quanto ci riguarda, un
maggior impegno per andare nella direzione che tutti auspichiamo.
Grazie.
Presidente
- Punto 3.02 all'ordine del giorno.
