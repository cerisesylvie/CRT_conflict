Classificazione
EDILIZIA



Oggetto del Consiglio n. 1086 del 10 marzo 2010 - Resoconto
OGGETTO N. 1086/XIII - Interpellanza: "Procedure per la
liquidazione dei contributi per la costruzione dei tetti in lose di
pietra".
Interpellanza
Vista la legislazione regionale che dispone obblighi
edificatori di manti di copertura in lose di pietra e che
disciplina i relativi benefici economici;
Considerato il permanere di tempi estremamente lunghi per la
liquidazione delle richieste di contributo avanzate dai
cittadini;
Considerato altresì che non risultano sussistere carenze di
fondi sui relativi capitoli di spesa;
tutto ciò premesso, il sottoscritto Consigliere
regionale
Interpella
l'Assessore delegato per conoscere:
1) quante sono le domande di contributo giacenti nonché quali
sono i tempi medi di istruttoria delle pratiche e di liquidazione
dei contributi;
2) per quali ragioni le procedure amministrative, nonostante
la semplificazione proclamata dall'Assessore delegato, continuano
ad essere lente e farraginose;
3) quali intendimenti e/o suggestioni coltiva per fornire
risposte più celeri ed efficaci al problema segnalato;
4) quanti e quali Comuni hanno individuato con apposita
cartografia gli ambiti e le costruzioni escluse dagli obblighi
della legge regionale 1° giugno 2007, n. 13.
F.to: Tibaldi
Presidente
- La parola al Consigliere Segretario
Tibaldi.
Tibaldi (PdL)
- Per una breve illustrazione. Con questa
interpellanza torniamo su un argomento che riteniamo importante, in
quanto riguarda la liquidazione di contributi per obblighi
edificatori che sono imposti ai cittadini, in virtù di una
legislazione regionale che prevede manti di copertura in lose di
pietra su ampie porzioni dei nostri Paesi. Già in un recente
passato, quando si è proceduto in quest'aula alla modifica della
legge n. 13/2007, sono state evidenziate sia le tempistiche lunghe
per quanto riguarda l'accesso a questi contributi da parte dei
cittadini che ne hanno diritto, sia per quanto riguarda le
procedure burocratiche che risultano piuttosto farraginose. Questo
Consiglio, durante la modifica della legge n. 13/2007, aveva
espresso coralmente la necessità che tali due fattori (fattore
tempo e fattore burocrazia) fossero sensibilmente alleggeriti per
agevolare i cittadini nella percezione di questi contributi. A
distanza di tempo noi chiediamo all'Assessore se queste volontà
espresse in aula stanno trovando attuazione, quindi con una serie
di domande chiediamo:
"quante sono le domande di contributo
giacenti, nonché quali sono i tempi medi di istruttoria delle
pratiche..."
, anche perché fino a qualche tempo fa ci risulta
che questi tempi fossero addirittura di 18 mesi (e anche 20 mesi
leggevo in alcune parti); se queste procedure amministrative,
stando a quanto dichiarò l'Assessore in aula tempo fa, si possono
semplificare e se c'è un'attivazione del Governo regionale da tale
punto di vista, o se ci sono degli intendimenti o suggestioni che
possono portarci a soluzioni semplificatorie auspicate; infine, per
quanto riguarda un adempimento che è stato richiesto ai Comuni, che
devono con apposita cartografia perimetrare gli ambiti e le
costruzioni escluse dagli obblighi edificatori previsti della legge
regionale n. 13/2007... nel novembre dello scorso anno solo 57
Comuni avevano adempiuto, teniamo presente che questo adempimento
avrebbe dovuto essere effettuato da parte di tutti i 74 Comuni
entro il giugno 2008, oggi siamo a marzo 2010... chiediamo se e
quanti enti locali sono riusciti a completare virtuosamente questa
procedura, ancorché in ritardo rispetto ai tempi previsti dalla
legge.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Ringrazio il
collega Tibaldi per l'opportunità che dà alla Giunta, ma anche agli
uffici, perché è merito anche della struttura il lavoro che si è
fatto in questo campo; avevo dato delle risposte già al suo collega
Zucchi e anche ad altri, comunque le ripeterò.
Alla fine di febbraio la situazione era la seguente (quindi dati
aggiornati a qualche giorno fa): pratiche giacenti 217, di cui 57
in corso di istruttoria, 114 per le quali i richiedenti devono
ancora finire la posa delle lose, perché abbiamo ancora le domande
fatte in base alla legge precedente e 46 da regolarizzare da parte
dei richiedenti, domande quindi presentate secondo le vecchie
procedure. Sono invece 359, di cui 4 domande presentate secondo la
vecchia procedura, le pratiche per le quali è finita l'istruttoria
e sono in corso di liquidazione. Mediamente l'esito
dell'istruttoria delle pratiche è comunicato ai richiedenti entro
la metà del tempo previsto dalla legge, che prevede 60 giorni:
mediamente ad oggi utilizziamo 30 giorni per comunicare al
cittadino l'esito dell'istruttoria. Tali tempi si allungano quando
la documentazione presentata risulta insufficiente o poco chiara,
perché in tali casi l'ufficio non può fare altro che sollecitare i
richiedenti a completare la pratica con la documentazione
richiesta. Ormai la documentazione da allegare alle domande è
minima, ma a volte gli interessati si dimenticano di allegare le
foto e quant'altro. Quando la documentazione è corretta, la
liquidazione è fatta in meno di 9-10 mesi, compresi i tempi di
istruttoria, quindi, per quanto concerne il tempo totale, da 20
mesi siamo scesi a 9-10 mesi; in caso di documentazione incompleta,
tale termine è interrotto e rimane sospeso per il tempo impiegato
dal richiedente stesso a perfezionare quanto richiesto
dall'ufficio.
In merito alla seconda domanda:
"per quali ragioni le
procedure amministrative, nonostante la semplificazione proclamata
dall'Assessore delegato, continuano ad essere lente e
farraginose"
, le prime ragioni sono quelle che in questo anno e
mezzo abbiamo dovuto recuperare l'arretrato. Infatti ad inizio
legislatura, per avere chiarezza e contezza di questa situazione,
le pratiche giacenti presso l'ufficio, che sono poi state liquidate
nel corso del 2009, erano pari a 1.300, oggi sono 217, per cui sono
diminuite dell'83 percento; quindi da 1.300, che è la media di
giacenza, siamo passati a 217. Emerge agli occhi di tutti che, a
seguito delle modifiche legislative introdotte dalla legge e alla
semplificazione procedimentale decisa dalla Giunta ad inizio 2009,
le procedure sono state realmente semplificate e velocizzate. Si
ricorda a tal proposito che, mentre prima il cittadino era
obbligato a presentare la domanda di contributo all'avvio dei
lavori e a perfezionare la stessa entro i 15 giorni dalla data di
fine posa delle lose, oggi il cittadino presenta la domanda in
un'unica soluzione entro 120 giorni dalla data della denuncia di
fine posa, più semplice di così credo che non si possa fare.
Per quanto riguarda la terza domanda, considerato che i tempi di
erogazione del contributo sono già stati notevolmente ridotti,
ritengo importante impegnarmi insieme alla Giunta affinché su tale
tema non vengano veicolate informazioni lontano dalla realtà dei
fatti, perché a volte si dice:
"ma ho aspettato"
, senza
conoscere qual'era la procedura precedente e che oggi gli uffici si
trovano nella condizione di completare la liquidazione di pratiche
sulla vecchia legge e di quelle che arrivano con la nuova legge,
quindi le pratiche che risultano essere più veloci, lo sono perché
seguono la procedura della nuova legge. Evidenzio che all'inizio
dell'anno il sottoscritto al dirigente del servizio ha assegnato
l'obiettivo di ridurre ulteriormente i tempi, ha fissato
l'obiettivo di erogazione dei contributi, per cui il periodo
complessivo dal momento della domanda al momento di prendere i
soldi, deve arrivare sotto ai 9-10 mesi, ad almeno 8 mesi. È chiaro
che se la dirigenza non raggiungerà questo obiettivo, vedrà
defalcata una parte del proprio salario sugli incentivi.
In merito alla quarta domanda, anche qui posso ringraziare la
struttura, anche quella dell'urbanistica con la collega Zublena,
perché tutti i Comuni valdostani hanno provveduto ad approvare e
trasmettere alla Sovrintendenza per i beni e le attività culturali
competenti su tale aspetto le cartografie, ad eccezione di Jovençan
e Saint-Vincent, che risultano in dirittura di arrivo. Un anno fa i
Comuni che non avevano adempiuto a questa normativa erano 57, oggi
sono 3, che sono però in dirittura di arrivo; quindi anche questo
dato lo abbiamo recuperato e, anche grazie ai servizi della collega
Zublena... in quanto più di competenza dell'urbanistica, abbiamo
raggiunto anche tale obiettivo.
Presidente
- Nessuna replica?
