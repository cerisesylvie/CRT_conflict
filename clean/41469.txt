Classificazione
TRASPORTI E VIABILITÀ
Impianti a fune



Oggetto del Consiglio n. 591 del 17 aprile 2019 - Resoconto
OGGETTO N. 591/XV - Interrogazione a risposta immediata:
"Azioni poste in essere per la realizzazione del nuovo collegamento
intervallivo con Zermatt".
Rini (Presidente) -
Punto n. 3.06 all'ordine del giorno.
La parola al collega Gerandin per l'illustrazione.
Gerandin (MOUV') -
È corretto che ogni amministrazione
abbia la possibilità di operare - almeno per quel che ci riguarda -
con un minimo di tranquillità dal punto di vista della
programmazione economica e quant'altro, e noi partiamo da questo
concetto.
L'interrogazione a risposta immediata nasce da un incontro
fissato il 10 aprile dal Presidente Fosson con gli Assessori
Bertschy e Chatrian, che hanno incontrato una delegazione della
località svizzera di Zermatt; nulla di male, perché dalle premesse
potrebbe essere un'idea indubbiamente interessante. Mi riallaccio
però a quanto aveva detto prima l'Assessore Chatrian e mi
piacerebbe che ci fosse una bella scritta, a caratteri cubitali,
dietro il banco di Giunta - chiunque sia in Giunta -, perché
l'Assessore Chatrian nel suo intervento ci dice che la pubblica
amministrazione parla per atti e non nei bar. Io aggiungerei solo:
"dovrebbe" parlare per atti e non nei bar. Sarebbe assolutamente
interessante, e proprio per il concetto che ho espresso prima,
perché, quando ci si trova per pianificare l'utilizzo di risorse
finanziarie in prospettiva o per impianti di sviluppo, in assenza
di una progettazione si dovrebbe sempre parlare al futuro. Le
dichiarazioni che fate, invece, sono assolutamente al presente: "Si
tratta di un importante investimento che permette la realizzazione
di un comprensorio unico", e via dicendo.
È solo e semplicemente per dire - ed è già stato scritto nelle
premesse - che nella pubblica amministrazione ogni iniziativa, per
essere progettata ed eseguita, deve obbligatoriamente avere
copertura economica preventiva. Non mi pare che ci sia - almeno, io
non ho questi dati - e della buona iniziativa mi dispiace in
maniera assoluta.
Dicevo prima che sicuramente vi abbiamo lasciati lavorare in
piena tranquillità, in questo periodo; eravamo sicuri - o almeno
speravamo - che ci fosse un'azione amministrativa nell'interesse
dei valdostani e non solo dei comunicati stampa. Prendiamo atto che
al momento l'unico atto per cui abbiamo potuto verificare qualcosa
di concreto è un addetto all'ufficio stampa in più.
Présidente -
La parole à l'Assesseur Bertschy pour la
réponse.
Bertschy (AV) -
Le polemiche proprio non mi interessano.
Guardi, nella nostra breve carriera amministrativa sappiamo che si
parla per atti, ma questi bisogna costruirli con dei percorsi,
delle relazioni, con del lavoro da fare. So che lei ce la fa a fare
tutto questo senza seguire tali percorsi, ma noi siamo un po' più
limitati: dobbiamo incontrare le persone e capire le
situazioni.
Detto questo, la informo solo che la Presidente Spelgatti e
l'Assessore delegato avevano incontrato - come noi - gli amici
della Svizzera per portare avanti questo collegamento intervallivo;
ci è stato presentato un documento che addirittura ricopiava la sua
firma nell'intestazione. Io credo che facesse quello che stiamo
facendo noi: cercare di capire come si può fare questo lavoro, se è
utile farlo, e poi dare mandato, perché non saranno le Regioni e
neanche il Comune di Zermatt a farlo, ma sono le società che
dovranno impegnarsi con i protocolli.
Noi abbiamo fatto due incontri - uno direttamente nella
località, e uno qui, in Regione - per affrontarne un altro,
l'ultimo, che sarà quello in cui si comunicheranno le reciproche
intenzioni. Abbiamo fatto però un qualcosa di molto più serio:
abbiamo costituito un gruppo di lavoro informale e venerdì lo
costituiremo formalmente, di modo che il Consiglio regionale e
tutti i gruppi possano avere un documento a disposizione da
analizzare. Tale documento illustrerà la scelta della linea,
l'analisi delle criticità sugli ambiti di pianificazione,
l'aggiornamento del contesto, l'analisi del cambiamento climatico,
la stima dei costi di investimento, la valutazione della
sostenibilità economica, l'analisi del percorso autorizzativo e la
definizione di un percorso per giungere alla realizzazione. Sarà
quindi un documento a disposizione di tutti, in maniera
trasparente, che ci metterà nelle condizioni di valutare come
proseguire con l'intervento.
È bene ricordare che sarà più difficile superare
l'autorizzazione ambientale, anche perché stiamo parlando di un
SIC, di un territorio che, nella sua valutazione, necessita di
un'attenzione anche da parte della Comunità europea. Siamo quindi
assolutamente in tempo per fare tutto quello che va fatto. Noi
stiamo portando avanti un percorso chiaro che ci metta nelle
condizioni di esprimere una nostra approvazione alla possibilità di
partire con una progettazione preliminare.
Pertanto a breve anche il Consiglio regionale avrà questo
documento e la possibilità di analizzarlo.
Presidente -
Collega Spelgatti, per quale motivo chiede
la parola?
Spelgatti (LEGA VDA) -
Per fatto personale.
Presidente -
Prego, collega.
Spelgatti (LEGA VDA) -
Sì, è vero, ha detto benissimo:
questo è un lavoro che avevamo cominciato noi, tutti i contatti con
Zermatt li avevamo presi noi. L'unica differenza è che nessuno lo
sapeva, perché non andavamo avanti con comunicati stampa. Si
lavorava in silenzio per valutare tutte le possibilità,
assolutamente per valutare anche questo progetto, ma con la
differenza che non lavoravamo tramite comunicati stampa e non
davamo per fatte determinate cose. Soprattutto non facevamo
promesse elettorali, come invece state facendo voi, ovunque,
perché, come su quello, state utilizzando tutti gli altri argomenti
per andare in giro e dire "faremo questo", "faremo quest'altro" al
fine di poter fare la vostra campagna elettorale. Come al solito
promettete tutto lo scibile, tutto ciò che è possibile, senza avere
coperture finanziarie. Questa non è serietà. C'è differenza nel
modo di lavorare.
Présidente -
La parole au collègue Cognetta pour la
réplique.
Cognetta (MOUV') -
Vede, Assessore, lei oggi ha risposto
in maniera tecnica, ma ha fatto molto meno rispetto ai giornali,
perché ci sono documenti che dicono chiaramente di risorse per gli
investimenti più importanti: revisione di impianti a fune,
riparazione impianti di innevamento e così via. Per gli anni
successivi, però, non vi sono risorse a bilancio - si sta parlando
del 2018 - e quindi pare strano che si vada in giro ad
inventarsi... non dico ad inventarsi, ma a proporre cose molto
belle, di cui però non c'è traccia di come verranno finanziate.
Lei comprenderà, a fronte di una situazione economica che direi
piuttosto particolare - per non dire disastrosa - che tutto quello
che viene promesso in maniera così roboante fa specie, perché
cominciamo a chiederci, tra di noi, normalmente, nella nostra
attività, qual è la cosa più importante. Oppure possiamo fare
tutto? Ma allora possiamo fare la Courmayeur-La Thuile, andare a
Zermatt, possiamo fare chissà che cosa! Avete trovato il Pozzo di
San Patrizio? È questo che stiamo dicendo noi. A me non sembra sia
così, anche solo a leggere la legge che tra oggi e domani dovremo
approvare: c'è ben poco.
Presidente -
Collega Bianchi, per quale motivo chiede la
parola?
Bianchi (UV) -
Per mozione d'ordine.
Presidente -
Atteniamoci al Regolamento: vi ricordo che
la mozione d'ordine dev'essere messa in votazione e deve richiedere
un cambio... c'è qualcosa legato all'ordine del giorno, collega
Bianchi?
Bianchi (UV) -
Sì, Presidente, perché io trovo strano che
oggi, durante l'organizzazione dei lavori dell'Assemblea, prima si
discuta con quattro interventi perché non si vuole discutere un
question time
, e poi, durante un'interpellanza, a metà, cioè
nella risposta...
Presidente -
Collega Bianchi, se è per fatto personale,
lo espliciti, perché questa non è una mozione d'ordine.
Bianchi (UV) -
A mio avviso questo non è il modo.
Presidente -
Collega, non è il modo di che cosa? C'è un
Regolamento e si applica il Regolamento. La collega Spelgatti è
stata citata e ora l'Assessore Bertschy avrà modo di rispondere al
fatto personale.
Bianchi (UV) -
Presidente, potremmo stare qui tutta la
mattinata sui vari comunicati che sono stati fatti in passato.
Presidente -
Collega Bianchi, la collega Spelgatti è
stata citata dall'Assessore Bertschy, che ora avrà tutto il diritto
di replicare. Prego, collega Bertschy, ha la parola.
Bertschy (AV) -
Lo dico con molta tranquillità: credo sia
il mio primo fatto personale della storia, in Consiglio
regionale.
Sinceramente mi amareggia quello che ha detto, collega
Spelgatti, perché se fare l'Assessore - e farlo in maniera
trasparente - vuol dire fare campagna elettorale, io trovo sia
squalificante per il lavoro di tutti. Se gli organi di stampa ci
chiedono delle informazioni, noi le diamo perché ci sembra corretto
farlo. Stiamo facendo dei percorsi - e glielo ripeto - in piena
trasparenza. L'analisi finanziaria ci permetterà di dire come e
quando allocare le risorse; se poi non le troveremo, evidentemente
ci assumeremo le nostre responsabilità, ma vi stiamo portando dei
dati perché tutti vi possiate esprimere. Sinceramente l'ultimo dei
problemi che mi pongo è farmi la campagna elettorale su cose per le
quali potrei avere da discutere, se non riesco a sostenere i
progetti che devo portare avanti.
Non mi metta in bocca parole che non ho detto, non mi metta in
condizione di difendere cose che non ho fatto. Dare delle
informazioni credo che sia la trasparenza del nostro lavoro,
promettere è un'altra cosa. Noi non abbiamo promesso, abbiamo detto
che ci stiamo impegnando a fare un discorso serio in questo campo,
che tutti riconosciamo essere un settore di sviluppo e che va
sostenuto. Se non troveremo le risorse, ci assumeremo le nostre
responsabilità.
