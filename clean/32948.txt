Classificazione
ISTRUZIONE PUBBLICA
Personale docente e non docente



Oggetto del Consiglio n. 1469 del 17 novembre 2010 - Resoconto
OGGETTO N. 1469/XIII - Interpellanza: "Carenza di personale
addetto alle pulizie nelle scuole primarie della città di
Aosta".
Interpellanza
Venuti a conoscenza che, a causa della mancanza di fondi, le
istituzioni scolastiche della Città di Aosta, relativamente alla
scuola primaria, hanno ridotto drasticamente il monte ore delle
imprese addette alla pulizia delle aule e degli annessi (bagni,
corridoi, appendiabiti, ecc.);
Constatato che da parte di genitori ed insegnanti emerge un
preoccupante quadro di sporcizia negli ambienti frequentati dagli
scolari, con evidenti maggiori rischi per la salute dei bambini
stessi;
Preso atto che una situazione simile non accade nella scuola
secondaria di primo grado, in quanto le pulizie sono effettuate dal
personale dipendente regionale, cioè dai bidelli, mentre nella
scuola primaria tale compito è svolto da ditte esterne a spese
dell'Amministrazione cittadina;
Ricordato che nel 2011 i Comuni valdostani avranno minori
entrate per il taglio già preannunciato dalla Regione sui
trasferimenti agli enti locali;
i sottoscritti Consiglieri regionali
Interpellano
la Giunta regionale per conoscere se intenda:
1) appurare se effettivamente le scuole primarie del
capoluogo regionale presentano deficit di pulizia e di salubrità
degli ambienti frequentati dai bambini;
2) studiare in concerto con l'Amministrazione cittadina di
Aosta le azioni necessarie a sanare in tempi rapidi la
situazione;
3) prevedere, come nelle scuole secondarie, l'introduzione
della figura dei bidelli, assunti dall'Amministrazione regionale,
sia per migliorare la qualità del servizio che quella
dell'occupazione.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie Presidente.
I nostri figli sono il futuro, la speranza che la nostra
comunità possa ulteriormente svilupparsi, crescere, migliorare; per
questo crediamo che i servizi per i nostri figli siano uno degli
elementi essenziali su cui investire per il bene di tutti. Le
notizie che ci arrivano dalle scuole primarie di Aosta non vanno
esattamente in questa direzione: sporcizia nelle aule, sporcizia
nei bagni, polvere nei corridoi e sugli appendiabiti indicano la
presenza di una situazione non accettabile. Pare che ciò sia dovuto
alla drastica riduzione del monte ore delle imprese addette alle
pulizie, a sua volta causata dai tagli del bilancio
dell'Amministrazione comunale. Ciò che colpisce è anche che le
scuole secondarie di primo grado, adiacenti a tali scuole primarie,
godono di una buona igiene degli ambienti; è chiaro che tale
discrepanza è legata al fatto che nelle scuole secondarie le
pulizie sono effettuate dal personale dipendente regionale, cioè
dai bidelli, personale a tempo determinato e indeterminato, ma
comunque con un contratto decoroso e più motivato a lavorare al
meglio.
Con questa interpellanza vogliamo chiedere - verificata
l'autenticità del fatto - che l'Amministrazione regionale valuti la
possibilità di prendersi in carico la gestione degli edifici
scolastici e delle scuole primarie del capoluogo regionale, in modo
che si possa migliorare la qualità del servizio e quella
dell'occupazione, assimilandone la gestione a quella attualmente
presente nelle scuole secondarie. Tutto ciò, ovviamente, di
concerto con l'amministrazione cittadina di Aosta e attraverso
provvedimenti che consentano una rapida soluzione della situazione,
che appare oggettivamente critica e pericolosa per la salute dei
bambini. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Vorrei, prima di rispondere, precisare dal punto di vista
tecnico e formale - che poi, in realtà, diventa sostanziale per la
risposta - che l'interpellanza si basa su due assunti che non sono
proprio corretti: mi riferisco alla questione della mancanza di
fondi e alla questione dei bidelli regionali.
Per quanto riguarda la questione della mancanza di fondi, le
procedure di appalto pulizie sono in capo al Comune che provvede
con fondi comunali alle spese, quindi non so da dove si è attinto
questa questione della mancanza di fondi per le istituzioni
scolastiche che avrebbero drasticamente ridotto il monte ore delle
imprese di pulizia, perché non è così. Non sono tanto le
istituzioni scolastiche che si fanno carico con propri fondi di
queste spese, ma il Comune con questo appalto.
L'altra questione dei bidelli regionali: con una nota del 31
luglio 2009, la Giunta ha approvato la delibera n. 2157 che aveva
per oggetto il trasferimento agli enti locali delle funzioni
amministrative di competenza della Regione, ai sensi della legge
regionale n. 54/1998 e n. 1/2002. Questa è l'applicazione della
legge n. 54, che va nell'ottica di decentrare le funzioni
amministrative - nello spirito federalista - dalla Regione ai
Comuni per le scuole di competenza comunale. Quindi questa
delibera, che è suggellata da un'intesa del Consiglio permanente
degli enti locali con l'Amministrazione regionale, il parere
favorevole della II Commissione, la sottoscrizione del verbale di
concertazione con le organizzazioni sindacali, ha deliberato il
trasferimento, con decorrenza dal 1° gennaio 2010, agli enti locali
dei servizi ausiliari, cioè i bidelli e le risorse finanziarie
conseguenti.
Per quanto riguarda la risposta al punto 3, diciamo che le
scelte amministrative sono andate invece nell'ottica di decentrare
agli enti locali queste funzioni e i trasferimenti. Non esistono
più bidelli regionali sulle scuole di competenza comunale, nel
senso che abbiamo i bidelli regionali sulle scuole di competenza
regionale; però, a parte questa questione, credo che l'importante
sia invece il merito.
I dirigenti scolastici come prassi segnalano tempestivamente
ogni disservizio ai competenti uffici comunali, come succede se
fosse per le scuole regionali. In merito a questo episodio - che è
stato riportato fra l'altro dagli organi di stampa, organi di
stampa che in certe occasioni inviterei alla cautela, soprattutto
quando ci sono temi scolastici che riguardano le persone o dei
minori in mezzo, e ultimamente ci sono stati diversi
scoop
su queste questioni -, il dirigente scolastico ha prodotto, fin
dalle prime lamentele espresse dai docenti, segnalazioni
all'amministrazione del Comune di Aosta (ho cercato di ricostruire
tutta la vicenda, così lei ha gli elementi) per le pulizie che
erano inadeguate, non effettuate e che sono responsabilità di
quell'impresa che ha l'appalto. È un appalto gestito dall'Ufficio
economato del Comune di Aosta nel plesso infanzia e primaria di
Saint-Martin. Nello specifico, abbiamo sei segnalazioni via e-mail
del 15, 16, 23 e 28 settembre, 7 e 13 ottobre, tutte raccolte fra
gli atti della scuola, delle quali abbiamo fatto fare il dossier;
segnalazioni verbali al dirigente della pubblica istruzione del
Comune di Aosta e all'Assessore dello stesso Comune nel corso di
incontri convocati presso il Comune per la definizione del testo di
protocollo d'intesa per la gestione del personale ausiliario
passato alle dipendenze comunali; segnalazioni telefoniche
all'economo che ha gestito l'appalto; comunicazione con nota n.
5321 del 1° ottobre 2010, lettera ufficiale avente per oggetto:
"Grave situazione di disagio nel plesso di Saint-Martin";
comunicazione n. 5661 del 13 ottobre, lettera ufficiale avente per
oggetto: "Pulizie nel plesso di Saint-Martin"; conseguente
telefonata e messa in contatto da parte della Sovrintendente
regionale, la Sovrintendente agli studi, con il Sindaco di Aosta
per segnalare la questione.
Alle prime lamentele del dirigente scolastico relative al
disservizio, è seguita una nota del 6 ottobre, trasmessa al
dirigente scolastico per conoscenza, a firma del dirigente della
pubblica istruzione del Comune di Aosta, inviata al dirigente
dell'area A2 economato dello stesso Comune, con cui la dirigente
dell'Ufficio pubblica istruzione richiedeva un incontro urgente per
essere informata sui provvedimenti che l'Ufficio economato
intendeva adottare nei confronti della ditta di pulizie. La
situazione, dopo vari sopralluoghi di funzionari, dirigenti,
Assessore comunale, al momento è migliorata, come comunicato dal
dirigente scolastico; quindi è giunta tempestiva anche la sua
iniziativa, nel senso che ci siamo tutti coordinati. Le pulizie
sono effettate adesso regolarmente; non solo, sono anche effettuate
le pulizie sulle lavagne che non erano comprese nel capitolato (che
dovrebbero in fase di scadenza rivedere), compatibilmente con le
esigenze di apertura, perlustrazione aree di pertinenza scolastica,
vigilanza, con quanto prescrittole dal medico competente, da una
bidella assegnata al plesso.
In conclusione l'Amministrazione regionale è sempre disponibile
al confronto e alla ricerca di soluzioni con il Comune, pur nel
rispetto delle competenze. Siamo a disposizione per intervenire in
qualsiasi momento, fatte salve le competenze che sono riservate
all'Amministrazione comunale su questi aspetti. Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore, perché so che non è
una sua competenza... mi sono permessa di farla perché la tutela di
tutti i cittadini non tocca solo al Comune di Aosta, ma penso che
anche i consiglieri regionali debbano avere una maggiore attenzione
su tutto quello che succede. Ho visto che le mamme erano molto
preoccupate per tutto quello che è venuto fuori, perché qui non si
tratta né di competenze, né di responsabilità; al primo posto ci
sono dei bambini, che vanno tutelati. Mi fa tanto piacere che
questa iniziativa almeno è servita per muovere qualcosa e comunque
si sta andando verso la ristabilizzazione di questa situazione.
Staremo molto attenti perché ci stanno molto a cuore le
problematiche dei bambini, e ringrazio l'Assessore proprio per la
sua sensibilità per le scuole, l'ho rivolta proprio all'Assessore
perché so che ha questa sensibilità. Staremo molto attenti e questo
mi fa molto piacere. Grazie.
