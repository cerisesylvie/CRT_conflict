Classificazione
EDILIZIA
Edilizia pubblica



Oggetto del Consiglio n. 1736 del 14 luglio 2022 - Resoconto
OGGETTO N. 1736/XVI - Interpellanza: "Nuovo accordo di
programma tra la Regione ed il Comune di Issogne per la
realizzazione di una nuova scuola in località
Clapeyas-Fleuran".
Bertin (Presidente) -
Punto n. 47. Illustra il
consigliere Ganis.
Ganis (LEGA VDA) -
Quest'iniziativa è finalizzata a fare
un po' di chiarezza sulla realizzazione della nuova scuola
prefabbricata situata in località Clapeyas-Fleuran nel comune di
Issogne, un progetto che risale al lontano 2015. Il tutto ebbe
inizio nel 2009, quando venne sottoscritto un accordo di programma
tra Regione e Comune di Issogne, avente come scopo quello di
ristrutturare l'attuale scuola dell'infanzia e primaria.
Durante le valutazioni progettuali, si arrivò alla conclusione
che realizzare una nuova scuola risultava più vantaggioso
economicamente, tant'è che venne approvato un progetto preliminare
con un costo stimato dell'opera di euro 3 milioni circa. Il
progetto prevedeva la costruzione di un nuovo edificio moderno e
funzionale, ma non solo: oltre al progetto della nuova scuola, era
prevista la riqualificazione dell'area attuale occupata dal polo
scolastico e l'adeguamento della viabilità. L'Assessore allora in
carica dichiarò che, una volta concluso l'iter di pubblicazione
dell'accordo di programma, l'opera sarebbe stata avviata. A
ritardare notevolmente le cose nel 2018 c'è stato anche un ricorso
da parte dei due progettisti.
In base a queste considerazioni, interroghiamo l'Assessore
competente per conoscere se l'Amministrazione regionale abbia
finalmente approvato o intenda approvare a breve un nuovo accordo
per avviare finalmente la realizzazione dell'opera prevista
inizialmente per il 2016 e, in caso affermativo, quando il progetto
diventerà definitivo a vantaggio di tutta la comunità di
Issogne.
Presidente -
Risponde l'assessore Marzi.
Marzi (SA) -
L'accordo di programma è stato sottoscritto
in data 13 gennaio 2015, come da lei richiamato, ma è tuttora
vigente, quindi non necessita di modifiche. Abbiamo assicurato lo
stanziamento delle maggiori somme necessarie alla realizzazione
dell'opera, per un importo di 600 mila euro, nell'ambito
dell'assestamento di bilancio che sarà posto all'attenzione della
prossima seduta del Consiglio.
La somma totale in assestamento, per l'adeguamento dei prezzi
per le opere delle strutture scolastiche, di concerto con la
struttura dedicata in seno al dipartimento presieduto dal collega
Caveri, è pari a 2 milioni 300 mila euro. Per le scuole, nel 2021,
abbiamo stanziato investimenti per un totale di 4 milioni di euro e
nel 2022 per un totale di quasi 10 milioni di euro, di cui 1
milione 540 mila euro nella sola legge di assestamento, che deve
essere discussa in Commissione per poi approdare in Consiglio.
L'accordo di programma prevede il finanziamento da parte
dell'Amministrazione regionale della progettazione e della
realizzazione di una scuola prefabbricata definitiva da insediare
in località Clapeyas-Fleuran sui terreni acquisiti dal Comune di
Issogne. In data primo aprile 2016 fu approvato il progetto
definitivo dei lavori e successivamente l'Amministrazione regionale
ha provveduto ad affidare i servizi di progettazione esecutiva e di
direzione dei lavori. La procedura di affidamento è stata
interrotta a più riprese a causa dei ricorsi presentati al TAR e si
è conclusa con la sottoscrizione del contratto solo in data 19
dicembre 2019.
In data 2 luglio 2021 è stato approvato il progetto esecutivo
dell'opera ed è stata successivamente avviata la concertazione per
l'affidamento dei lavori. Durante questa fase, sono intervenute
modifiche normative che hanno richiesto la revisione del capitolato
speciale d'appalto. Contestualmente, in relazione agli eccezionali
aumenti delle materie prime e di diversi materiali da costruzione,
si è reso necessario procedere a un adeguamento dell'elenco prezzi
del progetto esecutivo, questo per garantire la sostenibilità
realizzativa dell'opera e al fine di scongiurare il più possibile
una procedura di gara deserta, oppure un anomalo andamento del
cantiere in fase esecutiva che avrebbe comportato eventuali alte
probabilità di contenzioso.
La struttura edilizia strutture scolastiche ha quindi avviato
l'attività di revisione dei prezzi necessaria per aggiornare e
riapprovare il quadro economico dell'intervento da porre a base di
gara, la cui la copertura delle maggiori spese è prevista appunto
nel discutendo assestamento di bilancio.
La riapprovazione degli elaborati aggiornati dal progetto
esecutivo è prevista entro il mese di settembre e successivamente
verranno riavviate le procedure di appalto delle opere, che
presumibilmente potrebbero avere inizio nel secondo semestre del
2023.
Presidente -
Per la replica il consigliere Ganis.
Ganis (LEGA VDA) -
Grazie Assessore per la risposta.
Appare chiaro ed evidente che il ricorso al TAR, da parte di uno
dei progettisti, ha sicuramente causato dei ritardi nella
progettazione, o meglio, nella costruzione della nuova scuola.
Come ha detto lei appare chiaro che i costi di realizzazione
subiranno delle maggiorazioni, visti i numerosi aumenti delle
materie prime. Ora che è stato approvato il progetto non ci resta
che aspettare a breve che la nuova scuola venga realizzata.
Presidente -
Con quest'interpellanza, chiudiamo i lavori
di questa mattina. Il Consiglio è convocato per le ore 15:00 di
questo pomeriggio.
La seduta termina alle ore 12:51.
