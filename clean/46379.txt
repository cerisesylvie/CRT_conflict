Classificazione
AGRICOLTURA



Oggetto del Consiglio n. 2836 del 12 ottobre 2023 - Resoconto
OGGETTO N. 2836/XVI - Interpellanza: "Notizie in merito al
fondo integrato straordinario concesso alle aziende
agricole".
Bertin (Presidente) -
Punto n. 35. Per illustrare
l'interpellanza, il consigliere Planaz ne ha facoltà.
Planaz (RV) -
Con quest'iniziativa vogliamo portare
all'attenzione dell'Aula gli aiuti integrativi per i pascoli estivi
esclusivamente d'alpeggio. Tengo a precisare che noi non siamo
assolutamente contrari a questo tipo d'intervento, anche perché, in
vista di questa nuova programmazione, vi sono incertezze tra tutti
quelli che gestiscono le aziende agricole, non solo valdostane ma
anche italiane ed europee; logicamente tutti i conduttori e
allevatori  vivono con sospetto, perché non si sa con gli
impegni di nuova programmazione quali saranno le evoluzioni dei
finanziamenti, importantissimi per il mantenimento delle nostre
aziende e non solo.
Capisco anche, e continuo a sottolineare, che noi siamo
obbligati ad appoggiarci a delle direttive europee che non sempre
si applicano bene sul nostro territorio ma anche quando noi dovremo
intervenire per quanto riguarda le nostre aziende... tengo anche a
precisare su questo punto che non è assolutamente facile non solo
per l'agricoltura ma anche per tutta un'altra ampia fascia di altri
settori, perché ci sono molte tipologie, molte diversità.
Faccio un banale esempio: non possiamo confrontare un alpeggio
di 50 capi con un altro alpeggio di 50 capi perché magari uno è
servito da una strada poderale, l'altro non è servito, e questo fa
già immaginare quali siano le difficoltà. Magari sulla carta le
tipologie di alpeggio come numeri, come capi, come produzioni sono
equivalenti però poi nell'effettuare le mansioni di servizio e nel
portare a termine tutto quello che consegue per gestire sia un
alpeggio che un'azienda di fondovalle possono variare di molto,
anche se la Regione è piccola e le attività sono tutte similari,
però io capisco che, quando si va a mettere a terra un documento
come quello, non è così semplice.
Sottolineo il fatto che non avevamo neanche votato in
assestamento questa misura. La ratio di questa misura è
completamente condivisibile, ma non condividiamo per un semplice
fatto che cercherò di spiegare: secondo noi non è giusto partire da
una vecchia programmazione del PSR per costruire una nuova misura,
e le spiego il perché.
Adesso in questo caso c'è l'eccezione, perché c'è stata
l'epidemia e tutta una serie di conseguenze che hanno ritardato
questa programmazione, ma se ogni 7-8-9-10 anni ci sono queste
riprogrammazioni, anche da parte di Bruxelles, è per correggere gli
errori fatti nella precedente programmazione; non sono sempre
errori: quando si va a intervenire con dei finanziamenti in
qualunque attività, è normale che si cambi l'orientamento di queste
attività per cui le conseguenze - sia positive che negative - e le
ricadute si vedono solo alla fine della programmazione.
È per questo che a volte, non sempre, anche da parte dell'Unione
Europea - anche se devo dire che non è che non tenga conto delle
aree marginali, rurali, montane e quant'altro, perché nelle
programmazioni sono ben sottolineate tutte queste tipologie di aree
rurali -soprattutto quando, a volte, si trascurano dei settori,
tipo zootecnia e viticoltura si deve intervenire per favorire
questi settori - perché magari hanno perso aderenza perché non
hanno perso sul prezzo del prodotto o per avversioni climatiche -
 e succede che, se non si fa una riprogrammazione, si rischia
di cambiare proprio l'effetto positivo che hanno questi aiuti, che
dovrebbero mirare a ottenere un prodotto migliore, a mantenere il
territorio e a realizzare tutta una serie di cose che tutti noi
sappiamo benissimo.
Adesso andrò al centro di quest'iniziativa per far capire che, a
mio avviso, non si è tenuto conto delle aziende di fondovalle.
Secondo me è stato un errore perché già nella scorsa programmazione
queste aziende erano state più sottovalutate dal punto di vista dei
finanziamenti.
Infatti nel documento dove è stato definito quest'aiuto si parla
di aziende di una certa dimensione, però, se andiamo a vedere la
realtà dei fatti, la nostra Regione ha molte aziende con superfici
molto più basse, perché quando si parla di superficie di centinaia
di ettari da noi ci sono poche aziende che rientrino dentro questa
fascia. Ci sono molte più aziende che sono con una superficie molto
esigua, aziende che hanno delle superfici minori perché sono
collocate in zone più marginali. Lei Assessore viene dalla
Valtournanche che, come per la Valle di Gressoney, non può essere
messa a paragone con altre valli, magari collocate nelle vicinanze
ma in cui si ha più facilità a intervenire per tutte le colture
necessarie per portare avanti le attività agricole.
Una grossa differenza c'è tra le attività agricole portate
avanti con la meccanizzazione e tra le aziende che resistono - e
qui faccio i complimenti -  dove molti lavori devono
effettuarli manualmente, sia tra le aziende di fondovalle che in
alpeggio. Ci sono aziende in alpeggio che devono ancora fare dei
ruscelli a mano per spargere letame, come ci sono ancora delle
aziende di fondovalle che devono usare il rastrello per raccogliere
i foraggi, sia per mantenere il territorio, sia per
l'approvvigionamento per la stagione invernale.
Quando si va a dare un aiuto su tutte le attività agricole nella
nostra regione, bisogna fare bene attenzione di non dimenticare
tutta questa serie di piccole attività che sono molto importanti,
perché se dall'altra parte l'Unione Europea stava spingendo e sta
spingendo delle aziende che sono in grado di evolversi e di
aumentare le loro produzioni, noi qui nel nostro territorio non
riusciamo sempre con le nostre piccole aziende a garantire con il
prodotto un fatturato che permetta di portare bene avanti
l'azienda; essendo molto piccole e a fronte di misure date a
superficie, a queste aziende viene ridotto quello che dovrebbe
essere il loro reddito, perché su questa proposta si parla di aiuti
diretti, gli aiuti diretti dovrebbero essere il minimo che consenta
al conduttore di un'azienda di avere un minimo di reddito, e non
sono misure che vanno a sopperire alla perdita del prodotto.
Al di là di questo, lasciar fuori tutte le aziende di fondovalle
da quest'aiuto, secondo me è un grandissimo errore, perché quando
noi interveniamo con soldi della nostra Regione, dovremmo
intervenire su tutte le aziende, non a partire da quello che si
percepiva nelle altre programmazioni, ma avendo di fronte un
futuro, incentivando le produzioni e il mantenimento del territorio
e non su una perdita di un sostegno.
Quest'iniziativa non è che vuole essere una critica, ma è per
far capire che se si prendeva una decisione inversa, si poteva
fornire un aiuto equo e non si creava questa divisione (e penso che
lo saprà anche lei) tra chi conduce l'alpeggio e chi conduce
l'allevamento nel fondovalle, che si vede lasciato da parte e
dimenticato.
Lei mi dice che non è vero ma quando interveniamo con delle
risorse nostre, bisogna fare attenzione che questo non accada.
Non le leggo la domanda, che tanto l'ha a disposizione, e
attendo la sua risposta.
Presidente -
Risponde l'assessore Carrel.
Carrel (PA) -
Grazie consigliere Planaz, per
quest'interpellanza. Non ho ancora risposto, quindi mi lasci
rispondere prima della replica, semplicemente per dire che ha ben
inquadrato il tema: è l'incertezza il problema, perché è vero che
oggi siamo in un momento in cui la vecchia programmazione sta
terminando - terminerà ufficialmente con le liquidazioni entro il
31 dicembre del 2025 - e siamo a inizio della nuova programmazione
con tutta una serie di dati che, purtroppo, ancora oggi ci mancano
e con cui è difficile iniziare a lavorare. Ecco il perché di
quest'iniziativa, ecco il motivo per cui abbiamo utilizzato il
quadro temporaneo della guerra Russia-Ucraina per andare a
finanziare le aziende di alpeggio.
Questo è sicuramente frutto della delibera 1067/2023 ma che posa
delle basi, come lei ha ben ricordato, nell'articolo 63 della legge
regionale 12/2023, cioè era già definito nell'articolo che queste
risorse sarebbero state destinate all'alpeggio, ma perché
all'alpeggio e non a tutte le aziende? Perché ovviamente in primis
le risorse sono limitate, quindi quando bisogna far fronte a delle
scelte con delle risorse limitate, bisogna cercare in qualche modo
di dare le risposte laddove si ritiene più giusto farlo. In base ai
dati che abbiamo di confronto tra la vecchia misura M13 PSR
2014-2022 e le prospettive dell'attuale SRB 01 del CSR 2023-2027,
con una riduzione complessiva che passa da 8,3 milioni di euro nel
M13 a 6,18 milioni, quindi una riduzione di circa 2 milioni e 100
mila euro all'anno, ben 1.874.000 euro sono le perdite per le
aziende d'alpeggio, con una riduzione del 39%.
È ovvio che avessimo oggi una situazione chiara di tutte le
misure che possiamo mettere in atto con la programmazione CSR
2023-2027, avremmo anche delle possibilità di mettere in piedi
delle operazioni che vadano a compensare questa distinzione che è
una scelta politica che abbiamo fatto. Abbiamo fatto in questo CSR
la scelta politica di andare a correggere, come lei ha ben detto,
il tiro rispetto alla programmazione precedente, andando ad
avvantaggiare il Fondovalle. Ciò però non ci può far dimenticare
che abbiamo delle aziende d'alpeggio che mantengono il nostro
territorio e che in questa situazione, in quest'anno, avrebbero
visto una riduzione senza questa misura di ben il 39% delle loro
entrate, con il rischio, oggi stanno demonticando praticamente
tutti, di non sostenere poi il costo complessivo della stagione
estiva e quindi per il prossimo anno prendere altre scelte.
Tengo a sottolineare che questa misura di 1 milione e 700 mila è
una misura che vale esclusivamente per quest'anno; insieme alle
associazioni di categoria e insieme a tutti gli stakeholder del
settore, ovviamente andremo a valutare le misure, sperando di avere
le risposte dal Ministero e da AGEA, che a oggi ci mancano.
Io capisco bene quello che lei intende, che bisognerebbe andare
ad agevolare tutti, e da un certo punto di vista lo comprendo, il
Fondovalle però in questo momento perde il 3%, dall'altra parte
abbiamo una perdita del 39%.
Capite bene che in questo momento dunque era opportuno dare una
risposta a un determinato settore perché è fondamentale riuscire a
mantenere l'equilibrio economico di queste imprese che sono
fondamentali per questo settore rilevante per la nostra
economia.
Sottolineo - perché quello che ha detto lo condivido appieno -
che ci saranno poi tutte le misure che andranno - come lei ben sa -
a distinguere i capi produttivi dai capi improduttivi; stiamo
parlando di altre misure, di altri fondi, quelli vanno a capo e non
a ettaro, e sicuramente lì avremo modo di confrontarci sia sul
quantum sia sul come definire gli animali produttivi e non
produttivi, ma quello è un altro capitolo.
Oggi era fondamentale, dal nostro punto di vista, dare una
risposta agli alpeggi, perché quest'anno - che comunque è stato un
anno buono ma con una perdita del 40% - non avrebbero retto
economicamente e quindi avremmo avuto il rischio di perdere
importanti attività sul nostro territorio.
Presidente -
Per la replica, il consigliere Planaz.
Planaz (RV) -
Capisco, non è facile, l'ho già ben
spiegato prima, che quando si va a intervenire in fase di nuove
programmazioni non si sappia bene quale sia poi l'evoluzione di
queste. Non è facile, però io avrei fatto - e continuo a
sottolinearlo - un passo diverso. Io sono sempre dell'ipotesi che
qualsiasi attività dovrebbe partire prima dalle produzioni e poi,
se non ce la fa con la produzione, bisognerebbe intervenire con
altri aiuti e investimenti che fanno sì - come ha detto lei in
chiusura - di non perdere nessuna azienda perché sono
importantissime e sono molte, oggi purtroppo dettate da tutti
questi fattori di crisi, anche dall'evoluzione dell'età delle
aziende che sono condotte da persone che sono di una certa età,
logicamente bisogna fare attenzione a non perdere nessuna
azienda.
È proprio per questo che qui, in questa misura, e già l'anno
scorso con il bonus zootecnia (non voglio fare un'accusa) si erano
dimenticate tutta una serie di piccole aziende e oggi - non voglio
essere ripetitivo - ma facciamo di nuovo lo stesso errore.
Lei mi fa segno di no, ma le garantisco che è così perché il
premio che lei dice sulle piccole aziende non è mai stato incisivo
prima né lo sarà neanche in futuro.
È per questo che bisogna intervenire dove ci sono quei piccoli
problemi e andare ad aiutare chi oggi è più in difficoltà e forse -
non me ne voglia - chi ha avuto la fortuna di avere grandi
superfici oggi vede una decurtazione dei premi che potrà essere
sostituita con tutta una serie di misure sui premi a Uba, però le
piccole aziende resteranno sempre in difficoltà nella nostra
regione, perché non hanno oggi come premialità un premio adeguato
che consenta, in base alla superficie, di continuare
l'attività.
Molte aziende, quando noi mettiamo dei paletti, come quello che
c'è su questa misura di 8 ettari... io le vorrei ricordare che 8
ettari nella nostra regione sono tantissimi.
Dispiace che sia così, io avrei fatto un'altra scelta, come
l'anno scorso abbiamo escluso chi non aveva almeno 2 Uba. Io avrei
fatto un'altra scelta, perché ci sono piccoli allevatori che
nascono, che magari hanno solo 2 Uba, e che sarebbe importante
aiutare come aiutiamo tutte le altre aziende; si dovrebbe fare in
modo  di sostenere anche queste piccole aziende, che sono
quelle che alla fine che svolgono attività utili -vediamo dei
terreni che sono inaccessibili con i macchinari ma che sono tenuti
bene, in cui si fanno tutte le lavorazioni a mano - ma queste
aziende non possono effettuare lavorazioni di ettari. Fanno
lavorazioni di piccoli appezzamenti per mantenere il territorio
attorno al villaggio, attorno alla casa, dal punto di vista
estetico e anche territoriale. Non possono fare un calcolo sulle
misure a superficie, perché sarebbe insostenibile, e neanche sul
ricavo, perché alla fine, lo sappiamo tutti, quando si lavora con
la meccanizzazione e si lavora ancora manualmente, c'è un abisso di
diversità di conduzione di queste tipologie di aziende.
Io farei molta attenzione a queste piccole aziende perché le
piccole aziende, se lavorano bene, sicuramente hanno più
possibilità di aver cura di piccole cose ma possono crescere ed
essere delle aziende competitive per il nostro futuro con una base
di lavoro che sia sano e che sia un valore aggiunto per tutti gli
altri allevatori. Non dimentichiamo i piccoli allevamenti che sono
poi quelli che mandano le mucche nei nostri alpeggi, che servono
per la produzione della Fontina o di altri formaggi tipici. Se non
ci sono anche questi piccoli allevamenti, manca un tassello
fondamentale per la nostra regione.
