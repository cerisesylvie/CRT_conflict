Classificazione
FINANZA REGIONALE E LOCALE
Programmazione



Oggetto del Consiglio n. 2243 del 4 aprile 2023 - Resoconto
OGGETTO N. 2243/XVI - Interpellanza: "Coinvolgimento della
Commissione competente per la valutazione del rispetto dei tempi e
il monitoraggio dei progetti del PNRR/PNC".
Bertin (Presidente)
- Alla presenza di 29 Consiglieri,
possiamo riprendere l'analisi dell'ordine del giorno. Punto n. 18.
Per l'illustrazione dell'interpellanza, consigliere Baccega.
Baccega (FI) -
Torniamo a occuparci del PNRR e del Piano
Nazionale Complementare, anche perché in queste ultime settimane
stiamo assistendo a un dibattito sui tavoli della politica
nazionale ed europea proprio sulla capacità di portare avanti i
progetti e con le problematiche anche dei rilievi mossi dalla
Commissione Europea ai quali il Governo dovrà rispondere con un
nuovo Decreto; un Governo che sta preparando una relazione tecnica
sullo stato dei progetti, proponendo certamente una revisione del
Piano che ci pare sensata, anche alla luce dei pesanti aumenti
delle materie prime, delle forniture in edilizia, e il tutto,
ovviamente, per non mettere in forse la terza rata del
Recovery.
In Valle d'Aosta la lunga pausa politica ha probabilmente
rallentato i processi e gli investimenti del PNRR e quindi - sulla
base dell'ultimo monitoraggio effettuato dalla cabina di regia e
presentato, riguardante i due bimestri conclusivi del 2022, che era
stato elaborato sulla base della mappatura che si era conclusa il
30 gennaio 2023 - si vede che le strutture territoriali, Regione
più Comune, rilevano 227 progetti per un impegno di 371 milioni di
euro.
Successivamente in una sua intervista, Assessore, ha aggiornato
questi dati dicendo che i progetti - inserendo anche quelli di
altri soggetti attuatori, diversi da RAVA e dai Comuni - erano 234,
per un totale di investimenti di 396 milioni, che è il fabbisogno
previsto al momento.
In realtà in un'altra nota a Courmayeur lei ci ha detto:
"Arriveremo ai 500 milioni" e questo più o meno ci fa anche molto
piacere.
Quindi al momento 6 missioni, 63 progetti del PNRR, 15 del
PNC.
Volevo riassumere alcuni passaggi, partendo dal Decreto Legge;
ce ne sono tanti perché sono tanti i documenti che hanno in qualche
modo coinvolto il PNRR, partendo dal Decreto Legge del 31 maggio,
il n. 77, sulla governance del PNRR, l'individuazione delle misure
di rafforzamento delle strutture amministrative e di accelerazione
e snellimento delle procedure, cui è seguita la delibera di Giunta
n. 591 per la costituzione della cabina di regia regionale e della
Task Force per il PNRR e, ancora, la legge regionale del novembre
2022, la n. 25, dove veniva autorizzata la spesa per l'acquisizione
di servizi di assistenza tecnica e di supporto alle strutture
regionali, alle istituzioni scolastiche dipendenti dalla Regione e
agli enti locali responsabili dell'attuazione degli interventi
appunto a valere sul PNRR e sul PNC.
Successivamente l'articolo 7 della legge regionale n. 32
stabiliva, con l'attuazione degli interventi previsti dal PNRR, che
la Regione e gli enti locali sono autorizzati ad assumere personale
con contratti a tempo determinato di durata anche superiore a 36
mesi e con procedure di assunzione semplificate; credo sia il
francese, la semplificazione va in quella logica lì.
Successivamente arriviamo al 2023 con la delibera di Giunta n.
209, dove si vanno ad assumere credo una venticinquina di figure
professionali per agevolare questi passaggi.
Il coordinamento di due uffici di staff in corso d'istituzione
composti da personale a tempo determinato, da reclutare anche con
procedure semplificate, che assicurano la costante informazione
alla cabina di regia - la Task Force - e alle società partecipate
Finaosta e Inva, non capiamo ancora bene qual è il ruolo di queste
due partecipate... spendendo quello che è dovuto, un milione di
euro circa per il 2023-2024 e 2025, ma non è questa la
preoccupazione; forse l'appunto era che si poteva assumerle prima,
per dare un po' più di corposità alle operatività di diverse
strutture.
Siamo invece piuttosto preoccupati per alcune affermazioni che
arrivano qua e là, per esempio dal direttore dell'ARER - anche
pubblicate sul Sole 24 Ore - dove i lavori e gli interventi
previsti dovrebbero essere completati per il 60% entro il mese di
giugno, ma al momento non ci sono neanche su tutte le impalcature,
quindi è una preoccupazione forte. È vero che c'è un interloquire
con i Parlamentari valdostani ma mi pare che siamo ben lontani dal
poter raggiungere gli obiettivi prefissi.
Mi pare che oggi tre ordini del giorno di proroga non siano
stati approvati ma non ho ancora la certezza, sentiremo a Roma come
sono andate le cose.
Ancora le preoccupazioni del Comune di Aosta e di altri Comuni,
in particolare il Comune di Arvier per quella grande sfida che lo
vede impegnato a spendere ben 20 milioni; ma poi ancora in sanità,
un'ulteriore preoccupazione rispetto alle risorse assegnate alla
missione 6, relativa anche alle difficoltà di rapporti tra la USL,
l'Assessorato alla sanità e il Ministero rispetto al piano di
digitalizzazione, ovvero di ammodernamento del parco tecnologico
digitale ospedaliero, primo e secondo livello, il secondo livello
è: "telemedicina e assistenza sanitaria territoriale".
Sappiamo delle difficoltà che si sono avute nel nominare un
esperto indipendente esterno, che deve predisporre il Summery
Document, laddove il nucleo tecnico di valutazione aveva
evidenziato l'inadempienza della Regione. È una querelle che è
fastidiosa in un contesto di questo tipo, Assessore.
Peraltro dobbiamo dire che ci sono delle virtuosità; abbiamo
accolto positivamente le due recenti presentazioni, una a
Courmayeur del Climate Hub e del Progetto Smart Grids, un buon modo
di far conoscere come s'intende investire le risorse del PNRR.
Quindi, per chiudere, alla luce di queste preoccupazioni, che
sono legittime crediamo, rispetto all'ultima mappatura, "Se
riusciamo a garantire che gli impegni assunti saranno rispettati,
considerato che siamo ormai in una fase decisiva dei percorsi", "Se
è pronto il rapporto di monitoraggio del primo bimestre 2023" e "Se
ritiene opportuno eventualmente, dopo un primo anno di monitoraggi,
coinvolgere la Commissione competente per fare il punto della
situazione rispetto al primo anno di monitoraggio e al primo
bimestre 2023".
Questo è solo per cercare di capire e per mettere al corrente
anche il Consiglio di questi percorsi, perché le risorse sono tante
e importanti e i progetti altrettanto.
Presidente -
Risponde l'assessore Caveri.
Caveri (AV-VdA Unie) -
Il PNRR è una macchina
estremamente complessa, lo si vede dalla discussione in atto, in
Italia ma anche in altri Paesi europei, con la particolarità della
scelta politica e amministrativa dell'Italia di avere una
situazione di estrema centralizzazione, cioè questa è una visione,
ad esempio, estremamente diversa rispetto ai fondi comunitari per i
quali, invece, è prevista una forte componente regionale che forse
sarebbe stata più efficace di questa gestione molto
romano-centrica.
A colpi di Decreto legge si continua a trasformare la materia
avendo oggi l'Italia consapevolezza, per diversi meccanismi,
compreso il fatto di aver scelto di spostare verso il Sud il 45%,
il 40%, a seconda dei diversi progetti, e quindi uno degli affanni
è proprio questo gap che si sta sviluppando fra una certa
efficienza delle Regioni del Nord e una difficoltà di spesa per le
Regioni del Sud, peraltro era abbastanza scontato che questo
capitasse, proprio sulla base delle esperienze precedenti dei fondi
comunitari.
Per quel che ci riguarda, in questo momento anche i passaggi di
Governo non hanno causato particolari rallentamenti; non bisogna
farsi al momento grandi illusioni sulla possibilità di ottenere una
proroga rispetto al giugno del 2026, che è la data limite entro la
quale si potrà spendere. Si potrà immaginare - ma questi sono
discorsi che si stanno facendo sui giornali e nelle dichiarazioni
di alcuni Ministri - che alcune opere che non potranno essere
completate nell'ambito del PNRR possano essere spostate, ad
esempio, sui fondi comunitari. Noi in questo momento non abbiamo
ancora prospettive di questo genere.
Rispondendo alle domande specifiche, è del tutto evidente che da
una parte la responsabilità degli interventi riguarda sempre gli
enti attuatori, quindi chi ha ottenuto questo finanziamento se ne
deve far carico, ma questo non significa che da parte della
Regione, per l'insieme delle progettualità dei diversi soggetti,
non ci sarà una sorta di aiuto.
Lei ha già ricordato che c'è questo rafforzamento delle capacità
amministrative delle strutture regionali e comunali, tra l'altro
questo varrà anche per un grosso progetto dell'Università e per i
progetti PNRR sulle scuole, quindi ci sarà quest'aiuto, la
struttura,che è attualmente sotto la direzione del dott. Lalicata,
verrà rafforzata: come lei ha ricordato i concorsi, grazie anche
alle norme particolari del PNRR vedranno un'accelerazione.
Ci sono dei temi specifici che siamo affrontando, per esempio la
questione della formazione su ReGiS.
ReGiS è questo sistema centralizzato che talvolta è estremamente
complesso per caricamento anche per dei fondi che talvolta sono
molto limitati. Per esempio c'è questo fondo che è stato dato in
maniera uniforme a tutti i 74 Comuni di circa 50 mila euro per
l'efficientamento energetico; altri Comuni nel PNRR hanno avuto dei
fondi ben più elevati.
Dopodiché noi ci apprestiamo a portare in Giunta - naturalmente
sotto il controllo anche del Presidente della Regione, che presiede
la Cabina di regia - portiamo questa convenzione con le due società
in house, ripetendo l'esperienza dello Stato, che ha incaricato
proprio aziende in house di lavorare sull'assistenza tecnica; la
stessa cosa noi faremo con Inva e con Finaosta, ad esempio attività
di supporto al RUP, tutta una parte di prestazioni rendicontabili
nei quadri economici di progetto. Quindi sicuramente Finaosta e
Inva useranno personale proprio, ma ci sarà anche la possibilità da
parte loro di esternalizzare in parte questo lavoro.
Sapendo che il PNRR è soggetto a fortissimi controlli da parte
della sezione locale, la sezione regionale della Corte dei conti,
il MISE, tutti i Ministeri competenti, la Guardia di Finanza, una
delle preoccupazioni, che deriva anche in parte dai controlli meno
occhiuti dei fondi comunitari, è che poi questa messe di controlli
in qualche maniera, nel dover fornire documentazione agli uni e
agli altri, non finisca poi per rallentare i processi e i lavori
veri e propri.
Naturalmente di tutto quello che si sta facendo la fotografia
finale, come ho detto a Courmayeur, è circa 500 milioni per 400
progetti, ma solo il 3% dei progetti è al di là dei 15 milioni di
euro, quindi altri sono piccoli, ma il paradosso spesso dei
meccanismi burocratici sta nel fatto che, siano pochi soldi o siano
tanti soldi, le procedure sono in qualche maniera simili e
farraginose.
C'è una piena disponibilità a venire in Commissione a fare il
quadro; se metteremo la Commissione dopo il 18 di aprile -
naturalmente sono disponibile anche prima -avremo anche il
monitoraggio dell'inizio del 2023, che sarà una fotografia ancora
più provante: dicevo 500 milioni per 400 progetti, è una cosa
estremamente impegnativa.
Noi la settimana scorsa abbiamo già inviato l'ultimo report
dell'anno passato e credo che tutti coloro che l'hanno ricevuto
hanno potuto vedere, anche in infografiche, la complessità da una
parte di tutti quei progetti, penso al progetto Bandiera sulla
digitalizzazione - noi in queste ore incontreremo il mondo della
sanità per regolare il traffico tra responsabilità della USL e
responsabilità dell'Assessorato - e il progetto Bandiera sul
digitale è una fotografia interessante perché, in effetti, c'è un
efficientamento della pubblica Amministrazione.
Bisogna dire la verità, quando oggi qualcuno dice che potremmo
rinunciare ai fondi del PNRR dice un'eresia, perché è del tutto
evidente che questi soldi sono soldi preziosi e lo si vede proprio
dall'insieme di progetti e - se riusciremo in qualche maniera a
rispondere a tutti gli interrogativi che ancora ci sono - potremo
in qualche modo dimostrare di essere capaci, il che non vuol dire
che non ci siano delle criticità.
Stiamo lavorando molto su un supporto ad Arvier, questa spesa di
20 milioni è una spesa estremamente cospicua, non è facile
l'interlocuzione con il Ministero della cultura, cercheremo di fare
tutto quanto è necessario per consentire all'ente attuatore di
arrivare a conclusione.
Non nascondo, per tutta una serie di progetti, delle
preoccupazioni: sappiamo che Aosta ha già rinunciato nel settore
sportivo a due interventi, uno sulla patinoire di Aosta e l'altro
sul maneggio; cercheremo, ad esempio, di poter riottenere questi
fondi per qualche progettualità già spendibile in termini di
velocità.
Ripeto, il dato di fondo, e preoccupante, è che talvolta, nel
rapporto con Roma, le regole vengono cambiate in corsa, quindi ci
si è abituati a fare una certa cosa e all'improvviso esiste una
nuova direttiva, un nuovo suggerimento, una nuova imposizione.
Comunque credo che per poter essere completi nella declinazione
dei diversi interventi che stiamo facendo, e, ripeto, in una rete
di controlli molto forte e in direttive che sono assai cogenti e in
parte sono giustificabili proprio dalla scelta dell'Unione Europea
- anche questa è comprensibile - di fissare un confine netto e quel
confine, in certi casi, rischia di essere un muro contro il quale
si va a scontrarsi, ma non bisogna perdersi d'animo.
La scelta o la richiesta di venire in Commissione o nelle
Commissioni, visto che sono materie plurime, è naturalmente ben
accetta anche perché è un'occasione per far vedere il tentativo che
stiamo facendo d'inseguire le diverse opportunità che sono offerte
dal PNRR.
Presidente -
Per replica, consigliere Baccega.
Baccega (FI) -
Assessore, sono molto soddisfatto della
risposta che lei mi ha dato, faccio due riflessioni però: l'estrema
centralizzazione, che lei sottolinea più volte, forse è determinata
da consapevolezze ben definite.
Molto spesso abbiamo elargito risorse in modo chiaro a strutture
esterne, Comuni piuttosto che altre Regioni eccetera, e molto
spesso si è verificato che i soldi non sono stati spesi.
Forse quel tipo di centralizzazione, anche per lo Stato, va in
quella direzione, alcune Regioni più volte si sono dimostrate
virtuose - queste sono un po' d'informazioni che abbiamo preso in
quel di Roma - ma altre sono davvero fortemente in difficoltà, e
quindi lo ha sottolineato anche lei.
Siamo ben lieti di poter approfondire, perché il tempo di
un'interpellanza certamente non ci consente di entrare nel vivo di
un'organizzazione che è così articolata, un po' a matrioske... è
meglio se riusciamo a capire bene quali sono i ruoli e chi fa che
cosa nei diversi ambiti.
Quindi alla fine va benissimo che questa Commissione, e lo dico
ai Presidenti di Commissione, si possa tenere anche oltre il 18
aprile.
Per quanto riguarda la questione dei controlli che lei ha
sottolineato, siamo convinti che questi controlli servano, siano
funzionali a evitare follie, chiamiamole così.
