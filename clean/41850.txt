Classificazione
ISTRUZIONE PUBBLICA



Oggetto del Consiglio n. 873 del 25 luglio 2019 - Resoconto
OGGETTO N. 873/XV - Interpellanza: "Sostituzione dei prodotti
contenuti nei distributori automatici presenti nelle scuole con
alimenti sani e a basso contenuto calorico".
Distort (Presidente) -
I punti 24 e 25 riguardano
risposte di competenza dell'assessore Chatrian e, per gli ovvi
motivi descritti precedentemente, sono rinviati. Passiamo al punto
26 all'ordine del giorno. Per l'esposizione dell'argomento, la
parola alla collega Russo.
Russo (M5S)
- In questa interpellanza parliamo di
alimentazione dei nostri ragazzi - un tema che trattiamo molto poco
in questo Consiglio, secondo me - e dell'importanza che essa sia
sana e rispettosa della raccomandazione dell'OMS, delle linee guida
ministeriali e dei dati regionali e nazionali che abbiamo sul
sovrappeso e l'obesità infantile e giovanile. È sotto gli occhi di
tutti che molti ragazzi, soprattutto dalla scuola secondaria di
primo grado in poi, non mangiano sempre bene, anche perché
frequentemente a pranzo mangiano fuori casa e perché i genitori
spesso non hanno tempo, voglia o non sempre comprendono
l'importanza sostanziale di un'alimentazione equilibrata per la
salute attuale dei loro figli. Soprattutto - questo è un aspetto
che viene dimenticato da tutti - l'alimentazione sana serve per la
lucidità mentale e per la prestazione intellettiva a scuola. Quindi
tutto va nell'investimento verso la salute futura dei nostri
ragazzi.
In Valle D'Aosta ci sono 21 scuole secondarie di primo grado e
31 di secondo grado, per un totale nel 2018 di circa 8000 ragazzi.
In molte scuole secondarie di primo grado e in quasi tutte quelle
di secondo grado sono presenti distributori automatici di bevande e
cibi
snack
. Una o due volte al giorno i ragazzi consumano,
nelle pause tra una lezione e l'altra, le bevande e cibi presenti
nei distributori automatici, che contengono nella maggior parte dei
casi conservanti, un elevato apporto di zuccheri e di acidi grassi,
sodio, nitriti e nitrati utilizzati come additivi, dolcificanti e
caffeina. Troviamo in questi distributori
Mars
,
Twix
,
Bounty
,
Fiesta
,
Duplo
, tramezzini
confezionati,
Coca-Cola
,
Fanta
e tè freddo. Riteniamo
che l'educazione a un'alimentazione sana, iniziata con le scuole
dell'infanzia e primaria su cui abbiamo investito e su cui stiamo
investendo, debba assolutamente proseguire nelle scuole secondarie,
per trasmettere buone pratiche che portino a una dieta sana anche
in età adulta, anche partendo dallo spuntino preso con le monetine,
per capirci, tra una lezione e l'altra.
Noi abbiamo un dato preciso di cui abbiamo già parlato in altre
iniziative. In Valle d'Aosta ci sono diecimila adulti obesi mentre,
contando anche gli abitanti in sovrappeso, la percentuale triplica
e arriva al 30,4 percento. Questi sono dati de
Il Sole 24
Ore
dell'ottobre del 2018. Complessivamente il 19,8 percento
dei bambini presenta un eccesso ponderale che comprende sia
sovrappeso che obesità. Abbiamo già detto che questo è un dato che
è più basso rispetto alle altre regioni, ma comunque è un dato che
noi dobbiamo tenere in considerazione.
Ricordo inoltre che sono presenti esperienze virtuose in altre
regioni italiane, in cui i dirigenti scolastici hanno lavorato
affinché gli snack confezionati e le bevande gassate fossero
sostituiti da prodotti a ridotto impatto energetico e a ridotto
contenuto di zuccheri e sale. Non intendo ovviamente i prodotti
dietetici, che sappiamo fare quasi più male degli altri, ma di
prodotti sani e, se possibile, a chilometri zero. Ci sono
esperienze virtuose per esempio in Calabria e in Sicilia sul fatto
che nei distributori automatici spesso vengono inseriti, per
esempio, gli agrumi.
I sottoscritti, quindi noi, chiediamo: "con quale modalità viene
individuato il fornitore del servizio e, in caso di affido con
gara, come viene gestito l'affidamento della concessione nelle
scuole della nostra regione; se a oggi sono presenti uno o più
fornitori dei prodotti dei distributori; se si intende incontrare
il SIAN dell'USL al fine di definire un elenco di prodotti sani e a
ridotto impatto energetico che, gradualmente, vadano a sostituire
quelli attualmente disponibili nei numerosi distributori automatici
presenti nelle scuole". Dalle informazioni che ho, alcuni dirigenti
e alcune insegnanti hanno già contrattato personalmente con i
fornitori dei distributori automatici per dire: "Vabbè aggiungiamo
questo, togliamo questo". Credo che bisogna fare forse un
ragionamento veramente a monte con l'USL, perché ha tutte le
competenze per definire una lista di prodotti sani.
Presidente -
Per la risposta, la parola all'assessore
Certan.
Certan (AV)
- Grazie collega Russo per la sua attenta
analisi. Credo che non ci sia niente da aggiungere e condividiamo
la sua analisi, soprattutto per quanto riguarda gli stili di vita.
Aggiungo che sicuramente, oltre alle attività già presenti,
bisognerebbe potenziare ancora di più, soprattutto negli
adolescenti, l'attività sportiva e in questo stiamo sicuramente
lavorando e cercando di sensibilizzare.
Siamo quello che mangiamo
è il titolo di un libro molto
famoso che cercava di dare tutta una serie di
input
e di
suggerimenti ai genitori. Credo che in fin dei conti - forse dirò
una cosa molto ovvia e che magari non piace a tutti - i cibi di
casa, cucinati in modo molto semplice, sono sempre i migliori.
Purtroppo poi sappiamo che tutta una serie di regole e di
imposizioni, sulle quali secondo me bisognerebbe fare davvero degli
approfondimenti, impongono alcune cose, soprattutto nelle scuole e
quindi non sempre si può fare la cosa più ovvia e più semplice.
Le istituzioni scolastiche di istruzione secondaria stanno
progressivamente abbandonando i prodotti che tradizionalmente
vengono somministrati tramite distributori automatici. Li stanno
sostituendo con prodotti diversificati, che vanno da articoli a
chilometro zero a biscotti realizzati da una cooperativa di
detenuti del carcere di Brissogne, da prodotti specifici per alunni
con allergie e intolleranze alimentari a prodotti
bio
.
Pertanto, una prima sensibilizzazione c'è da parte delle
istituzioni scolastiche. Anche per le bevande le scuole si stanno
sempre più orientando verso distributori gratuiti di acqua, che
sostituiscono i distributori di bottigliette e lattine. Per quanto
riguarda i distributori di bevande calde, le scuole utilizzano
sempre più prodotti bio, caffè, tè e infusioni erogati in bicchieri
biodegradabili. Permane una criticità nell'utilizzo dei cucchiaini
di plastica che vengono lentamente sostituiti da cucchiaini in
legno o altri materiali biodegradabili.
In considerazione della varietà dei prodotti proposti - lei è
entrata nel dettaglio, ma io non andrò certo a fare nomi di marche,
però insomma sappiamo di cosa parliamo - dobbiamo parlare però
dell'autonomia delle istituzioni scolastiche, perché lei sa che in
queste ultime ci sono i consigli d'istituto dove vi è la presenza
comunque anche dei genitori. Questo io vorrei proprio
sottolinearlo: ci sono i consigli di istituto e le istituzioni
scolastiche hanno autonomia in questo. Nei consigli d'istituto vi è
la presenza, oltre che dei docenti, dei dirigenti e del personale
non docente, anche dei genitori. In considerazione anche
dell'autonomia delle istituzioni, il servizio è affidato a ditte
diverse, che sono contattate direttamente dalle scuole. Io non ho
fatto una ricognizione per l'ovvio motivo che siamo nel mese di
luglio e perché non ritenevo fondamentale chiedere alle istituzioni
a quali tipi di ditte si rivolgono, però chiaramente la scelta è
delle istituzioni scolastiche e noi non entriamo in merito a
questo. Le ditte sono contattate direttamente dalle scuole secondo
le modalità ritenute più opportune e secondo le politiche di
educazione alla salute promosse da ciascuna istituzione.
Si è rilevato che, laddove sono ancora presenti i distributori
di prodotti tradizionali accanto a prodotti pensati per una
migliore alimentazione, gli alunni preferiscono i primi: laddove ci
sono anche prodotti bio o altro, gli alunni chiaramente,
soprattutto nella fascia di età che diceva lei della scuola media,
preferiscono i primi poiché meno costosi. È per questo che le ho
citato prima il consiglio d'istituto, perché lì c'è la presenza
anche dei genitori ed è lì che bisogna fare un ragionamento, che io
continuo a dire essere anche culturale, con le famiglie. Bisogna
capire se è meglio un prodotto che costa poco o un prodotto
sano.
Un discorso a parte meritano le scuole dell'infanzia e le
primarie, dove si sta generalizzando l'abitudine a sostituire il
biscotto o il cracker, distribuito a metà mattina, con la frutta
che le ditte fornitrici dei pasti per la mensa scolastica
consegnano, oppure distribuite secondo la programmazione di
progetti specifici. Ci sono diversi progetti: penso, in
particolare, a quello che è stato fatto quest'anno dalla scuola
Martinet, attraverso una convenzione triennale con la Cofruit. Però
vi dico che non è banale, perché è chiaro che questi progetti
necessitano di tempo, di una programmazione specifica, che dovrebbe
essere anche premiata e presa in considerazione in modo ancora più
importante da parte delle famiglie. A fine pasto i bambini spesso
non consumano la frutta e in questo modo, tra le altre cose, si
aumenta anche lo spreco alimentare, mentre appaiono molto più
favorevoli ad averla a metà pomeriggio o a metà mattina. Quindi le
scuole si stanno indirizzando in questo modo.
Per quanto riguarda il secondo quesito, come le ho già detto, i
fornitori sono diversi, per garantire una varietà di prodotti di
qualità destinati agli alunni, anche quelli con esigenze diverse.
Il terzo quesito riguarda la collaborazione con l'USL. L'educazione
alla sana alimentazione si colloca all'interno del Piano regionale
della prevenzione 2016-2020, creato dal Dipartimento di prevenzione
dell'USL e approvato con delibera n. 1829 del 2016, con l'obiettivo
di coordinare tutte le attività di prevenzione sul territorio
regionale, all'interno del quale c'è il Programma 1, Scuole che
promuovono salute. Il primo obiettivo per questi anni che era stato
posto nell'accordo di rete tra scuole di diverso grado,
dall'infanzia alla secondaria, era la lotta contro il bullismo e il
cyberbullismo, identificato come tema prioritario dai docenti
referenti di cittadinanza delle istituzioni scolastiche del
territorio. È in fase di definizione un nuovo programma di
promozione dell'adozione di stili di vita sani, che sarà operativo
con il prossimo anno scolastico, in collaborazione anche con
l'assessore Baccega. Abbiamo preventivato una riunione verso la
fine di agosto, che sarà in concomitanza con la conferenza di
servizio con i dirigenti scolastici della sovraintendente. In quel
momento si potrà anche eventualmente fare una disamina con i
dirigenti scolastici, dopo aver incontrato l'USL su questa
tematica. Ci prendiamo l'impegno di eventualmente fare un
passaggio.
L'obiettivo della nuova azione è quello di ricondurre a sistema
le numerose esperienze virtuose messe in atto dalle scuole che sono
passate o stanno completando il passaggio a prodotti sani e bio o a
ridotto impatto energetico e ridotto impatto ecologico, ma che
stanno anche operando concretamente per educare i ragazzi a una
corretta alimentazione. A titolo di esempio, è di questi giorni la
notizia sui giornali, del dirigente scolastico dell'istituzione
Maria Adelaide che raccontava l'esperienza che stanno facendo nella
loro scuola, ma sono state organizzate anche altre significative
iniziative nell'ambito dei percorsi per le competenze trasversali e
per l'orientamento (si chiamano CTO). Ad esempio, le cito
Récré
café
gestito dagli alunni di una classe terza dell'Istituto
Manzetti che utilizzano solo prodotti compostabili, o la campagna
di promozione dell'utilizzo di prodotti bio,
Corner bio
, con
cui hanno allestito un angolo. Di questa mi hanno relazionato i
rappresentanti di istituto degli studenti quando li ho incontrati
per il Piano giovani e l'avevano descritta come un'azione
qualificante che hanno messo in campo per il recupero, il
riutilizzo e il non spreco dei prodotti. Il fatto che siano degli
alunni che si attivano nella loro scuola e che allestiscano dei
luoghi o degli angoli per loro, credo che sia una cosa interessante
da continuare a perseguire.
Presidente -
Per la replica, la parola alla collega
Russo.
Russo (M5S)
- Grazie, Assessore, per la risposta. Sono
rincuorata, nel senso che mi sembra che questo tema sia stato
affrontato e dibattuto. Non ho dubbi sulla sensibilità di alcuni
dirigenti rispetto a questo tema. Ho però la sicurezza che è un
nostro dovere di amministratori - voi siete addirittura al Governo
- di capire che l'investimento che oggi si fa sulla salute e
sull'alimentazione è fatto sul futuro dei nostri ragazzi. È facile
dirlo e l'abbiamo detto centomila volte, ma in realtà è di più di
quello che sembra. Se noi educhiamo i ragazzi a mangiare in modo
sano, vuol dire che stiamo concretamente occupandoci della loro
salute futura; ma concretamente!
Lei ha detto giustamente che ragazzi quando trovano alimenti
sani non li scelgono. Non li scelgono per due motivi. Uno
banalmente è perché già noi adulti (figurati i ragazzi!) siamo, in
senso buono, animali abitudinari, per cui ci si alimenta con
l'abitudine, nel senso che abbiamo l'abitudine a vedere alcuni tipi
di alimenti anche esteriormente e quindi continuiamo a utilizzare
quelli. L'altro è perché l'educazione al gusto è una scommessa
difficilissima, perché deve essere fatta in età precoce, quindi da
zero anni in avanti, addirittura durante l'allattamento, e poi
perché per portare avanti una continuazione sull'idea del gusto c'è
bisogno di adulti che credano concretamente tutti i giorni che
questo è il vero e unico investimento che abbiamo da fare sui
nostri ragazzi.
Vi ricordo, per concludere, un altro dato importante. Io sono
molto interessata a questo argomento e ho fatto diversi
approfondimenti. Dobbiamo pensare che il risultato di una cattiva
alimentazione non si vede nei primi anni di vita. Se i nostri
ragazzi si alimentano in modo poco corretto, chiaramente non si
vede se non in casi rari nei primi 20-25 anni di vita. È dopo il
venticinquesimo anno di età che in genere iniziano a vedersi i
risultati di una cattiva alimentazione. Quindi noi dobbiamo
assolutamente lavorare sui ragazzi dell'età 11-18 anni.
Dalle ore 12:31 assume la presidenza la presidente
Rini.
