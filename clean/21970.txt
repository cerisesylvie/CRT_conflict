Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 1674 del 20 dicembre 2005 - Resoconto
OGGETTO N. 1674/XII - Corso per lo svolgimento di mansioni di
pubblica sicurezza e polizia giudiziaria per il Corpo Forestale.
(Interpellanza)
Interpellanza
Preso atto che con deliberazione n. 3469 del 21/10/2005 la
Giunta regionale ha approvato un "corso per il Corpo Forestale
della Valle d'Aosta per lo svolgimento delle mansioni di pubblica
sicurezza e polizia giudiziaria";
Ricordato che, sul tema delle attribuzioni di polizia
giudiziaria del Corpo Forestale della Valle d'Aosta, venne emanata
una circolare del Coordinatore del relativo dipartimento contenente
disposizioni teoricamente atte a "garantire l'omogeneità d'azione"
del corpo su tutto il territorio della nostra Regione;
Osservato che, ancora di recente, la cronaca si è dovuta
occupare di contenziosi fra pubblici amministratori e pubblici
ufficiali del Corpo Forestale, proprio in riferimento all'attività
di polizia giudiziaria svolta dal medesimo Corpo;
il sottoscritto Consigliere regionale
Interpella
l'Assessore competente per sapere:
1) quali sono le ragioni che hanno indotto il governo
regionale all'approvazione di un corso per lo svolgimento delle
mansioni di pubblica sicurezza e di polizia giudiziaria per il
Corpo Forestale della Valle d'Aosta;
2) per quali ragioni venne invece emanata la circolare
riguardante le attribuzioni di polizia giudiziaria dello stesso
Corpo Forestale;
3) quali iniziative l'Amministrazione regionale intende
assumere per assicurare un corretto e sereno espletamento delle
mansioni di polizia giudiziaria, garantendo nel contempo la
necessaria indipendenza al personale del Corpo Forestale della
Valle d'Aosta.
F.to: Curtaz
Presidente - Il Consigliere non intende illustrare
l'interpellanza.
La parola all'Assessore all'agricoltura e risorse naturali,
Isabellon.
Isabellon (UV) - Innanzitutto vorrei fare una premessa: la
deliberazione che approva il corso in oggetto ha un carattere
tecnico, non ha a che vedere né con l'indipendenza degli agenti e
della loro attività di "PG" ordinariamente esercitata, né con
vicende puntuali, particolari, personali di alcun genere.
Per quanto riguarda il punto 1, si tratta di un corso
eminentemente tecnico, nello specifico va inquadrato sotto il
profilo della doverosa formazione dei lavoratori ai fini della loro
sicurezza; infatti le guardie, i brigadieri, i marescialli, così
come i funzionari forestali di prossima costituzione sono in
possesso della qualifica di agenti di "PS" ed abilitati a portare
armi comuni da sparo. In effetti il Corpo forestale nella nostra
Regione è parte delle iniziative elaborate dal Comitato prefettizio
per l'ordine e la sicurezza pubblica ed è chiamato con il servizio
del Questore a partecipare alle attività necessarie; comunque il
corso può essere utile anche nella quotidianità, ad esempio
nell'espletamento dei normali controlli dell'attività
venatoria.
Il ruolo di "PS" del Corpo forestale nella legge quadro sulla
Polizia viene precisato come affiancamento delle forze propriamente
dedicate alla cosiddetta "polizia di sicurezza", ossia Polizia di
Stato, l'Arma dei Carabinieri e la Guardia di finanza, analogamente
a quanto avviene per le Guardie carcerarie e i Vigili urbani, e
confermato dal nuovo ordinamento del corpo, approvato con legge
regionale n. 12/2002, all'articolo 5. Nelle occasioni in cui in
veste di tutore dell'ordine, il forestale viene a contatto con il
cittadino, sia esso automobilista o cacciatore o turista, quindi è
di fondamentale importanza sapersi comportare correttamente con un
atteggiamento professionale, al fine di garantire, da un lato, la
propria sicurezza, ma soprattutto anche il rispetto e la
salvaguardia delle libertà e dei diritti del cittadino. Pertanto il
corso si inserisce nel quadro del continuo aggiornamento del
personale concordato anche con le organizzazioni di categoria.
Possiamo citare, fra i più recenti corsi, quello "INTERREG"
sulla conduzione delle foreste di protezione, i corsi per procedere
ad attività di censimento forestale, corsi di movimentazione in
montagna, corsi sulla gestione faunistica... che annualmente
vengono sollecitati dagli operatori stessi. Il titolo del corso
trae in inganno, in quanto il corso si limita ad approfondire
tecniche di pubblica sicurezza e non affronta direttamente il tema
della polizia giudiziaria. In effetti i temi affrontati in questo
corso sono i seguenti e comprendono anche alcune delle tecniche di
difesa personale:
- normativa sulla polizia locale, le armi e relativa
legislazione;
- atteggiamento mentale dell'operatore;
- concetto di pattuglia e controllo del territorio;
- regole di sicurezza e norme di comportamento dei
componenti;
- nozioni base per la difesa personale degli operatori;
- nozioni base sugli strumenti di autotutela degli operatori
della polizia locale;
- Codice penale.
In merito al punto 2 dell'interpellanza, occorre premettere che
nell'ambito dell'attività di vigilanza le Forze di Polizia godono
giustamente dei necessari poteri di autonomo accertamento regolati
dalla legge n. 689/1981 e dal Codice di procedura penale, a seconda
del livello ,rispettivamente amministrativo o penale,
dell'infrazione. La circolare, riguardando principalmente la
vigilanza edilizia, settore in cui la normale separazione fra
livello penale di "PG" e amministrativo delle infrazioni risulta
labile - infatti è prevista la segnalazione in procura dell'abuso
edilizio anche solo amministrativo - contiene giocoforza una
necessaria premessa sulle funzioni di "PG". È corretto compito
dell'organo amministrativo da cui dipendono le diverse Forze di
Polizia, pronunciarsi per indirizzare questa iniziativa e pertanto
stabilire periodicamente per le guardie forestali in servizio sul
territorio le priorità di intervento nei numerosi settori oggetto
di sorveglianza, garantire l'omogenea distribuzione dell'attività
di vigilanza su tutto il territorio regionale, preferibilmente
attivando piani di controllo integrati a livello regionale.
La circolare pertanto, fermi restando gli obblighi di
segnalazione alla locale Procura, attribuisce, considerati anche
gli altri numerosi settori di intervento in cui il Corpo forestale
è l'organo di sorveglianza pressoché esclusivo, carattere
prioritario alla vigilanza edilizia in quanto questa sia collegata
alla competenza specifica delle guardie forestali, ossia la tutela
delle aree sensibili del nostro territorio. Tenuto conto che in
ogni caso la gran parte del territorio regionale è assoggettata a
vincoli paesaggistico-idrogeologici, quindi giustamente è di
competenza, mentre ragionevolmente le indagini sulle aree di
fondovalle urbanizzate dovranno essere condotte dalle competenti
autorità comunali mediante l'apparato dei Vigili urbani: questo è
quanto contiene la circolare. Secondo punto: definisce i rapporti
con l'autorità comunale, evidenzia che taluni poteri di
accertamento devono essere limitati alla contestazione di un reato.
Le questioni rispetto al corso organizzato sono quindi ben distinte
e diverse, quindi non ha nulla a che vedere, il corso, con la
circolare che era stata a suo tempo emanata.
Per rispondere al punto 3, occorre preliminarmente sgombrare il
campo dagli equivoci e inquadrare correttamente le funzioni e i
diversi ruoli esplicitati dalle guardie forestali; questi possono
riassumersi come segue:
a) funzioni di "PG":
b) attività di "PS":
c) vigilanza amministrativa:
d) attività amministrativo-istruttoria.
Riguardo alle attività di cui al punto a) che riguarda il
massimo livello dell'attività di vigilanza, cioè la repressione dei
reati, le guardie forestali rispondono direttamente anche
disciplinarmente alla locale Procura della Repubblica, pertanto
qualsiasi interferenza indebita da parte della struttura
amministrativa verrebbe segnalata dalle stesse guardie e il punto
non necessiterebbe di ulteriori parole. Inoltre il Corpo forestale
della Valle d'Aosta partecipa attraverso un suo nucleo - in genere
2 forestali - all'attività di "PG" con proprio ufficio presso la
Procura del Tribunale. A questo nucleo specializzato vengono
affidate eventuali indagini più delicate, cercando l'appoggio delle
stazioni forestali. L'Amministrazione non può assolutamente
interferire nelle indagini, certo è che pretende dai forestali un
approccio, prima, preventivo ed educativo e poi, se del caso,
repressivo. Nessuno vuole istigare gli appartenenti al corpo a
compiere delle omissioni di reato.
Riguardo alla attività di cui al punto b), che riguarda
propriamente l'oggetto dell'interpellanza, il corso è stato indetto
anche per far fronte all'incremento delle richieste di servizi di
"PS" svolte dalle guardie forestali, settore nel quale la loro
iniziativa è vincolata dai compiti di volta in volta loro affidati
dalle autorità locali di "PS", il Prefetto e, dal punto di vista
tecnico-operativo, il Questore.
Riguardo all'attività di cui al punto c), essa è esercitata al
fine di garantire l'osservanza delle leggi statali e regionali che
prevedono l'irrogazione di infrazioni amministrative ed è regolata
dalla procedura di cui alla legge n. 689/1981.
Riguardo poi all'attività di cui al punto d) essa è regolata
dalle norme comuni sull'attività amministrativa alle dipendenze
delle pubbliche amministrazioni. In particolare il ruolo delle
stazioni forestali è quello di effettuare sopralluoghi e fornire
pareri non vincolanti agli uffici e direzioni del Dipartimento
risorse naturali, che sono responsabili definitivi delle singole
istruttorie.
Infine occorre evidenziare che nella bozza di regolamento sulla
mobilità interna del personale - attualmente allo studio - si
intendono potenziare gli strumenti organizzativi volti ad
assicurare il regolare funzionamento degli uffici e delle stazioni
forestali stesse.
Presidente - La parola al Consigliere Curtaz.
Curtaz (Arc-VA) - Prendo atto della risposta dell'Assessore, che
è stata molto ampia e dettagliata, senz'altro più di quanto
prevedessi. C'è un punto di cui prendo atto con soddisfazione, dove
l'Assessore ha ribadito che queste iniziative non vogliono mettere
in discussione l'indipendenza dell'attività del Corpo forestale,
questo è importante e cerco di argomentare perché.
Molto spesso, cercando un'omogeneità di comportamento da parte
degli agenti del Corpo forestale, si rischia di intaccare il
principio di terzietà e di indipendenza degli organi di Polizia
giudiziaria, quali sono gli agenti del Corpo forestale della Valle
d'Aosta; peraltro questo problema dell'omogeneità di comportamento
c'è, mi ricordo che in occasione della scorsa legislatura -
Assessore competente: il Presidente Perrin - avemmo occasione di
approfondire alcuni dati relativamente al numero di sanzioni che
venivano erogate dalle varie stazioni forestali, mi pare negli
ultimi 3-5 anni; ebbene, ci trovammo di fronte a dei dati
sconcertanti! In alcune stazioni c'era una media di infrazioni
contestate nei 5 anni di diverse centinaia, mentre in altre
stazioni il numero era minimo. Mi pare che in un caso, ci fu
un'infrazione contestata in 5 anni! Mi riesce difficile capire
questa disomogeneità, però di fronte a questa accertata
disomogeneità mi pare che da parte del Governo regionale e dei
funzionari competenti ci sia l'atteggiamento di ridurre la
disomogeneità limitando l'accertamento dele contravvenzioni.
L'esempio di qualche maresciallo noto alla cronaca giudiziaria per
le sue iniziative è evidente! Adesso non voglio entrare su quella
vicenda perché c'è una procedura in corso innanzi alla Magistratura
civile che farà piena luce sulla vicenda, tuttavia la
preoccupazione che ho è che, se da una parte vengono lamentati
degli eccessi, dall'altra non si intervenga a sufficienza dove
sicuramente ci sono... non dico delle omissioni, ma delle
pigrizie!
Mi è capitato anche qualche anno fa di vedere - lo dico come
aneddoto - un'auto sfasciata in una scarpata, ormai lì da mesi, se
non da anni, a poche centinaia di metri da una stazione
forestale... questo mi sembra un esempio emblematico di come ogni
tanto ci sia qualcuno che non vede e questo non va bene! Ciò
premesso, credo che ci debba essere da parte dell'Amministrazione
regionale una ricerca di uniformità di comportamento, perché questa
è sempre una garanzia per il cittadino, però vada anche tutelata
l'indipendenza del Corpo forestale, soprattutto tutelata la
professionalità di chi, in fin dei conti, vuole fare il proprio
dovere!
