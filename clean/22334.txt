Classificazione
AMMINISTRAZIONE REGIONALE
TRASPORTI E VIABILITÀ
Autostrade e trafori alpini



Oggetto del Consiglio n. 1949 del 24 maggio 2006 - Resoconto
OGGETTO N. 1949/XII - Rafforzamento del ruolo della Regione nel
campo delle infrastrutture autostradali. (Interpellanza)
Interpellanza
Ricordato il progetto di acquisizione del Gruppo Autostrade
S.p.A. da parte della Società spagnola Abertis, attraverso
l'incorporazione in quest'ultima della società italiana che fa
riferimento al gruppo Benetton;
Evidenziato che la Società Autostrade è proprietaria della
maggioranza del capitale della RAV S.p.A., che ha in concessione il
tratto autostradale Aosta-Courmayeur, e della Società Italiana del
Traforo del Monte Bianco, che gestisce l'omonima struttura;
Venuto a conoscenza che anche il gruppo Gavio, attraverso le
parole del Presidente della Sias, Rinasco, è intenzionato ad
entrare nell'operazione italo/spagnola. Tale intenzione è rilevante
perché la SAV, che gestisce la tratta Aosta-Quincinetto è di
proprietà a maggioranza del capitale del gruppo di Tortona, così
come lo è una rilevante quota di minoranza della SITRASB, che ha in
concessione il Traforo del Gran San Bernardo;
Sottolineato che è ampiamente condivisa dalle forze politiche
regionali e dalla popolazione la necessità di un controllo pubblico
regionale sulle infrastrutture stradali, che giocano un ruolo così
rilevante di connessione con le Regioni transalpine e con il
restante territorio nazionale;
Constatato inoltre che in questi ultimi anni da parte delle
società concessionarie non a maggioranza regionale si sono avuti
più aumenti tariffari, che rispetto dei piani e dei tempi di
investimento, nonché inerzie nell'accogliere proposte
dell'Amministrazione regionale, come le barriere antirumore o gli
abbonamenti per i residenti o la detariffazione della tratta
peri-urbana di Aosta, con pesanti ripercussioni sull'efficienza e
sulla competitività del nostro sistema, oltre che sulle tasche dei
cittadini;
i sottoscritti Consiglieri regionali
Interpellano
L'Assessore competente e la Giunta per sapere:
- quali siano le intenzioni per evitare l'ulteriore
evanescenza degli interlocutori delle infrastrutture autostradali e
per raggiungere una reale autonomia in questo settore, che non può
non passare se non da un rafforzamento del ruolo regionale.
F.to: Sandri - Ferraris - Fiou - Fontana Carmela
Presidente - La parola al Consigliere Sandri.
Sandri (GV-DS-PSE) - Devo dire che è con una certa emozione che
prendo la parola su un'interpellanza, perché è da molto tempo che
il nostro gruppo non si trovava a svolgere questo ruolo e, in
qualche modo, per me è una soddisfazione, perché credo che
l'apertura di una riflessione sul tema da questa parte del tavolo è
un segnale di una sana democrazia, in cui esiste l'alternanza di
posizioni. Spero ovviamente di svolgere al meglio questo
compito.
Rapidamente, questa interpellanza cerca di porre l'attenzione
alla necessità per la nostra Regione autonoma di meglio coordinare
i propri interventi in questo settore; a livello europeo si stanno
formando delle grosse concentrazioni, una in particolare interessa
direttamente il nostro territorio ed è quella dell'acquisizione da
parte del "gruppo Abertis" spagnolo della "Società Autostrade".
Questo comporta, a catena ovviamente, l'acquisizione da parte della
società di Barcellona delle quote di maggioranza del "Traforo del
Monte Bianco" e della "RAV". A questo si associano poi ovviamente
preoccupazioni legate al fatto che già adesso era difficile nella
nostra Regione controllare che queste società concessionarie
svolgessero gli investimenti per cui avevano ottenuto le proroghe
delle concessioni; mi chiedo, quando il partner con cui dovremo
trattare sarà ancora più lontano ed evanescente rispetto alla
nostra realtà, quali metodi dovremo mettere in piedi per riuscire
ad ottenere dei risultati positivi per la nostra Regione!
Credo che non sia da dimenticare, proprio per la necessità di
fare una riflessione approfondita, che per quanto riguarda la
"RAV", è vero che non siamo titolari del 51%, ma del 49% della
società, ma abbiamo anche messo tanti soldi con delle azioni
privilegiate, che adesso rischiano di essere "carta" e non "forza
economica" su cui condizionare questo tipo di investimenti.
L'interpellanza ovviamente cerca di capire dal Governo regionale
quali sono le intenzioni, per evitare che uno scarso coordinamento
a livello del nostro territorio fra le varie partecipazioni che
abbiamo non consenta di giocare un ruolo determinante
nell'effettuare le scelte in questo settore.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Devo ringraziare il Consigliere Sandri per
aver portato alla discussione del Consiglio un tema che credo
meriti di essere affrontato con molta serenità. È chiaro che adesso
non entro in valutazioni di tipo politico, perché mi pare che
l'alternanza, come altri concetti, siano un buon segnale di una
democrazia in salute. Ovviamente l'alternanza non deve essere
confusa con il fatto di essere ondivaghi, che è un concetto
diverso.
Nel porre una serie di premesse che possiamo scorrere assieme,
probabilmente sono sfuggiti alcuni aspetti, che sono comunque
marginali, cioè parliamo della maggioranza del capitale della
"RAV", ma la "RAV" non è di proprietà di "Autostrade", perché la
quota di maggioranza della "RAV" è del "Traforo del Monte Bianco";
quindi il discorso che viene fatto merita di essere visto con una
certa oggettività, e mi spiego.
Rispetto all'interpellanza ho cercato di approfondire un po' di
più il "progetto" - come correttamente viene chiamato - e se
qualcuno ha avuto modo di verificare le ultime notizie ieri sera,
il nuovo Ministro Di Pietro chiede al "gruppo Autostrade" di
soprassedere ai momenti deliberativi rispetto alla fusione fra
"Abertis" e il "gruppo Autostrade", quindi stiamo parlando di un
progetto che non conosco, che credo sia all'attenzione degli organi
societari e, se del caso, degli organi concedenti "ANAS" piuttosto
che Ministero, ma che in sostanza prevedono un'integrazione di un
gruppo italiano con un gruppo spagnolo.
Questa fusione non ha alcun tipo di implicazione dal punto di
vista societario per quanto attiene i nostri riferimenti. Come
dicevo, la "RAV" è partecipata dal "Traforo del Monte Bianco", il
"Traforo del Monte Bianco" è partecipato da "Autostrade per
l'Italia", la quale diventerà, nell'ambito del progetto, la società
di riferimento per direzione e coordinamento, quindi questa società
sarà una società di diritto italiano con una maggioranza di
amministratori italiani; di conseguenza non ci sarà alcun
interlocutore spagnolo, ma rimarrà nell'ambito delle attività un
interlocutore italiano, così come nell'ambito della fusione tutte
le società spagnole rimarranno delle società con amministratori e
con rappresentanti che sono di questo tipo.
Quello che voglio dire è che rispetto a questo argomento
possiamo guardare una serie di scenari e guardare anche i commenti.
Non sarà sfuggito al collega Sandri il dibattito che si sviluppa a
livello italiano, il più autorevole esponente dei "DS", Onorevole
D'Alema, ha avuto modo di dare dei giudizi positivi rispetto a
questo problema. D'Alema dice infatti su "Il Corriere della Sera":
"Nessun timore per la fusione".
Abbiamo invece altri
esponenti della "Margherita", fra questi Enrico Letta, che ha dei
timori. Dal punto di vista strategico, il Consigliere Sandri
rappresenta un'ipotesi che mi permette di sedermi attorno a un
tavolo con il Governo, con le forze di maggioranza, con tutto il
Consiglio, perché qua non credo che si debba limitare la
discussione per valutare cosa vogliamo fare!
In realtà possiamo fare di tutto, anche perché quando fu
costituita la "RAV", venne stipulato un patto parasociale di
"ITALSTAT", che era una società pubblica, e il Governo D'Alema -
ecco perché credo D'Alema si esprima in questi termini, ma credo
abbia un significato anche per voi - fu quello che privatizzò le
autostrade; per cui noi, come Regione, a suo tempo stipulammo dei
patti parasociali con "ITALSTAT" e il Governo D'Alema propose la
privatizzazione dell'autostrada, quindi noi, anziché un
interlocutore pubblico, ci trovammo un interlocutore privato. Con
questo voglio dire che il nostro patto parasociale in "RAV" ci dà
la possibilità, se ci dovessero essere degli stravolgimenti, di
esercitare un'opzione, perché noi, nell'ambito del patto
parasociale, abbiamo la possibilità per ciascuna delle parti di
esercitare il diritto di prelazione in caso di vendita. Se questo
fosse l'indirizzo, possiamo metterci attorno ad un tavolo e cercare
di trattare con il nostro interlocutore.
Il discorso si pone in modo diverso, ma potrebbe essere
parallelo, con l'altra tratta autostradale che è quella della
"SAV", dove il gruppo in questione non è il "gruppo Autostrade",
non è il gruppo riconducibile a Benetton, ma al gruppo della
Torino-Milano, il "gruppo Gavio": lì, anche se dovessimo avere
certi intendimenti, potremmo immaginare di aprire una trattativa. È
chiaro che oggi come oggi bisogna fare dei ragionamenti molto
importanti, perché rispetto a questa strategia dovremmo avere tante
risorse a disposizione; quindi, rispetto a queste attività
particolarmente impegnative, credo che si possa lavorare per gradi.
Abbiamo già proposto di creare anche a livello gestionale operativo
un coordinamento che utilizzi anche queste nuove tecnologie per
creare, insieme al Presidente e al collega della viabilità, un
raccordo per gestire correttamente la viabilità. E questa è
un'attività operativa che poi potrebbe darci delle soluzioni
rispetto a delle criticità che via via possono emergere sia sulle
tratte autostradali sia nei tunnel.
Il vero punto dell'interpellanza: "quali sono le intenzioni per
evitare l'ulteriore evanescenza"... concluderei dicendo che gli
interlocutori non cambiano; nel momento in cui c'è questo tipo di
scelta a livello di "holding", noi abbiamo un nuovo soggetto a
livello di "holding", ma a livello di società che fa un
coordinamento e controllo, rimane una società italiana che è
"Autostrade per l'Italia", che è totalmente di diritto italiano e
non ha conseguenze per i nostri rapporti. Per quanto attiene la
possibilità di iniziare un discorso con questi nostri
interlocutori, per acquisirne la proprietà o per modificare i patti
parasociali, anche questo è possibile.
Faccio ancora una sottolineatura che ha delle sfumature diverse:
per quanto attiene la "RAV", dice, ci sono stati aumenti tariffari,
ma gli aumenti tariffari sono stati al di sotto dell'inflazione
programmata, per il 2006 è 0,76% per la "RAV", quindi ci sono delle
situazioni che per quanto attiene il tratto "RAV" non credo abbiano
rappresentato finora dei grossi problemi. Aggiungo che dal punto di
vista ambientale il tratto "RAV" si sviluppa per quasi l'80% in
galleria; ci sono alcune richieste, come quella del Comune di
Villeneuve, per avere la valutazione su eventuali rilevazioni
fonometriche e delle barriere. Del tratto "SAV" abbiamo avuto modo
di parlarne più volte, quindi nell'ambito dell'interpellanza ci
sono già state delle risposte; ricordo a tutti che la "SAV" fu
impegnata nel costruire il Tunnel di Sorreley, fu impegnata da
piani passati di sistemazione della viabilità e quindi ha avuto
questi aumenti approvati dall'ente concedente.
Credo che la Regione debba essere molto vigile, molto attenta,
affinché tutte le cose vengano fatte nel rispetto e negli interessi
della comunità locale; se il Consiglio ritiene di dare degli
indirizzi per acquisire la maggioranza delle società che sono
concessionarie di tratte autostradali, credo che sia un discorso
possibile, bisogna solo accantonare delle importanti risorse per
poter acquisire le quote azionarie.
Presidente - La parola al Consigliere Sandri.
Sandri (GV-DS-PSE) - Sono veramente stupito di scoprire una
"vena d'alemiana" nell'Assessore alle finanze, ma se questo ha
tentato di farlo per rendersi un po' più simpatico ai miei occhi,
si sarà perso il fatto che, essendo io un "mussiniano del
correntone", ha toppato completamente!
Tornando alle cose serie dell'interpellanza, sono parzialmente
soddisfatto, perché mi sembra che questa disponibilità più volte
espressa dall'Assessore di un confronto consiliare sulle
prospettive in questo settore sia molto apprezzabile. Riparto
anch'io però da "Il Corriere della Sera", quando sul problema delle
privatizzazioni riflette che le privatizzazioni previste da D'Alema
e dal Centro-Sinistra dovevano andare a costituire delle nuove e
importanti capacità manageriali nel nostro Paese. Credo che
l'esperienza di Benetton, che si è preso tutte le privatizzazioni
possibili e immaginabili e poi se le sta vendendo a pezzettini da
buon finanziere, non abbia fatto crescere una classe
imprenditoriale a livello nazionale e la questione di "Autostrade",
per quanto possa avere avuto ultimamente dei rinvii, lo dimostra
ampiamente!
Noi, però, dobbiamo pensare alla Valle d'Aosta e quindi dobbiamo
tener conto di alcuni dati fondamentali. Certamente queste opzioni
sono cose interessanti, ma io sposterei l'attenzione su altre
questioni. Non si capisce perché sul nostro territorio, in cui
teoricamente tutto ciò che è demaniale dovrebbe essere della
Regione, non possiamo "mettere il naso" su chi dà le concessioni,
su come si danno le concessioni e soprattutto sulle proroghe delle
concessioni, perché il problema delle tariffe non è legato
all'"ISTAT", ma è legato anche agli investimenti che avrebbero
dovuto essere fatti e che, per stessa ammissione delle società
concedenti, spesso non sono stati fatti. Non vorrei ricordare in
questo consesso se non il problema delle barriere antirumore e
altre cose del genere. Questi chiedono i soldi, se li incassano,
però pagano molto poco, perché non fanno gli investimenti; allora
mi chiedo se non ha senso a questo punto, tutti insieme, sederci
attorno a un tavolo e cominciare a trovare delle soluzioni per
svolgere un ruolo più attivo in questo settore!
Faccio solo due piccole ipotesi. La prima è quella di coordinare
queste quote, non solo dal punto di vista operativo, ma anche da un
punto di vista strutturale; perché "SITRASB", in cui noi abbiamo
un'ampia maggioranza, non può diventare il riferimento di tutto il
settore? Certo, perderemo qualche posto di sottogoverno, nessun
problema; però significa che in "RAV", in "SAV", nel "Traforo del
Monte Bianco" il punto di riferimento è unico: è di una società che
gestisce nell'interesse della Regione tutto il sistema strutturale
e può considerare di fare una politica di coordinamento. Seconda
ipotesi: ci sono, in queste società - in particolare nel "Traforo
del Monte Bianco" - altri enti locali ed enti pubblici con cui si
possono stringere delle alleanze e qualcosa di più: parlo della
città di Ginevra e del Cantone di Ginevra e non solo di questi.
Credo che si debbano fare dei passi in avanti, perché la
globalizzazione va avanti ed è meglio che ci prepariamo a
questo.
Termino con un'ultima battuta sull'alternanza: credo che valga
per tutti, l'alternanza!
