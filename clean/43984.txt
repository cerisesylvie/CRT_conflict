Classificazione
SPORT E TEMPO LIBERO
TURISMO E INDUSTRIA ALBERGHIERA



Oggetto del Consiglio n. 1085 del 1° dicembre 2021 - Resoconto
OGGETTO N. 1085/XVI - Interpellanza: "Valorizzazione in
funzione turistica della presenza di importanti team nazionali e
internazionali per la preparazione agonistica nella nostra
regione".
Bertin (Presidente) -
Punto n. 23. Per l'illustrazione,
consigliere Brunod.
Brunod (LEGA VDA) -
Preso atto che le pagine ufficiali
social relative all'immagine turistica della Regione Valle d'Aosta
siano tra i canali maggiormente utilizzati per la promozione e
valorizzazione del nostro territorio, degli eventi e delle sue
tipicità e rilevato che sul sito istituzionale "www.lovevda.it"
all'interno della sezione sport vengono promosse diverse attività,
tra le quali lo sci di fondo, lo sci alpino, sci alpinismo, fuori
pista, racchette da neve e diverse altre attività legate alla
stagione invernale;
constatato che nella medesima sezione sport vi è anche una parte
indicata come sport estate all'interno della quale sono promosse
ulteriori attività: trekking, bicicletta, mountain bike, sci
estivo, alpinismo, rafting, golf e numerosi altri sport;
evidenziato che negli ultimi anni alcune località della nostra
regione sono state scelte come sede di raduni da parte di
importanti team nazionali e internazionali per la preparazione
agonistica in vista della stagione agonistica;
s'interpella l'Assessore competente per sapere se sia a
conoscenza dell'avvenuta presenza sul territorio regionale di
diversi team nazionali e internazionali di diverse specialità
sportive per la preparazione agonistica e se vi sia l'intenzione di
cercare di monitorare maggiormente questo settore e di conseguenza
sfruttare queste importanti presenze sul nostro territorio, anche
in un'ottica di una maggiore promozione e valorizzazione
dell'immagine della nostra regione a livello internazionale.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Alla sua prima domanda, "Se sia a
conoscenza dell'avvenuta presenza sul territorio di diversi team
nazionali e internazionali di diverse specialità sportive per la
preparazione agonistica", diciamo che generalmente siamo ben
informati rispetto a questa questione, veniamo però a conoscenza di
ciò che avviene sul territorio quando abbiamo notizia diretta da
parte degli interessati o degli amministratori locali o quando
leggiamo, come lei, sui media di ritiri o altri eventi.
Come lei ben ricorda, la Valle d'Aosta è scelta ogni anno da
squadre di diverse discipline per la preparazione agonistica,
tuttavia comunicare la presenza di squadre in preparazione in Valle
d'Aosta per promuovere l'immagine del territorio, richiede cautela
e comporta, in genere, la stipula di accordi per lo sfruttamento
dei diritti di immagine delle squadre e degli atleti.
Come è stato fatto, solo per fare un esempio, nel caso della
Pallacanestro Varese che da alcuni anni sceglie la valle di
Gressoney per il ritiro estivo e con la quale è stato attivato
proprio uno specifico accordo di comunicazione e un accordo
promozionale tra la società e la Regione con l'intervento diretto
del Comune.
Nel selezionare questo, così come altri strumenti di
comunicazione e promozione, nei limiti delle disponibilità di
bilancio, naturalmente, occorre quindi ponderare, come le dicevo,
gli aspetti più squisitamente giuridici, i costi e l'efficacia
relativa dei diversi strumenti disponibili anche in relazione agli
obiettivi e ai destinatari della comunicazione.
La domanda due, "Se vi sia l'intenzione di cercare di monitorare
maggiormente questo settore e di conseguenza sfruttare queste
importanti presenze sul nostro territorio anche in ottica di una
maggiore promozione o valorizzazione dell'immagine della nostra
Regione a livello internazionale", come ho avuto occasione di
ricordare più volte, in ultimo durante la seduta della II
Commissione di due giorni, fa ritengo opportuno che la Valle
d'Aosta si doti di una Sport Commission regionale che operi con
continuità, sia con l'obiettivo di sostenere l'organizzazione di
manifestazioni sportive di levatura nazionale e internazionale in
Valle d'Aosta, sia, più in generale, per rispondere a finalità di
promozione del territorio proprio in chiave turistica e
sportiva.
Una struttura organizzativa dedicata sarebbe possibile e sarà
possibile incoraggiare, oltre che monitorare, la presenza di
squadre nazionali ed internazionali in preparazione sportiva in
Valle d'Aosta che, naturalmente, come le dicevo prima, intendano
collaborare con l'Amministrazione regionale, perché non sempre è
così. Ci sono delle volte, e lo abbiamo potuto constatare, in cui
delle squadre, ma anche altri ambiti di nostra competenza, non
gradiscono essere né in qualche modo segnalati e neppure utilizzati
a fine di promozione dell'immagine, questo poi rientra nella piena
libertà di ciascuno nel decidere che cosa fare.
Ci sono squadre che vengono a fare il ritiro così come in altri
ambiti ci sono, per esempio, set cinematografici che ci chiedono
assoluta riservatezza e a quel punto lì noi ci atteniamo.
Finisco con una considerazione del tutto personale ma che so
supportata anche da chi ne sa più di me di marketing e si occupa,
quotidianamente con efficacia, di promozione del nostro territorio,
della nostra marca, come si dice, Valle d'Aosta.
Sicuramente le presenze di squadre e team nazionali e
internazionali sul territorio ha ricaduta importante sulla immagine
della Valle d'Aosta e sulla nostra natura di regione accogliente e
infrastrutturata dal punto di vista sportivo; ricordo che
recentemente ci siamo proprio candidati, come diceva il collega
Baccega, a Regione europea per lo sport per il 2023, anche proprio
in virtù della nostra indubitabile vocazione per i grandi eventi ma
- e questo lo ribadisco - anche per la grande azione di promozione
dello sport di base.
Quindi importantissimi sicuramente i grandi eventi, ma noi
riteniamo che siano fondamentali ed è nostra intenzione continuare
a promuovere anche attraverso eventi di carattere locale o
organizzati da team, da associazioni e da società locali, perché
anche questo tipo di evento, come le dicevo - oltre a essere utile
dal punto di vista della promozione dello sport in quanto elemento
di crescita della consapevolezza delle persone rispetto al
benessere e alla salute - è anche un elemento di promozione interna
ma anche esterna.
Presidente -
Per replica, consigliere Brunod.
Brunod (LEGA VDA) -
Mi fa piacere da una parte che sia a
conoscenza -probabilmente più da appassionato che da Assessore -
della presenza di queste discipline nella nostra regione, un po'
meno soddisfatto per il fatto che non si colgano proprio queste
occasioni per dare continuità a tutta una serie di aspetti in cui
come Assessorato si crede molto.
Per esempio, tanto per citarne uno, si è riusciti a riportare il
Giro d'Italia finalmente in Valle d'Aosta, per esempio ci sono
degli articoli di giornale a fine settembre del 2020, anche su La
Stampa, sezione Valle d'Aosta, e su altri quotidiani "Ciclismo:
l'Astana in Valle d'Aosta per il Giro d'Italia" oppure l'ultimo,
proprio molto recente, "Sci alpino, la nazionale italiana al grande
completo raduno a Cervinia", addirittura in questo caso più della
metà della nazionale fa parte del centro sportivo Esercito, società
sportiva alla quale la Regione è molto legata e che sostiene
parecchio.
Io credo che ci siano tutte le condizioni per dare continuità a
questa promozione di cui si apprende prima a livello mediatico e
che purtroppo abbiamo dovuto constatare che sui canali mediatici
istituzionali - dove vengono valorizzate tipicità a livello
eno-gastronomico, culturale, anche a livello sportivo - è assente,
però noi crediamo che sia molto opportuno, proprio perché crediamo
molto a queste discipline e secondo il nostro punto di vista
cercare di mettere in risalto che team a livello internazionale
vengono nella nostra regione potrebbe essere proprio quel valore
aggiunto per promuovere in quelle occasioni le peculiarità della
nostra regione.
Per esempio in questo articolo dove parla del raduno dell'Astana
a Cervinia, si sono allenati per una settimana sul nostro
territorio regionale percorrendo quasi tutte le strade, ecco che
c'era la grande occasione di valorizzarla in quel mondo.
Sicuramente, come ha detto lei, magari non tutti sono
disponibili, però io credo che in ambito sportivo sia anche
abbastanza facile trovare degli accordi senza delle grandi
difficoltà, magari sull'aspetto cinematografico è più
complicato.
Stessa cosa sullo sci alpinismo: vogliamo crescere sulla parte
invernale, oltre allo sci alpino lo sci di fondo, e lo sci
alpinismo è una disciplina che sta crescendo molto, addirittura è
appena stata riconosciuta olimpica, quindi soprattutto - e parlo
quando c'è di mezzo anche il centro sportivo Esercito - credo che
anche in questo caso non ci sia nessuna difficoltà a creare delle
immagini, dei post dedicati allo sci alpinismo perché comunque ogni
angolo della Valle d'Aosta è predisposto per fare sci alpinismo e
quindi merita questa promozione e valorizzazione.
Il nostro suggerimento è che magari si preveda una piccola parte
di risorse a questo, ma soprattutto si facciano dei tentativi di
vedere se c'è la possibilità di promuovere mediaticamente la
presenza di questi team.
