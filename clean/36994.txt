Classificazione
TRASPORTI E VIABILITÀ
Trasporti



Oggetto del Consiglio n. 870 del 18 novembre 2014 - Resoconto
OGGETTO N. 870/XIV - Interpellanza: "Definizione di accordi
per il reperimento di risorse finanziarie per il miglioramento del
servizio e della tratta ferroviaria Aosta-Torino".
Presidente -
Per l'illustrazione chiede la parola la
Consigliera Certan, ne ha facoltà.
Certan (ALPE)
- Grazie Presidente.
Siamo assolutamente concordi con la risoluzione presentata
questa mattina e ALPE sosterrà convintamente la convocazione di una
seduta tematica sul tema dei trasporti. Sono temi che abbiamo
sempre sostenuto e sempre cercato di approfondire, quindi
sosterremo assolutamente questo passaggio che a mio avviso sarà
molto importante.
Avevamo già condiviso questa posizione in commissione e
l'opportunità di fare il punto della situazione, non solo sulla
ferrovia, sulla linea ferroviaria, ma anche proprio sui trasporti
in generale. Anche perché a due anni dal precedente Consiglio
monotematico o comunque dedicato ai trasporti e in particolare alla
ferrovia, nulla si è mosso, pare che ci sia adesso qualche
valutazione in atto per quanto riguarda i bimodali, l'acquisto dei
treni bimodali, ma le criticità più grandi rimangono e credo,
quindi, che su questo ci sarà un'ampia discussione.
La discussione, gli elementi che però intendiamo sottoporre con
questa interpellanza, possono essere a nostro avviso propedeutici o
comunque chiarificatori, proprio per i lavori anche di tale
Consiglio. In particolare, cercando di essere abbastanza breve,
andiamo a porre l'attenzione su due aspetti: il primo riguarda la
posizione che ha assunto l'autorità di regolazione dei trasporti il
31 ottobre 2014 con una delibera che adotta delle misure di
regolazione dell'accesso equo e non discriminatorio alle
infrastrutture ferroviarie e in particolare pone tutta una serie di
regole, di nuove regole, per il settore, per incentivare gli
investimenti, la concorrenza, ma anche regole trasparenti per l'uso
della rete e delle infrastrutture ferroviarie. In particolare
quest'ultimo aspetto potrà avere delle ricadute immediate sui
viaggiatori, perché ci sono delle sanzioni per quanto riguarda, a
esempio, dei ritardi anche tra una stazione e l'altra, non solo fra
le stazioni di partenza e il capolinea. Crediamo, quindi, che
queste disposizioni che dovrebbero essere entrate in vigore il 5 di
novembre, potrebbero essere interessanti anche per la nostra
Regione. Dico potrebbero perché vogliamo proprio, con questa nostra
interpellanza, capire se anche per il servizio erogato in Valle
d'Aosta vale questo nuovo sistema di regole e se l'autorithy può
intervenire anche per quanto riguarda il gestore RFI e quindi
chiediamo se come Amministrazione c'è stato un incontro in tal
senso.
L'altro aspetto è più legato all'infrastruttura, nello "Sblocca
Italia" ci sono diversi passaggi legati ad altre Regioni, non
abbiamo visto nulla legato alla nostra rete ferroviaria, però
essendo ancora in discussione la legge finanziaria, non essendo
ancora stata chiusa, chiediamo se ci sono stati dei...comunque se
c'è l'intenzione, ci sono dei passaggi al fine di poter, in qualche
modo, prevedere e far prevedere da parte dello Stato dei fondi per
la nostra Regione. Grazie.
Presidente
- Grazie. Per la risposta ha chiesto la parola
l'Assessore Marguerettaz, ne ha facoltà.
Marguerettaz (UV) -
Grazie.
La delibera citata nell'interpellanza è stata adottata il 31
ottobre, e resa pubblica il 5 novembre: è un atto molto recente,
quindi è ancora in corso l'esame da parte delle strutture
dell'Assessorato. Questo atto non è ovviamente direttamente
applicabile alla nostra Regione, perché non è titolare dei servizi
ferroviari, ciò detto, comunque, i nostri funzionari hanno
partecipato a un incontro presso l'autorità nell'ambito della
procedura di consultazione.
Le misure di regolazione introdotte dalla delibera sono perlopiù
efficaci nei confronti di RFI, a cui viene richiesto di intervenire
sul PIR, di rendere disponibili determinate informazioni e di
predisporre ulteriori documenti e schemi tipo. L'effetto per le
Regioni e gli utenti, quindi, sebbene possa in prospettiva essere
significativo, è indiretto e posticipato nel tempo. Le misure non
sono declinate per aree geografiche, ma sono orientate alle diverse
tipologie di trasporto (merci, alta velocità, trasporto regionale)
e pertanto sono applicabili, per quanto riguarda quest'ultima
fattispecie, anche al servizio di interesse della Regione, ma non
alla Regione in quanto non titolare, ovviamente.
Le prime considerazioni che sono state fatte sono di questo
tenore: le misure relative ai sistemi e ai criteri per
l'assegnazione delle tracce sono interessanti in prospettiva,
quando la Regione sarà a tutti gli effetti titolare delle
competenze. Esse possono avere un impatto significativo nel caso in
cui la Regione decidesse, come sta facendo il Piemonte, di mettere
in piedi una gara per l'affidamento del servizio e ove avesse dei
conflitti con la Regione Piemonte per l'attribuzione delle tracce.
Le misure relative al performance-regime, cui forse si riferiscono
gli interpellanti, non sono di immediata applicazione, perché
prescrivono a RFI di applicare un nuovo sistema, assegnando un
termine di 90 più 30 giorni per la sua operatività. Tale sistema
potrà verosimilmente aiutare nella gestione dei reclami e nella
verifica sulla qualità del servizio, perché è basato su criteri
orientati alla trasparenza. Rispetto alle penali che introduce, pur
costituendo uno stimolo per le imprese ferroviarie, si tratta di
penali applicate dal gestore dell'infrastruttura, essenzialmente
per l'impatto che i ritardi hanno sulla circolazione e le relative
tracce. Parrebbe peraltro opportuno non fare esclusivo affidamento
su tali penali, ma prevedere, nei contratti di servizio, ulteriori
penali del committente, in modo da avere un sistema penalizzante o
premiante ad hoc, secondo l'esigenza manifestata dalla Regione già
nel 2013, nel corso dell'iter di definizione del disegno di legge
relativo alle sanzioni per la violazione dei diritti dei
passeggeri. Potrebbe, inoltre, essere particolarmente importante la
misura introdotta nella delibera in merito all'accesso agli
impianti, soprattutto per quanto riguarda sosta, ricovero, deposito
e manutenzione dei treni che, come evidenziato dalle Regioni nel
corso della procedura di consultazione, costituiscono un
presupposto fondamentale per ogni ragionamento finalizzato
all'affidamento dei servizi ferroviari.
Analoga considerazione può essere fatta, seppur l'impatto sia
meno significativo, sugli spazi commerciali. Pare meno
significativo l'impatto diretto delle misure relative alle persone
a mobilità ridotta, che peraltro potrebbero semplificare e rendere
più trasparente il sistema che, comunque, resta lontano dagli
obiettivi di abbattimento delle barriere architettoniche previste
dalla norme vigenti.
Rispetto alla richiesta nei confronti avuti con RFI e Trenitalia
a seguito della delibera, considerata che questa è stata pubblicata
il 5 novembre, i tempi non hanno materialmente consentito delle
risposte. Peraltro, si evidenzia che molti dei temi oggetto della
delibera dell'autorità di regolazione dei trasporti sono già stati
oggetto di confronto in passato con le società del gruppo Ferrovie
dello Stato e allo stato attuale è prematuro promuovere nuovi
momenti di confronto, fino a quando RFI non avrà dato attuazione
alle misure di regolazione imposte dalla delibera, cioè quelle di
90 e 30 giorni, e fino a quando la Regione non avrà acquisito le
competenze sul servizio ferroviario.
La seconda domanda: è chiaro che sullo "sblocca Italia" erano i
progetti che erano cantierabili, quindi è ovvio che non c'è un
richiamo alla nostra ferrovia, è chiaro anche che da parte di RFI
c'è stata una sorta di disconoscimento dei lavori fino ad oggi
fatti, ovvero degli accordi di programma dove si individuano tutta
una serie interventi, quei famosi interventi che assommano un
miliardo di euro, perché RFI ritiene che non siano necessari, non
siano urgenti. Il prospetto che ci è stato fornito da RFI è un
prospetto dove ci si limita a qualche intervento in stazione,
qualche scambio.
La partita del finanziamento dell'infrastruttura oltre
all'utilizzo dei fondi che ci sono stati attribuiti con il "salva
Italia", con il "salva Roma", quei 23 milioni più i 27 che sono i
50 milioni a disposizione per l'acquisizione dei bimodali, si
tratta con gli accordi di programma e i decreti relativi al
trasferimento delle competenze, perché in quella sede vi sono gli
impegni e ricadono sull'Amministrazione statale, per cui questo è
il percorso che stiamo facendo, poi ovviamente c'è un altro
capitolo che sarebbe stato illustrato nella precedente
interrogazione, perché c'è il Fondo sociale di coesione e non tanto
l'altro intervento, che è una possibilità per andare a intercettare
fondi europei in materia, però, come dico, avremo modo di parlarne
nel Consiglio monotematico.
Président -
Pour la réplique la parole à la Conseillère
Certan.
Certan (ALPE) -
Sì, grazie Assessore, non la farò troppo
lunga, però mi interessa sottolineare tre aspetti. Benissimo, ha
ragione, i tempi...il 5 novembre è stata pubblicata, sono comunque
delle disposizioni anche abbastanza impegnative da seguire e da
leggere e da approfondire con più tempo a disposizione.
Credo però che sia importante farlo in modo anche un po' celere,
perché comunque ci sono dei passaggi, soprattutto...ogni sottopunto
ha tutta una serie di capoversi e i passaggi delle misure di
regolazione, l'autorità di regolazione dei trasporti prescrive
proprio al gestore, cioè ci sono delle prescrizioni, quindi a mio
avviso se è vero che è molto recente, però è anche vero che è
importante approfondirla il più presto possibile, perché ci sono
dei punti particolarmente interessanti.
Per quanto riguarda le penali lei diceva che vanno al gestore e
comunque sia è vero che non c'è un risarcimento agli utenti per i
ritardi, però è vero anche che se ci sono delle penali per il
gestore per i ritardi, chi forse ne ha un beneficio è l'utente e
quindi a nostro avviso è da approfondire anche questo aspetto.
Sulla performance-regime non credo che...mi pare anzi che fosse
piuttosto indirizzata all'alta velocità, quel passaggio lì, tant'è
che non l'abbiamo citato, però sempre nelle misure di regolazione,
oltre alla prescrizione, ci sono anche proprio le date, 30-90
giorni, quindi anche abbastanza restrittive.
Per quanto riguarda il punto 2, lo sappiamo che la partita si
gioca sull'accordo di programma e ne parleremo in modo più
approfondito, sicuramente, nel Consiglio monotematico, però, se
abbiam ben capito, lei dice che nella legge finanziaria, nello
"Sblocca-Italia" non abbiamo più margini di manovra. A mio avviso
andrebbe comunque in qualche modo non sottovalutato questo
importante passaggio, perché soprattutto nelle altre Regioni sono
state...lei ha parlato di opere cantierabili e credo che, quindi,
non sia da sottovalutare, poi capisco che la partita si gioca lì,
lo sappiamo, ci chiediamo però anche quando si giocherà.
Grazie.
Président -
Point 13 à l'ordre du jour.
