Classificazione
ENERGIA
Energia idroelettrica



Oggetto del Consiglio n. 299 del 9 gennaio 2019 - Resoconto
OGGETTO N. 299/XV - Interpellanza: "Dichiarazione della
decadenza dal diritto di derivazione di acqua pubblica concessa
alla società The Power Company".
Distort (Presidente) -
Punto 29 all'ordine del giorno,
per l'illustrazione dell'interpellanza, la parola al collega
Ferrero. Prego.
Ferrero (MOUV') -
Andiamo a parlare di un'annosa
questione, che si trascina e che riguarda, purtroppo, una
centralina idroelettrica che dovrebbe essere realizzata in un'area,
quella di Gressoney-La-Trinité, del Cortlys, che è un'area di
pregio paesaggistico, un'area ancora abbastanza incontaminata, un
fiore all'occhiello della Valle, e che era stata oggetto, tornando
indietro nel tempo, dal 2009, di una richiesta di concessione da
parte di una società che si chiama The Power Company Srl.
Siamo arrivati a oggi e in che situazione siamo? Siamo nella
situazione in cui la The Power Company Srl si trova in
liquidazione, dal 10 agosto del 2018; ha perso il titolo a
costruire la centralina, quindi non c'è più il presupposto per la
realizzazione della centralina e, addirittura, è stato fatto il
decreto di revoca dell'esproprio. Pur non essendo un esperto
giuridico, mi sono confrontato con alcuni amici del comitato che
hanno seguito questa questione con attenzione, e la domanda che ci
siamo posti, noi profani - adesso l'Assessore ci illuminerà, dato
che si parla di energia elettrica - è stata: "Cosa c'è che non
torna? Perché, con tutti i presupposti per revocare
un'autorizzazione, non la si revoca? Perché? Qual è la
motivazione?".
Io non vado tanto oltre perché siamo stati "d'accordo", con il
Presidente Fosson, che, in questo clima di collaborazione si cerca
prima di vedere se c'è una specie d'intesa, se ci s'intende. Se poi
non ci s'intende, non ci sono problemi, ci sono altre strade, però,
per carità, è l'inizio dell'anno, siamo tutti più buoni e, quindi,
nell'ambito di questo clima di collaborazione, io voglio sentire -
senza andare oltre, perché oltre ci andrò dopo - che cosa mi dice
l'Assessore Borrello, che - forse giustamente, forse eccessivamente
- quando abbiamo parlato di centraline idroelettriche in Prima
commissione, si era un po' indispettito perché io l'avevo definito
il "rappresentante delle società che gestiscono l'energia elettrica
in Valle d'Aosta". Va bene, magari ho debordato un pochettino, però
io non vorrei che adesso questa cosa fosse confermata, perché in
questo caso non si tratta di una dimenticanza. Qualcuno, dal 2009
in poi, da quando è scaduta una cosa, da quando è stato fatto il
decreto di esproprio, da quando le cose sono andate avanti tutte in
negativo, vi ha sollecitato più volte a intervenire, ed
effettivamente non c'è stata nessuna risposta.
La prego, Assessore Borrello, mi illumini.
Presidente -
Per la risposta, l'Assessore Borrello.
Prego, Assessore.
Borrello (SA) -
Dopo un'esposizione così precisa del
collega Ferrero, cercherò di essere preciso anch'io, anche in virtù
del fatto che questa tematica è molto complessa. È molto complessa
per tutta una serie di motivi: innanzitutto per la diluizione
temporale, rispetto all'affrontare il procedimento amministrativo.
Lei, in maniera corretta, ha definito i tempi, che confermo: si
parte dal 2009, siamo nel 2019, quindi una diluizione di tempo che
manifesta la complessità del tema in oggetto.
E, parallelamente, la complessità della discussione che noi
stiamo affrontando in questo momento è legata anche all'evoluzione
di alcuni passaggi dal punto di vista amministrativo, che cercherò
di dettagliare nella mia risposta, per poi arrivare a una
valutazione finale, che probabilmente è quella che le interessa di
più. Mi sembra però opportuno, in questa sede, ripercorrere il
procedimento per cui oggi, come Assessore pro tempore, ho l'onore
di analizzare il dossier.
Per esigenze di chiarezza, occorre effettuare alcune distinzioni
in merito alle premesse all'interpellanza che lei ha prodotto.
Vorrei solo sottolineare il fatto che le risposte che le produco
sono confortate e concertate con gli uffici, quindi hanno più una
valenza di carattere tecnico-amministrativo.
Non è corretto affermare che la pratica relativa al rilascio
della subconcessione non è mai stata attivata. Il procedimento
istruttorio si è concluso con il rilascio di apposito titolo
concessorio da parte del Presidente della Regione, con il decreto
n. 303 del 10 luglio 2009. Per la precisione, è la derivazione
d'acqua che non è mai stata attivata, in quanto non ancora
realizzata.
Il provvedimento con il quale si autorizzava la costruzione e
l'esercizio dell'impianto idroelettrico, alimentato dalla
derivazione d'acqua di cui sopra - ripeto che è la deliberazione di
Giunta n. 1997 del 2013 - non è stato revocato, semplicemente non è
stato possibile prorogarne l'efficacia, in virtù di una modifica
attuata sul manufatto, la vasca di carico, che ha reso necessario
richiedere l'attivazione di un nuovo procedimento autorizzativo -
lei lo sa benissimo, perché è una regoletta dei dibattiti - che,
rispetto all'ipotesi progettuale originariamente depositata, è
stata oggetto del rilascio della concessione.
Con nota del 28 dicembre 2017, la società The Power Company Srl
ha presentato all'allora denominata struttura "Risparmio energetico
e fonti rinnovabili", all'interno dell'Assessorato Attività
produttive, apposita istanza per ottenere una nuova autorizzazione
alla costruzione e all'esercizio dell'impianto idroelettrico di cui
trattasi. Il progetto presentato - a seguito delle modifiche legate
alle problematiche di carattere progettuale - inoltre provvede a
rettificare alcuni errori presenti nel progetto originario e
relativi alle quote di alcuni manufatti.
Adesso intervengo in termini tecnici, per quanto riguarda
l'Assessorato ai Lavori Pubblici, rispetto alle concessioni
idroelettriche: tali errori, tuttavia, non modificano i caratteri
essenziali della subconcessione, in termini di posizione
topografica dei manufatti, salto fiscale di concessione, uso
dell'acqua e portate derivate.
La medesima società, infine, con nota del 27 febbraio 2018 -
siamo passati dal 2009 al 2013, al 2017 e dal 2018 a oggi - ha
richiesto all'allora struttura denominata Affari generali, demanio
e risorse idriche, la rettifica del disciplinare di subconcessione,
in modo da correggere le suddette imprecisioni, ai fini del
rilascio della concessione.
I predetti procedimenti sono ancora in fase istruttoria, in
quanto sono richieste delle informazioni e delle integrazioni
documentali alla società richiedente. Ci sono state dunque delle
richieste d'integrazione dei documenti. In particolare, per quanto
di competenza, l'Ufficio demanio idrico, a seguito della
comunicazione dello stato di liquidazione della società The Power
Company Srl - quindi è subentrata un'ulteriore modifica
dell'evoluzione del procedimento amministrativo, da qui la mia
considerazione iniziale della complessità dell'analisi del dossier
- e della stipula di un contratto di cessione del ramo d'azienda,
in data 13 novembre 2018 - si parla quindi di qualche mese fa - è
stato richiesto alla società - l'amministrazione regionale ha
richiesto alla società - di fornire la documentazione attestante la
cessione del ramo d'azienda e la conseguente richiesta di subentro
della nuova società. La nuova società - lo dico perché è agli atti
- si chiama Staffal Energy S.R.L. Nella predetta richiesta veniva
specificato che ogni determinazione in merito alla subconcessione
era sospesa - le anticipo quella che sarà poi la valutazione di
carattere finale - quindi ad oggi il procedimento risulta essere
sospeso, in virtù delle novità sopravvenute dal punto di vista
dello stato di liquidazione della vecchia società e della cessione
del ramo d'azienda.
Venendo alle specifiche domande che lei ha posto, cercherò di
rispondere puntualmente. Leggo anche la domanda, visto che c'è un
riferimento normativo, così do consequenzialità a tutto. La prima
domanda che lei pone è: se corrisponda al vero la circostanza che
sono scaduti per la terza volta i termini per la realizzazione
dell'opera previsti dal disciplinare di concessione allegato al
d.p.r. - l'avevo citato anch'io - n. 303 del 2009. I termini
indicati nel disciplinare di subconcessione per iniziare i lavori e
attivare la derivazione sono attualmente decorsi, malgrado siano
state concesse ben due proroghe successive. A tal proposito,
bisogna evidenziare, però, che tali termini non sono perentori e
che, nell'attribuzione dell'autorità concedente, a mente
dell'articolo 55 del regio decreto n. 1775 del 1933, vi è la
possibilità di procedere alla revoca della subconcessione, qualora
il concessionario non attivi la derivazione nei termini indicati
nel disciplinare. L'unica scadenza vincolante, inserita negli atti
di subconcessione, quindi l'unica obbligatorietà, è il termine
della subconcessione stessa, stabilito nella data del 9 luglio
2039.
La seconda domanda che lei pone: se è pervenuta tempestivamente
richiesta di proroga. La richiesta di proroga, nei termini inseriti
nel disciplinare di subconcessione, non è stata formulata
tempestivamente, in quanto è stata trasmessa dall'allora struttura
denominata Affari generali, demanio e risorse idriche, solo nel
corso del mese di settembre 2018, a seguito della redazione di
un'apposita relazione, allegata dall'ufficio, datata 30 agosto
2018, nel corso del procedimento di rettifica di disciplinare di
subconcessione che ho citato precedentemente. Tuttavia, nella
propria relazione, il predetto Ufficio demanio idrico ritiene che
non sussistano motivi ostativi affinché l'amministrazione regionale
possa considerare tale richiesta nell'ambito dei procedimenti in
corso, riguardanti sia la modifica del disciplinare di
subconcessione, sia il rilascio dell'autocertificazione alla
costruzione e all'esercizio dell'impianto idroelettrico.
La terza domanda che lei pone: se è stata richiesta la
modificazione del progetto originale, relativamente alle opere di
presa delle acque e della loro ubicazione, variazione che, ai sensi
del regio decreto n. 1775 del 1933, articolo 49, riguardante le
quote delle opere di raccolta delle acque che presuppongono la
richiesta di nuova concessione. A parere dell'Ufficio gestione
demanio idrico, che ha istruito la pratica di subconcessione di
derivazione d'acqua, le modifiche richieste dalla società The Power
Company Srl, per rettificare il disciplinare di subconcessione, non
rilevano ai fini dell'applicazione delle disposizioni di cui
all'articolo 49 sopra definito, sebbene sia necessario rettificare
il disciplinare di subconcessione, in quanto nel progetto
originario sono presenti degli errori nell'indicazione delle quote
relative ai manufatti di presa, utilizzo e restituzione delle
pratiche, da un punto di vista topografico tali elementi sono
sempre rimasti nei medesimi punti indicati nel progetto
originario.
Anche per quanto riguarda il salto fiscale e la quantità di
acqua derivate, sono quelle indicate nel decreto di subconcessione,
e l'utilizzo dell'acqua è rimasto invariato. Sto parlando per
quanto riguarda i fini idroelettrici. Pertanto, le rettifiche da
portare nel disciplinare di subconcessione non rientrano nei
parametri riguardanti l'applicazione delle disposizioni del
predetto articolo 49 del regio decreto e, quindi, le medesime non
sono da assoggettare alla formalità istruttoria di una nuova
concessione di derivazione d'acqua.
Il quarto punto ha più una valenza di carattere politico e
allora mi permetta, collega...
Presidente -
Voglia concludere, Assessore.
Borrello (SA) -
Sì, le domande specifiche mi hanno
portato a dover esplicitare in maniera dettagliata.
La complessità del tema, anche l'illustrazione che le ho fatto,
andando a dettagliare le evoluzioni dal punto di vista temporale e
gli aspetti legati a problemi di carattere giuridico-legale, legati
alla cessione del ramo d'azienda e allo stato di liquidazione della
società, è anche legata a un problema di carattere ambientale,
perché abbiamo avuto modo di parlare anche con le associazioni
rispetto alle preoccupazioni in tal senso, il che mi porta a fare
una serie di considerazioni e poi a dare una risposta conclusiva.
Intanto bisogna dire che gli uffici ritengono che il progetto in
argomento non sia incompatibile, da un punto di vista ambientale,
in relazione alle ridotte portate derivabili assentite, soprattutto
se confrontate con la disponibilità idrica presente nel torrente
Lys. Bisogna dire però che, anche con il collega Assessore
all'ambiente Chatrian, considerando le particolari esigenze di
salvaguardia dell'ambiente e dell'ecosistema, connesse al tratto di
torrente Lys, sotteso dall'impianto idroelettrico, nulla vieta -
motivando adeguatamente in tal senso gli atti procedurali - di
attivare le procedure di valutazione d'impatto ambientale, con
tutte le considerazioni del caso, cosa che non era stata fatta
precedentemente; e lei lo sa.
Occorre rimarcare infine che i procedimenti istruttori
riguardanti il rilascio dell'autorizzazione unica per la
costruzione dell'esercizio dell'impianto elettrico, di competenza
della struttura Risparmio energetico presso l'Assessorato alle
Finanze, attività produttive e artigianato, e l'adeguamento del
disciplinare di subconcessione, a oggi sono entrambi sospesi. Sia
l'autorizzazione unica che il procedimento legato all'Assessorato
ai Lavori Pubblici sono sospesi.
Si evidenzia, infine, che, come richiamato in precedenza, ogni
determinazione a oggi è sospesa. Abbiamo avuto modo di confrontarci
in Giunta e valuteremo ogni approfondimento, ogni analisi del
procedimento amministrativo in atto sia dal punto di vista
ambientale, ma anche dal punto di vista legale e giuridico, in
virtù delle evoluzioni che vi ho esposto.
Dalle ore 18:53 riassume la presidenza la Presidente Emily
Rini
.
Rini (Presidente) -
Grazie Assessore. Per la replica, la
parola al collega Ferrero.
Ferrero (MOUV') -
Se sforerò di un minuto penso non mi
tirerà le orecchie, dato che ha sforato di quasi quattro
l'Assessore.
Direi che la tregua è finita e che con questo intervento
l'Assessore è riuscito, sempre mantenendo un contegno, a farmi
girare le "turbine". Per un semplice motivo: qui si vede il
cittadino da una parte e si vedono i potenti dall'altra. I potenti
chi sono? Sono la Staffal Energy Srl, non facciamo i nomi di queste
persone, ma vi fate una visura camerale e vedrete che in proprietà
ci sono i figli di una persona, che è uno dei signori dell'acqua
valdostana, che è uno dei signori degli appalti valdostani: sempre
gli stessi, dappertutto gli stessi.
Io mi chiedevo perché questo andare avanti, questo voler portare
allo sfinimento questa pratica, perché l'11 giugno 2018, quando le
cose iniziano a ribollire, ecco che si costituisce questa società,
che il 23 luglio 2018 paga i canoni, che, tra l'altro, l'altra non
aveva neanche pagato, perché c'era una morosità di tutti i canoni
di subconcessione, che non erano stati pagati.
Se fosse stato il poveraccio, io sono convinto al 300% che il
termine, che per questi signori non è perentorio, è solo
ordinatorio, sarebbe stato un termine da rispettare. Qui si va a
trovare la finezza giuridica, sostanzialmente per giustificare un
trattamento di favore.
Non è pervenuta tempestivamente la richiesta di proroga. Me lo
dice lei: la scadenza era a maggio e questi la portano a settembre,
ma non è grave, perché sono loro, sono dei "vostri"! A questo punto
mi sento di dire che sono dei vostri ed è una vergogna, a
prescindere dalla questione paesaggistica! C'è il solito metodo
pseudo-autonomista di procedere con gli amici, a livello di clan.
Altro che rispetto giuridico, rispetto legale! Se un cittadino
normale si fosse trovato in una situazione del genere, il giorno
dopo avrebbe avuto, da parte dell'ufficio, il provvedimento di
revoca, sarebbe decaduto da qualsiasi tipo di autorizzazione, e
fine delle trasmissioni. A questi signori vengono concesse
proroghe, s'ignorano i termini, s'interpretano le norme.
È un peccato, perché andiamo veramente a toccare una zona che è
bellissima e sappiamo chi sono questi signori, non sono dei
poveracci, non hanno bisogno di quella centrale, ma tutto è stato
architettato perché dietro c'era una necessità unica, quella di
fare - lo dirò in maniera impropria - "volturare" la subconcessione
da quelli che hanno mollato a quelli che si sapeva già sarebbero
subentrati e che, nel frattempo, hanno costituito la nuova
società.
Ho ancora 42 secondi e non andrò neanche a sforare. Ritengo che
questa vicenda - e soprattutto il modo in cui è stata affrontata -
sia vergognosa e, soprattutto, sia la testimonianza che in voi non
è cambiato nulla. Avete lo stesso modo di procedere: clientelare,
di privilegio e di discriminazione verso chi non è dei vostri!
State tranquilli, dunque: sinceramente io sono un ottimista, ma
me l'aspettavo, ci siete ricaduti in pieno. Contate sul fatto che
la vigilanza su tutto quello che farete sarà una vigilanza attenta
e puntuale. Adesso, da oggi in poi, per quanto mi riguarda basta
discussioni inutili in Consiglio, basta relazioni, quando ci sarà
qualcosa che non va lo farò direttamente nelle sedi opportune. Se
volevate che qualcuno dissotterrasse l'ascia di guerra, per quanto
mi riguarda l'ascia è dissotterrata.
