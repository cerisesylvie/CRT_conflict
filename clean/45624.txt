Classificazione
ENERGIA
ENTI LOCALI



Oggetto del Consiglio n. 2292 del 6 aprile 2023 - Resoconto
OGGETTO N. 2292/XVI - Approvazione di mozione: "Avvio di un
gruppo di lavoro propedeutico tra CELVA e Regione per
l'individuazione delle modalità di sviluppo in Valle d'Aosta delle
Comunità di energia rinnovabile".
Marguerettaz (Presidente) -
Punto n. 66 all'ordine del
giorno. Per la presentazione, ha chiesto la parola la collega
Minelli, ne ha facoltà.
Minelli (PCP) -
Come è noto a tutti, sono stati assegnati
alle Commissioni competenti due testi di legge in materia di
comunità di energia rinnovabile, che sono un disegno di legge
depositato dalla Giunta regionale a luglio del 2022 e una proposta
di legge che abbiamo depositato come gruppo consiliare il primo
marzo. La IV Commissione ha valutato, come avevamo auspicato e come
d'altra parte era logico, di fare un esame congiunto dei due
documenti per arrivare, se possibile, a un testo di commissione e
poi infine ad approvare la legge regionale.
Da luglio a febbraio ci sono stati alcuni passaggi a livello
nazionale per quanto riguarda la normativa ed è stato definito, a
fine febbraio, il decreto attuativo del disegno legislativo n. 199
del 2021, che ha indicato e precisato alcuni elementi importanti,
soprattutto per quanto riguarda la disciplina degli interventi alle
comunità di energia rinnovabile per la condivisione dell'energia
prodotta, e a breve il decreto dovrebbe essere pubblicato in
Gazzetta ufficiale, a seguito dell'esame da parte delle strutture
europee. Nel decreto menzionato, all'articolo 1 comma 3, si afferma
che lo stesso, cioè questo decreto, si applica fino al 31 dicembre
2024, ovvero fino alla data in cui è raggiunto un contingente di
potenza installata pari a 300 MW qualora tale data risulti
anteriore rispetto al termine del 31 dicembre 2024.
Noi pensiamo che sia opportuno prepararsi sin d'ora
all'applicazione della normativa europea e italiana sulle comunità
energetiche e sui gruppi di autoconsumo. In particolare, riteniamo
che per un'utilizzazione piena e diffusa della grande opportunità
rappresentata dalle CER, sia necessario un ruolo attivo, un ruolo
propulsivo, da parte dei Comuni, naturalmente in collaborazione con
l'Amministrazione regionale. È per questo che ci sembra necessario
avviare, fin da queste battute, una collaborazione che sia il più
possibile strutturata tra Comuni e Amministrazione regionale,
attraverso un gruppo di lavoro, considerato ovviamente provvisorio,
in attesa dell'istituzione del tavolo tecnico o un altro organismo,
che potrà trovare formalizzazione nella legge regionale e che
attualmente è un elemento presente in tutti e due i testi che sono
stati depositati. Ovviamente ai testi che già ci sono arriveranno
degli altri contributi e ci saranno degli approfondimenti che la IV
Commissione dovrà effettuare.
Al di là quindi della legge che si dovrà scrivere, e anche però
ai fini dell'elaborazione di alcuni passaggi importanti del testo
legislativo, riteniamo che si debba lavorare in stretta
collaborazione con i Comuni, nell'ottica di un percorso che sia il
più possibile condiviso e partecipato. Sappiamo che ci sono delle
amministrazioni comunali che già si sono mosse o si stanno muovendo
per cogliere quest'opportunità, altre che hanno lavorato
sull'argomento, lo hanno approfondito e possono quindi condividere
delle riflessioni, delle proposte, dei dubbi e tutto quello che può
stare all'interno di questo percorso.
L'attenzione e l'interesse dei Comuni nei confronti della
normativa delle comunità energetiche è, del resto, documentato dal
fatto che il Consiglio permanente degli enti locali si è espresso a
favore sia del disegno di legge n. 74 presentato dalla Giunta, sia
sulla proposta di legge che abbiamo presentato come PCP. Nel merito
della nostra proposta di legge sono stati formulati anche nel
parere del CPEL alcuni rilievi che sicuramente intendiamo prendere
in considerazione e che devono far parte della discussione in
Commissione.
Per questo motivo la mozione impegna la Giunta regionale ad
avviare rapidamente un gruppo di lavoro fra amministratori e uffici
regionali, per un approccio propedeutico alle attività che verranno
definite con la legge regionale, onde organizzare fin d'ora la
riflessione e l'individuazione delle opportune azioni sulle
modalità per sviluppare in Valle d'Aosta le comunità di energia
rinnovabile.
Per evitare che ci siano degli equivoci, voglio precisare che la
legge regionale su cui dobbiamo lavorare è una cosa, e dovremo
calibrarla fino all'ultimo, anche alla luce di puntualizzazioni che
arriveranno da documenti nazionali, ma un'altra cosa è il lavoro
preparatorio che riteniamo sia da attivare subito tramite questo
gruppo di lavoro che proponiamo, un gruppo di lavoro che possa
essere di supporto anche al lavoro stesso della Commissione;
ovviamente, sulla composizione di questo gruppo c'è la massima
disponibilità, purché si faccia e si operi fin da subito.
Abbiamo letto in questi giorni anche la nota che l'Assessorato
ha predisposto e ha consegnato ai Sindaci per fare il punto della
situazione. Giustamente si dice nel documento che da una parte c'è
la necessità di aspettare di avere il quadro definito in tutti i
suoi aspetti per quello che riguarda gli incentivi statali,
dall'altra però nel documento si sottolinea anche che le richieste
per i contributi PNRR avranno delle tempistiche ristrette e bisogna
farsi trovare pronti con delle comunità formalmente costituite.
Nella rassegna stampa che riceviamo quotidianamente si legge
spesso di consigli comunali che stanno approvando formalmente la
costituzione delle comunità economiche; ce ne sono alcuni che
avevano già operato e preso delle decisioni con la vecchia
normativa, altri invece che si sono attivati sulla base del nuovo
decreto. Fra questi, proprio pochi giorni fa, il primo aprile, è
giunta la notizia che il Comune di Cernusco Lombardone, in
provincia di Lecco, ha approvato un'adesione alle comunità di
energie rinnovabili proprio sulla base delle nuove formulazioni del
decreto attuativo. L'amministrazione di quel Comune si fa
promotrice di una comunità energetica, dove il solo ente locale,
quindi il Comune, produrrebbe 335 kWh. Quindi, ci si sta muovendo
un po' dappertutto e qui c'è un lavoro iniziato che vale la pena di
formalizzare.
L'ipotesi che noi vediamo come opportuna è quella di fare una
legge con degli indirizzi su tutto quello che è già definito,
rinviando a dei successivi provvedimenti e norme quegli aspetti su
cui bisogna valutare, quindi ci saranno poi delle delibere
attuative. Sono tre le fasi che, a nostro avviso, andrebbero
attivate: la prima è la costituzione subito di questo gruppo di
lavoro tecnico tra Regione e rappresentanti dei Comuni, il gruppo
di lavoro che proponiamo; la seconda fase ovviamente è la
definizione in Commissione di una normativa generale sulle CER, che
consenta di arrivare alla costituzione delle stesse; infine, la
terza fase e quella di affinamento della normativa, alla luce delle
eventuali precisazioni che potranno arrivare dal livello
nazionale.
Presidente -
Ha chiesto la parola il collega Aggravi, ne
ha facoltà.
Aggravi (LEGA VDA) -
Per fare alcune considerazioni sulla
materia e in parte anche sulla proposta delle colleghe e per
ripetere grossomodo quello che abbiamo già detto nella competente
Commissione,
à tour de rôle
come gruppo.
L'opportunità delle comunità energetiche è sicuramente in questo
momento
à la une
e sicuramente dà delle aspettative di un
certo tipo a tutta una serie di soggetti e di attori.
Non sono così ottimista, come lo è la collega, ne abbiamo già
parlato, riguardo alle tempistiche europee, riguardo al futuro del
decreto, perché sinceramente, almeno per quello che è delle nostre
informazioni, lei ne saprà sempre una più di noi, questo ormai è un
dato di fatto (mi consenta la battuta), ma anche in una riunione a
cui ho partecipato una settimana fa sul tema, lato nostro qualche
dubbio su quello che uscirà dalla consultazione, o meglio
dall'esame europeo, resta. Tra l'altro, c'è anche un dibattito
abbastanza sviluppato tra soggetti che ne sanno sicuramente più di
me e più di noi, che dice che probabilmente l'autoconsumo
individuale e a distanza rischia di essere addirittura più
conveniente. C'è anche tutta una tematica relativa alle
potenzialità di sviluppo di queste comunità, che poi riguarda anche
la proprietà degli impianti, dove sono siti e tutta una serie di
problematiche su cui è importante fare dei ragionamenti. Si sa che
ci sono poi tra l'altro delle interlocuzioni abbastanza avviate e
necessarie per il Ministero dell'ambiente e della sicurezza
energetica e Bruxelles, ma oggettivamente quello che oggi poi
uscirà non lo sappiamo. C'è anche, proprio per quello che dicevo
prima sulla proprietà degli impianti, la questione non banale della
restituzione degli incentivi che rischia di fermare lo
sviluppo.
Sono tutta una serie di fattori che rischiano di frenare lo
sviluppo di queste comunità che, ripeto, possono essere utili,
almeno per quello che può essere una visione sicuramente non di un
esperto del settore energia ma dal punto di vista forse più
economico, per integrare il sistema elettrico regionale, nazionale,
complessivo, ma non sono sicuramente la soluzione al problema
energetico del Paese.
È anche vero che le CER nascono in particolare per controbattere
il fenomeno della povertà energetica ed è anche vero che gli enti
pubblici, i Comuni
in primis
, possono e sono necessariamente
interessati a questa opportunità proprio anche perché, mi si
consenta di dire, la proprietà dell'impianto, dove può essere sito
l'impianto, di fatto non è messa a rischio, come potrebbe essere
invece nel caso in cui ovviamente uno di questi impianti dovesse
essere sito in una superficie privata.
Il percorso quindi è più che complicato. E poi c'è anche tutto
un tema relativamente al trasporto e alle cabine. La collega,
quando ha presentato il suo disegno di legge, su questo passaggio
si è spesa molto, perché giustamente, al di là della produzione,
poi bisogna ragionare anche in termini complessivi di sistema e di
sostenibilità.
C'è anche un altro aspetto forse più tecnico ma che non è
banale, che è sulla continuità del consumo: io produco dell'energia
elettrica, ma non è che poi la metto da parte come se fosse -
perdonatemi la battuta - un idrocarburo che può essere stoccato, ma
dev'essere messo in circolo. Spesso e volentieri, è un po' come
quando si diceva "tanto c'è il GSE che compra": sì, è vero, però
nel complesso l'energia elettrica poi dev'essere consumata, perché
lo stoccaggio oggi è il vero problema. Io faccio sempre l'esempio
degli acquedotti, che alla fine l'acqua deve girare per non
congelarsi. Qui di fatto nel sistema elettrico deve girare,
soprattutto per evitare i sovraccarichi e per garantire una
continuità di utilizzo, perché altrimenti, avendo un'inefficienza,
produco qualcosa che non viene utilizzato, e poi abbiamo anche dei
problemi tecnici. Non sono un tecnico, mi occupo di altro, ma lo
voglio sottolineare.
In Commissione quello che oggi c'è è una proposta del Governo
regionale e una delle colleghe. Due proposte che hanno un contenuto
sostanzialmente diverso, perché hanno anche due tempistiche di
arrivo differenti, nel senso che una è nata prima e c'era un
patrimonio informativo minore, mentre le colleghe hanno fatto un
lavoro in più, tra l'altro ho letto con interesse anche la
documentazione integrativa, comunque che accompagna la loro
proposta di legge, che è sicuramente molto interessante. Una delle
proposte che il mio gruppo ha fatto in Commissione è stata quello
di dire: su un tema di questo genere, che sinceramente non dovrebbe
essere divisivo ma dovrebbe essere condiviso e si potrebbe mettere
insieme tutte le esperienze, perché non lavorare seguendo la cura
del ferro, quindi sui due binari che però vanno tutti e due dalla
stessa parte e - perché no? - valutare anche un testo di
Commissione, come si dice nel gergo, complessivo?
Ora vedremo cosa dirà il Governo. Quello che ci tenevo a dire
però era questo: io in questa mozione, almeno così com'è
rappresentata, e il mio gruppo così l'ha vista, vede una volontà
che capiamo, perché viene da un ambito politico che ama molto la
programmazione dall'alto, e sicuramente è necessario anche fare
squadra nel complesso del sistema degli enti locali o di chi voglia
appunto farsi promotore delle CER. C'è stata anche l'iniziativa e
quasi la provocazione del sistema delle diocesi, che ha detto che
si crei una CER in ogni parrocchia, se non erro; io la vedo più
come una provocazione, perché poi costruire una cosa del genere non
è proprio semplicissimo, però sicuramente sono tutte iniziative che
possono e che devono essere giustamente sostenute.
Vedo però un quadro molto complesso. È vero, c'è l'opportunità
del PNRR con la quale cureremo qualsiasi tipo di male, come con la
Tachipirina
, però io sinceramente ho molti dubbi; più cerco
di approfondire questo tema e più ho dei dubbi. Vedremo cosa dirà
il Governo e cercheremo di capire. In un primo momento, sono molto
sincero, l'idea era di dire: forse più che un tavolo di lavoro di
questo tipo, può essere utile accelerare il percorso in
Commissione, almeno di audizioni, e capire poi se costituire il
tavolo. Perché oggi di fatto il tavolo si troverebbe, ognuno
direbbe la sua, semplifico, non ci sarebbe una reale regia, non ci
sarebbe un reale strumento, anche perché comunque - e qui guardo
l'Assessore -
sic stantibus rebus
, lui può incontrare i
Comuni però alla fine che cosa si dicono? Non c'è un reale
strumento. Quindi, magari su quest'aspetto farei anche una
valutazione, e richiamo sempre il discorso della Commissione, per
eventualmente fare anche un disaccoppiamento, visto che in tema
energetico questo è uscito, rispetto a un intervento normativo che
può essere a due fasi, magari su quello che è certo più immediato,
per consentire la trattazione di una programmazione più ordinata, e
in una seconda fase vedere la parte economica, perché
oggettivamente, ma lo dico proprio in ottica prudenziale e non
polemica, il quadro non è così semplice. Vedremo che cosa dirà il
Governo e in base a questo ci pronunceremo.
Presidente -
Ha chiesto la parola l'assessore Bertschy,
ne ha facoltà.
Bertschy (AV-VdA Unie) -
Il Governo azzera la discussione
sulla precedente mozione, di modo da poter essere sereno
nell'affrontare questa, perché se dovessimo affrontare i temi
politici come li affronta ogni tanto la collega Minelli, saremmo
sempre a dire che abbiamo ragione noi, non hanno ragione gli altri
e non troveremmo mai il punto d'incontro.
Ha detto bene il consigliere Aggravi, questo non è una tema di
bandiera, non è un tema di movimento, è un tema importante, è una
strategia sulla quale qualcuno, a mio avviso, e condivido, per ora
pone troppe aspettative, quindi è bene allineare l'informazione
alla comunicazione, e qualcun altro è un po' più cauto per evitare
che, come capita nelle grandi novità, qualcuno ci si butti in
maniera troppo importante mettendo anche risorse e disponibilità e
poi magari non trovi, in tutto questo grande investimento,
l'obiettivo che ricerca.
A fronte della richiesta dell'impegno della mozione, abbiamo
sentito in primo luogo il Consiglio permanente degli enti locali,
visto che impegniamo loro a venire a un tavolo. In prima battuta
l'osservazione è stata esattamente quella del collega Aggravi: "Sì,
veniamo, ma a fare cosa, fino a quando non ci sono delle regole?".
Allo stesso tempo, nello spirito che anima anche l'attività di
questa fase politica, credo che sia corretto, e abbiamo cercato di
confrontarci e proporremo un emendamento, mantenere un livello
d'informazione su questa tematica che sia, all'interno del
Consiglio e con enti locali, ma non solo, anche con tutti i
soggetti che dovranno lavorare con noi, il più possibile allineato.
A oggi sappiamo che c'è un decreto presentato, sappiamo anche che
questo decreto porta in sé delle scelte che vanno valutate dalla
Commissione europea e, se verranno valutate positivamente,
finalmente avremo un punto di partenza, se non lo saranno
continueremo nella discussione senza avere questo punto di
partenza. Però la cosa importante che dobbiamo fare è cercare di
avanzare almeno per le informazioni che abbiamo.
Sicuramente la fase di studio, seppur non ci sono tutta una
serie di informazioni rispetto alle aree, può essere avviata e non
c'è nessun problema da parte del Governo ad arrivare a un testo
condiviso; abbiamo due testi di legge, non stiamo a dire chi l'ha
presentato prima, chi l'ha presentato dopo, sono due testi di
legge, cerchiamo di trovare una soluzione e di avanzare insieme. Mi
verrebbe da dire che forse non è il caso di avanzare troppo con un
testo di legge, quantomeno aspettiamo la restituzione del decreto
per capire se quelle informazioni sono corrette, ma per due motivi:
le regole sull'incentivo, e qui qualche dubbio da parte di esperti
si pone; la questione del doppio finanziamento. Il decreto dà alle
risorse che ci sono sul PNRR un'impostazione diversa da quella
precedente: prima si parlava di finanziamento, adesso si parla di
contributi a fondo perduto, quindi anche la questione dei
finanziamenti ha una sua importanza; manca sempre una parte di
regole da parte del GSE.
Noi fino ad ora abbiamo lavorato con i Sindaci collaborando con
la consulta competente. Saremmo dell'idea di emendare l'ultima
premessa della mozione dove si dice "Evidenziato che è opportuno
avviare fin d'ora una collaborazione più strutturata fra Comune e
Amministrazione", diremmo "Evidenziato che è opportuno implementare
la collaborazione già avviata tra Comuni e Amministrazione", quindi
la premessa per dire che il lavoro è in corso, aumentiamolo e
cerchiamo di strutturarlo ancora di più. E sull'impegno "Impegna la
Giunta regionale alla costituzione di un gruppo di lavoro,
coordinato dall'Assessore competente e aperto agli amministratori
comunali, per un confronto che accompagni l'iter di elaborazione in
Commissione della normativa regionale sulle CER". Se c'è la
disponibilità ad accettare queste due modifiche alla mozione, direi
che ci sono le condizioni politiche, pur con sensibilità diverse,
per lavorare insieme sia con il territorio che in Commissione, per
arrivare poi a un testo, se possibile, condiviso. Volere è potere
dicono, ma ci sono anche dei miracoli a volte che avvengono,
proviamoci.
Presidente -
Ha chiesto la parola la collega Minelli, ne
ha facoltà.
Minelli (PCP) -
Ho ascoltato con interesse sia le parole
dell'Assessore, sia l'intervento del collega Aggravi che è entrato
nel merito dell'argomento, sia per quello che riguarda
l'esplicitazione di dubbi che sono assolutamente comprensibili e in
gran parte anche condivisibili, sia per l'analisi che è stata fatta
riguardo ad alcuni elementi che sono alla base del progetto
generale delle comunità energetiche rinnovabili.
Il collega Aggravi ha fatto riferimento anche a un punto che non
abbiamo affrontato nella presentazione della mozione, ma di cui
abbiamo parlato in Commissione e ci sarà modo ancora di tornarci.
Sono due aspetti che nel suo discorso sono stati, secondo noi,
interessanti. Il primo è quello del contrasto alla povertà
energetica, che è uno degli obiettivi del movimento delle CER.
L'altro, che è altrettanto interessante, è l'aspetto forse più
tecnico della continuità del consumo, che è un elemento
imprescindibile proprio alla base dell'idea della comunità
energetica rinnovabile, che è fatta di produttori e di consumatori
e che ha un equilibrio e una sua valenza intrinseca, quindi il suo
senso stesso deriva dal fatto di mettere assieme dei soggetti che
abbiano caratteristiche diverse, che possono essere sia consumatori
che produttori, solo produttori, solo consumatori. È chiaro che una
comunità energetica che funziona, è quella che ha al suo interno
quest'equilibrio alla massima potenza, alla sua massima
esplicitazione. E la ragione per cui noi proponiamo che,
nell'ambito del lavoro di elaborazione del testo di legge
regionale, ci sia questo gruppo di lavoro, che è propedeutico, che
è tecnico, va proprio in quella direzione, perché nel momento in
cui bisogna definire e chiudere la legge, è ovvio che ci vuole la
restituzione del decreto da parte della Commissione europea, la
definizione di quelli che sono gli incentivi del GSE e anche la
cumulabilità o meno con i fondi del PNRR che, tra l'altro, bisogna
capire bene se vengono dati direttamente alla CER o, essendo dei
fondi pubblici, all'ente pubblico che sta all'interno della CER, ma
questo gruppo di lavoro è quello che, a nostro avviso, deve
accompagnare il lavoro stesso della Commissione. Il senso di
proporlo e di non demandarlo a un momento successivo
all'approvazione della legge, è proprio quello di mettere nelle
condizioni i Comuni di confrontarsi, di operare e di fornire il
loro contributo. Sappiamo che all'interno dell'assemblea degli enti
locali ci sono dei rappresentanti dei Comuni che già hanno
effettuato un percorso, che si sono già posizionati in qualche
modo, sia dal punto di vista della filosofia che sta dietro alle
comunità energetiche, sia dal punto di vista delle competenze
tecniche. Ci sono in Valle d'Aosta dei sindaci, delle
amministrazioni che durante tutto il corso del 2021 e del 2022
hanno effettuato un'analisi seria e approfondita di quella che è la
tematica. Quindi, mettere nelle condizioni, con un gruppo
strutturato, interistituzionale, Regione e Comuni, ora in questa
fase, che è propedeutica all'elaborazione della legge, per cui ci
vorrà sicuramente qualche mese, a noi sembra del tutto opportuno e
non solo, ma anche necessario. Dicevo che l'ottica è quella di
arrivare a un testo che sia il più possibile condiviso, ma
soprattutto dare un ruolo definito a quei Comuni che desidereranno
partecipare.
Per quello che riguarda invece la proposta dell'assessore
Bertschy, comincio con il dire che io confido nella maturità
dell'Assessore, che è in grado di trattare i temi che sono
all'ordine del giorno senza farsi condizionare dalle discussioni
che possono esserci su altre cose, come peraltro credo che valga
per noi e per tutte le persone che in qualche modo hanno a cuore il
risultato. Sulle proposte di emendamento, per quello che riguarda
l'ultimo punto delle premesse, capisco che correttamente
l'Assessore voglia sottolineare che si tratti non di una
collaborazione che parte oggi, ma che si implementi una
collaborazione che sicuramente, fin dalla presentazione del disegno
di legge di luglio 2022, sarà sicuramente iniziata; quindi, va bene
implementare la collaborazione. Come ha detto correttamente il
collega Aggravi, il disegno di legge è stato presentato a luglio ed
è stato presentato così, anche perché c'erano delle normative e dei
punti su cui costruirlo che erano diversi da quelli che ci sono
stati dopo. Poi, certo, c'è dietro anche - e l'ha detto l'Assessore
- un modo di vedere, di posizionarsi nei confronti di questa realtà
che può essere diverso: c'è chi ci può credere di più, c'è chi ci
può credere di meno, chi ha una visione legata alla transizione
energetica che è di un certo tipo, chi può averne un'altra.
Sicuramente concordo che non è che si risolva il problema
energetico del nostro Paese attraverso le CER, ma sicuramente, e
questa è la nostra posizione, questo è un percorso, una
possibilità, che sicuramente è da percorrere e che può dare dei
risultati significativi, e lo può fare ancor più in una realtà come
la nostra che, per le sue caratteristiche, per le sue dimensioni,
per la sua conformazione e direi anche per quella che è la sua
tradizione, mi riferisco alla tradizione comunale, ha sicuramente
un senso.
Il fatto stesso poi che le comunità energetiche rinnovabili si
fondino in particolare sull'utilizzo dell'energia solare, del
fotovoltaico, in un momento in cui la risorsa acqua, che per noi è
stata tradizionalmente e fortunatamente quella su cui basare la
nostra forza energetica, rischia non dico di venir meno ma di
diminuire riguardo alla sua disponibilità sicuramente sì, quello è
un percorso che va fatto e che noi crediamo possa portare, nella
nostra regione, a un risultato in termini di produzione e di
autoconsumo significativo.
Per quello che riguarda la conclusione, quindi l'impegno della
mozione che l'Assessore propone di modificare, chiedendo la
costituzione di un gruppo di lavoro coordinato dall'Assessore
competente, noi avevamo parlato degli uffici regionali ma la
sostanza non cambia, perché vuol dire un gruppo che sia tra Regione
e Comuni. Va bene, quello che ci preme sottolineare è anche la
seconda parte dell'impegno, che è poi il senso della mozione
stessa, cioè l'obiettivo di un confronto che accompagni l'iter di
elaborazione della normativa regionale sulle CER. Io credo che se
l'intenzione è questa e si vuole arrivare all'approvazione, questo
gruppo di lavoro dovrà partire subito, perché altrimenti non ci
saranno le possibilità di avere l'aiuto dei Comuni per quello che
riguarda il lavoro della Commissione. A me sembra anche che questo
sia un buon modo e concreto di collaborare. I Comuni spesso ci
dicono che devono essere ascoltati e devono essere tenuti in
considerazione, questo è un modo per farlo.
Presidente -
Ha chiesto la parola il collega Aggravi, ne
ha facoltà.
Aggravi (LEGA VDA) -
Per dichiarazione di voto, a questo
punto, e per fare una piccola proposta. Con l'emendamento il gruppo
della Lega sosterrà la mozione e siccome, prendo spunto dalle
parole della collega Minelli, l'assessore Bertschy è abbastanza
maturo, gli faccio un'ulteriore proposta. Considerato il fatto che
il tema, come in realtà tutti abbiamo detto, è particolarmente
complicato, che c'è un percorso di analisi delle due proposte di
legge o di quello che avverrà in Commissione, che comunque
interessa dei membri di Commissione che dovranno attivamente
mettere la testa sul tema e quindi seguire quella che poi sarà
l'evoluzione, io volevo chiedere all'Assessore la possibilità di
rendere le convocazioni di questo tavolo, di questo coordinamento,
anche aperte come uditori ai membri della Commissione competente.
In maniera tale che possano, per scelta, non obbligo o quant'altro,
seguire poi gli incontri e capire anche quello che emerge da questi
incontri e poter dare un contributo più attivo, quindi non soltanto
passivo come Commissione deliberante per permettere al disegno di
legge di andare avanti, ma poter seguire attivamente quest'attività
e, perché no, tutti insieme poter dare un contributo fattivo. E
magari anche per poter controbattere quelle che io temo saranno
delle inefficienze che deriveranno dal testo finale, perché
oggettivamente, quando si parla di burocrazia europea, almeno per
quello che mi riguarda, sono sempre più pessimista, quindi penso
che ci sarà ancora tanto da fare e da dire, considerato per
l'appunto il percorso comunque non facile che avranno queste
comunità in prospettiva. Quindi è giusto che questo tavolo che
funge da agevolazione e l'attività dell'ente pubblico, secondo me,
nel caso della Regione di questo tipo, dall'altra parte come attore
magari più protagonista da parte dei Comuni, ci possa essere un
contributo da parte di tutti.
Presidente
- L'assessore
Bertschy ha chiesto la
parola, ne ha facoltà.
Bertschy (AV-VDA UNIE) -
Oggi mi sono vestito in tono con
la maturità e i miei capelli grigi, così tutto è coerente; poi
capita che quando si parla delle cose che succedono di notte, si
perde anche un po'...
Per noi va bene, se va bene anche per i proponenti, senza stare
a modificare l'impegno, nella convocazione mettiamo "Il Presidente
della IV Commissione e i componenti della IV Commissione", così che
abbiate informazione del momento delle riunioni. A questo punto
bisognerà cercare un luogo un po' spazioso, andiamo direttamente
dai Sindaci che hanno una bella sala, e si può dare continuità al
lavoro in questi termini, se va bene a tutti.
Credo che la cosa sia anche utile, perché la necessità è di
poter seguire anche su un piano nazionale, e i nostri dirigenti lo
stanno facendo nella Commissione ambiente e energia, però credo con
le informazioni che anche i gruppi politici possono portare al
tavolo, per avere al più presto un'informazione su come questo
benedetto decreto verrà valutato, perché è fondamentale per andare
avanti con tutte le iniziative.
Tra l'altro colgo l'occasione per dire che nelle prossime
settimane, comunque sicuramente entro fine mese, approveremo in
Giunta il piano energetico ambientale regionale. La nostra
intenzione è di fare comunque una breve informativa al Consiglio
prima che vada in VAS, quindi tutto questo sarà un po' da vedere in
maniera coerente con questa fase di transizione energetica e con le
azioni puntuali che dovremmo mettere in campo, da un lato per
produrre di più, dall'altro per combattere la povertà energetica,
dall'altra per ridurre i consumi.
Presidente -
Assessore, magari facciamo avere alla
Presidenza l'emendamento.
Se siete d'accordo, possiamo procedere alla votazione? Il testo
modificato vi sarà inviato via mail. La votazione è aperta.
Esito della votazione:
Presenti, votanti e favorevoli: 33
La mozione è approvata all'unanimità.
