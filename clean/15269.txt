Classificazione
EDILIZIA
Edilizia pubblica


Resoconto integrale del dibattito dell'aula
Oggetto del Consiglio n. 1809 del 14 febbraio 1996 - Resoconto
SEDUTA ANTIMERIDIANA DEL 14 FEBBRAIO 1996
OGGETTO N. 1809/X Lavori per la realizzazione dell'"Ecole des
neiges" in Comune di La Thuile. (Interrogazione)
Interrogazione Richiamate tutte le deliberazioni relative ai
lavori di ristrutturazione ed ampliamento degli immobili
ex-proprietà "Deltasider S.p.A." da adibire a "Ecole des Neiges" in
comune di La Thuile.
Considerato che ad oggi sono già stati spesi svariati
miliardi.
Considerato che la III commissione consiliare permanente ha
effettuato circa un anno fa un sopralluogo nonché alcune audizioni
con le parti in causa.
Visto che ad oggi nulla è cambiato e che quindi le opere o le
parti di esse già realizzate subiranno ulteriori deterioramenti con
grave danno per l'amministrazione regionale.
Avuto notizia che l'amministrazione regionale intenderebbe
cedere l'intera proprietà ad una società privata che opera nel
settore turistico.
il sottoscritto Consigliere regionale
Interroga
la Giunta regionale per conoscere:
1) se le notizie avute in merito ad una eventuale cessione siano
veritiere;
2) quali sono i tempi per la effettiva ripresa dei lavori e
quali quelli per la completa realizzazione.
F.to: Marco Viérin
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Anche se l'argomento potrebbe coinvolgere
aspetti legati al settore turistico della pubblica istruzione,
visto il taglio dell'interrogazione, che ci pare prevalentemente
legato ad informazioni sulla procedura operativa dell'intervento
stesso, cercherò di fare il punto della situazione per
l'interrogante.
Prima di rispondere puntualmente è necessario riassumere
brevemente la situazione sotto l'aspetto amministrativo, cioè
l'arbitrato in corso.
Il collegio arbitrale nella riunione del 24 ottobre 1995 ha
ritenuto di rifissare al 30 giugno 1996 i termini per l'emanazione
del lodo. Il collegio arbitrale ha ritenuto opportuno di richiedere
una consulenza tecnica di ufficio. E' stato nominato il CTU nella
persona del prof. ing. Gianfranco Capiluppi; le operazioni peritali
hanno avuto inizio presso la struttura dell'Ecole des neiges in
data 15 novembre '95 e vi è stata una successiva visita ai luoghi
in data 7 dicembre '95.
In detta occasione si è stabilito che i consulenti tecnici di
parte consegnino al CTU una prima memoria in data 18 gennaio '96, e
in seguito ciascuno un'unica memoria di replica da produrre in data
6 febbraio '96.
Si aggiunge peraltro che è in corso una procedura di concordato
preventivo e il commissario giudiziale non si è ancora espresso
sulla volontà di continuare l'arbitrato.
Da quanto sopra premesso si evince che entro il mese di
febbraio, avendo la Regione risolto il contratto e il CTU già
visionato i luoghi, non vi saranno impedimenti per la ripresa dei
lavori, fatte salve logicamente le procedure di appalto. A quel
punto, al di là dei tempi necessari per una eventuale ripresa dei
lavori, sarà indispensabile fare una riflessione politica sulle
scelte definitive relative alla destinazione finale del
complesso.
Vista l'entità della spesa che si renderebbe necessario
impegnare per l'ultimazione dei lavori, riteniamo che sia
necessario un esame approfondito non tanto sulla validità
dell'iniziativa, ma sulla dimensione e funzionalità della
struttura. Solo allora sarà possibile rispondere con precisione al
primo quesito posto dall'interrogante.
Comunque possiamo affermare che da parte dell'amministrazione
regionale non vi è attualmente alcuna trattativa in corso con
società private che operano nel settore turistico per l'eventuale
cessione dell'immobile. Eventuali scelte strategiche che potrebbero
coinvolgere capitali privati nell'iniziativa potranno, al limite,
essere prese in considerazione solo in seguito alle scelte che
l'amministrazione regionale potrà definire al termine
dell'arbitrato in corso.
Per rispondere al secondo quesito, al di là delle scelte su
intervento complessivo o parziale, i tempi possono essere quelli
relativi ad un appalto indispensabile per evitare ulteriore
deterioramento della struttura sin qui realizzata, cioè per
terminare e proteggere quanto sinora è stato costruito.
Si può affermare che tra l'affidamento della progettazione, la
ripresa dei lavori e le procedure di appalto saranno necessari
circa 7-8 mesi; altri due anni servirebbero per terminare i lavori
stessi.
Si dà atto che, dalle ore 10,06, presiede il Vicepresidente
Giovanni Aloisi.
Presidente Ha chiesto la parola il Vicepresidente Viérin
Marco.
Viérin M. (PpVA) La risposta data dall'Assessore non mi ha
soddisfatto, perché non si sa bene se la struttura sarà ancora
finalizzata a quanto previsto da questo Consiglio in passato,
oppure se sarà ceduta, oppure se sarà utilizzata in comproprietà
con privati e così via.
Visto che alcune voci sono girate (utilizzo questa parola per
farmi capire meglio) nelle vie di Aosta, penso che qualcosa di vero
ci sia; se poi la Giunta e l'Assessore Lavoyer dicono che nulla è
stato ancora deciso, prendo atto di quanto hanno detto e non posso
fare altro.
Sulla seconda domanda che riguarda i tempi, ricordo che la III
commissione circa un anno fa aveva fatto un sopralluogo rilevando
già allora dei grossi problemi per le opere già realizzate di
questa struttura, e se queste opere devono superare ancora 2-3
inverni non so cosa potrà succedere.
Prendo atto di quanto detto dall'Assessore e verificherò se
potrò agire in altro modo.
