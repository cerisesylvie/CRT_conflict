Classificazione
AMBIENTE
INFORMAZIONE
Sistema informativo



Oggetto del Consiglio n. 996 del 23 ottobre 2019 - Resoconto
OGGETTO N. 996/XV - Interrogazione: "Adozione di un
provvedimento per la definizione delle tempistiche e modalità per
la pubblicazione su appositi siti dei dati ambientali".
Distort (Presidente) -
Punto n. 10 dell'ordine del
giorno. La parola all'assessore Chatrian.
Chatrian (AV) -
I colleghi portano nuovamente
all'attenzione un argomento che reputo molto importante e per il
quale avevo votato la mozione emendata nello scorso mese di maggio.
L'attività di revisione generale del sito della Regione è stata
avviata con la creazione di un gruppo di lavoro operativo
nell'ambito del quale anche il tema dell'informazione ambientale
troverà la giusta e doverosa collocazione e quindi ad oggi
l'analisi dell'attività necessaria a riorganizzare la pubblicazione
dei dati ambientali - collega Vesan, non entro nei dettagli di come
sarà studiata dal punto di vista informatico la piattaforma per poi
veicolare i dati ambientali - è stata avviata ma non ancora
conclusa. Dico "riorganizzare" perché ricordo che la Regione,
insieme ad ARPA e altri enti, rende disponibili ad oggi le
principali informazioni ambientali, che sono in linea di principio
accessibili, ma non sempre così immediatamente reperibili e lo
evidenziavo anche durante il dibattito della mozione di
maggio-giugno 2019.
Nel caso delle informazioni ambientali è necessario tenere
presente che è un settore in cui i flussi informativi verso
istituzioni extra Regioni, quindi Ministero, Commissioni
parlamentari speciali, come quella sul ciclo dei rifiuti,
Commissione europea, ISPRA, ISTAT, sono rilevanti e siamo nella
condizione di dover soddisfare le richieste che arrivano da una
pluralità di soggetti nella maggior parte dei casi gestendo
informazioni raccolte ed elaborate in modo diametralmente
differente. C'è quindi un'elaborazione robusta all'interno del
Dipartimento, delle strutture e, come dicevo questa mattina
affrontando il tema sugli adattamenti e soprattutto sulle strategie
da mettere in campo, penso - lo dico con tutta onestà intellettuale
dall'inizio di questa sfida che ho accettato - che, per poi fare la
differenza, questo settore deve riavere del personale, un personale
che abbia anche la capacità e i numeri per poter affrontare tali
tematiche e tali sfide. Voi dite: una di queste è semplice, vi
assicuro che di semplice non c'è nulla e tutto questo si sta
affrontando insieme al Dipartimento che si occupa proprio di
portale e innovazione. È quindi una modalità informatica di
gestione dei dati e delle informazioni tale da consentire di
predisporre dei
report
il più possibile elastici, che
consentano di soddisfare le diverse richieste informative. I
dipartimenti che a questo punto vengono interconnessi e su cui si
sta lavorando sono: il Dipartimento pilota dell'ambiente; quello
dell'agricoltura; quello dell'industria, artigianato ed energia;
quello della programmazione delle risorse idriche e territorio,
quindi tutta la parte legata alla fotografia e allo stato dell'arte
del territorio; quello delle risorse naturali e Corpo forestale e
non ultimo per importanza nella maniera più totale quello della
sanità e salute. Tuttavia l'impegno preso va rispettato come nel
momento in cui abbiamo deciso di approvare tale mozione, parlando
anche a nome dell'intera Giunta, dico che daremo un nuovo impulso
al
dossier
, in particolare rafforzando l'azione di
coordinamento per onorare quanto è stato approvato in aula a fine
maggio. Di più non siamo stati in grado di fare, lo dico fuori dai
denti e con totale, come dicevo prima, onestà intellettuale, va
modificato il portale, ci va un raccordo con i cinque dipartimenti
che vi ho detto, con il personale che oggi il Dipartimento ambiente
ha, vi assicuro che quello che stiamo facendo non dico che rasenta
l'impossibile ma quasi.
Bella l'ottima discussione che abbiamo avuto questa mattina, ma
poi se vogliamo mettere in campo azioni, misure e strategie,
scusatemi ma dobbiamo avere anche gli strumenti.
Presidente -
Per la replica, la parola al collega
Vesan.
Vesan (M5S) -
Allora, questa mozione che in quest'aula
abbiamo votato all'unanimità è del 22 maggio, sono passati ad oggi
più di 180 giorni, sei mesi. Nell'impegno della mozione c'era
scritto che impegnava la Giunta regionale ad attivarsi per la
definizione delle tempistiche. Ecco, l'attivazione per la
definizione delle tempistiche in questa risposta a sei mesi di
distanza... forse vi siete attivati, nel senso che è stato attivato
un bellissimo gruppo di lavoro attivo, ma non avete definito ancora
nessuna tempistica e infatti non me l'ha data neanche questa volta.
La nostra mozione originale prevedeva una tempistica di 45 giorni,
è vero siamo sicuramente noi troppo ottimisti, siamo stati
disponibili a rivederla con la maggioranza che ha preferito
individuare un tempo diciamo un po' più elastico e meno definito,
infatti c'è scritto: "
al fine di addivenire all'approvazione nel
più breve tempo possibile di apposita deliberazione in merito
".
Lei non mi ha saputo dire quali dati saranno pubblicati, in che
tempi, non mi ha neanche saputo dire quando si arriverà ad
approvare questa famosa deliberazione con la quale se vogliamo
un'Amministrazione che parla per atti, la stessa dovrebbe in
qualche maniera esprimersi e non solo con varie promesse nel
momento in cui approvano le mozioni. È abbastanza ridicolo
presentare come giustificazione l'assenza di personale considerato
che ha detto che su questo progetto lavorano i Dipartimenti
interconnessi di ambiente e agricoltura, industria, risorse
idriche, Corpo forestale e sanità, che tutti insieme forse hanno
500 dipendenti, forse che nessuno di questi raccoglie dati
ambientali? Speriamo che non sia così, forse che non c'è nessun
dato ambientale già in possesso dell'Amministrazione, che potrebbe
essere pubblicato in tempi brevi? Non è così in base alle sue
risposte; caro Assessore, lei ci ha detto che riceve i dati sulla
raccolta dei rifiuti in tempo reale, giorno per giorno e noi a
distanza di sei mesi non siamo riusciti neanche a sapere quando e
in che data sarà possibile che questi dati siano letti sul sito!
L'accesso ai dati ambientali è un segnale di trasparenza assoluta
per un'Amministrazione: garantisce la qualità del lavoro di
un'Amministrazione nei confronti dei suoi cittadini.
Quest'atteggiamento con cui i dati ambientali sono nascosti, sono
dichiarati, non sono pubblicati - l'abbiamo visto con Pompiod e in
un sacco di altri interventi - denota il fatto che questa Giunta in
realtà sui dati ambientali lavora in assoluta segretezza su gruppi
di lavorativi che non si sa da chi siano composti e che non si
prende nessun tipo di impegno neanche per il rispetto della legge,
perché è la legge che stabilisce che i dati ambientali siano resi
disponibili alla popolazione nel più facile modo accessibile anche
sfruttando i canali informatici.
