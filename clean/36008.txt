Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 308 del 17 dicembre 2013 - Resoconto
OGGETTO N. 308/XIV - Disegno di legge: "Rifinanziamento per
l'anno 2013 di leggi regionali inerenti al sostegno alle famiglie e
costituzione di un fondo di rotazione per il microcredito.
Modificazione alla legge regionale 15 febbraio 2010, n. 4
(Interventi regionali a sostegno dei costi dell'energia elettrica
per le utenze domestiche. Modificazione alla legge regionale 18
gennaio 2010, n. 2)".
Presidente
- La parola, per la relazione, al collega La
Torre.
La Torre (UV)
- Grazie Presidente.
Il disegno di legge regionale n. 10: "Rifinanziamento per l'anno
2013 di leggi regionali inerenti al sostegno alle famiglie e
costituzione di un fondo di rotazione per il microcredito.
Modificazione alla legge regionale 15 febbraio 2010, n. 4
(Interventi regionali a sostegno dei costi dell'energia elettrica
per le utenze domestiche. Modificazione alla legge regionale 18
gennaio 2010, n. 2)" riveste caratteristiche d'urgenza vista
l'importanza della tematica che tocca gli interessi di numerose
famiglie valdostane. Il disegno di legge n. 10 pertanto tratta il
rifinanziamento del
Bon chauffage
per il 2013, necessario
per soddisfare la richiesta di 47.748 famiglie; il rifinanziamento
dell'intervento di sgravio sul costo dell'energia per il 2012 e
l'impegno a copertura per il 2013, a tutela di 38.791 famiglie,
nonché il sostegno finanziario attraverso il fondo di rotazione a
microcredito, a sostegno dell'economia. La relazione si conclude
sottolineando l'impossibilità della commissione ad approfondire i
temi in oggetto, vista la tempistica di assegnazione da parte della
Presidenza del Consiglio, commissione che si è comunque riunita con
senso di responsabilità, in seduta straordinaria, per esprimere il
parere, al fine di non penalizzare le numerose famiglie valdostane
interessate dal disegno di legge. Grazie.
Presidente
- Grazie collega La Torre. Possiamo aprire la
discussione generale? È stato distribuito l'emendamento che è stato
presentato dall'Assessore Marquis e da tutti i Capigruppo
consiliari. Qualcuno intende prendere la parola, colleghi?
Chiudiamo la discussione se nessuno intende prendere la parola...la
parola al collega Chatrian.
Chatrian (ALPE)
- Si, grazie Presidente.
Il Presidente La Torre, leggendo la sua relazione, ha già
illustrato il fatto che la commissione ha fatto il suo dovere,
assolutamente il suo dovere, su questo disegno di legge.
Qualche riflessione: il Governo regionale ha scaricato, ha
licenziato questo disegno di legge venerdì 6, e oggi stiamo
affrontando comunque un documento che ha un impatto importante
sulla finanza regionale: sono 21 milioni di euro. Detto questo, i
tempi di questa Amministrazione regionale...stiamo discutendo del
Bon de chauffage
2013, innanzitutto, e devo dire che venerdì
6 noi eravamo in pieno dibattito sulla finanziaria 2014-2016.
Scaricando questo importante atto e comunicando all'esterno tali
dati, c'è stata comunque una grande confusione, devo dire, e i
cittadini valdostani non hanno capito se si stava parlando del
2013, del 2014...dato che noi stavamo comunque affrontando la
finanziaria 2014 in quest'aula.
I tempi...nella relazione del Presidente La Torre si segnala:
"riveste caratteristiche d'urgenza, vista l'importanza della
tematica"
...sì, ma...sul "ma" devo dire che veramente i tempi
del Governo regionale su questa materia sono lenti, sono lunghi,
l'abbiamo detto all'Assessore Marquis, in commissione: i bandi
scadevano il 31 ottobre e solo oggi, 17 dicembre, affrontiamo
questo disegno di legge! Allora, più volte in quest'aula, in questi
5 mesi di legislatura, abbiamo sentito nelle parole del Presidente,
degli Assessori e anche dei Consiglieri di maggioranza: "dobbiamo
sburocratizzare, dobbiamo semplificare"...no, non solo! Dobbiamo
essere più veloci, dobbiamo mettere in campo una macchina più
efficiente! Dobbiamo essere più rapidi, perché dal 31 ottobre al 17
dicembre comunque ci sono 50 giorni, quando l'impianto sul
Bon
de chauffage
è lo stesso impianto del 2012 e i criteri son gli
stessi! Ecco, la prima riflessione è quella del tempismo: dobbiamo
essere più rapidi, e questo disegno di legge doveva essere
scaricato dalla Giunta regionale la prima settimana di novembre, e
non la prima settimana di dicembre...prima riflessione.
La seconda riflessione è sulla confusione che vi dicevo
poc'anzi: noi, Consiglieri regionali, stavamo discutendo la
finanziaria 2014 e voi, venerdì mattina, prima della chiusura del
cerchio della finanziaria 2014, avete approvato questo documento e
la gente non ha più capito nulla! Di che cosa stavate parlando, se
siete sul 2013, sul 2014...dato che mi sembra che l'impostazione
che avete dato sul 2014 è un'impostazione diversa, talmente diversa
che si passa da 18.800.000 euro a 8.000.000 di euro! Quindi chiedo
- seconda riflessione - più correttezza amministrativa-politica e,
soprattutto, comunicazione corretta per i cittadini.
Terza riflessione: la terza riflessione è che le forze di
minoranza su questo tema avevano proposto un'alternativa per il
2014...qui, invece, stiamo discutendo ancora sul bilancio 2013.
Vengono reperiti altri 900.000 euro per il
Bon de chauffage
su questo disegno di legge, e soprattutto, sull'articolo 2, si
autorizza un maggior onere di 1.800.000 euro per il sostegno, per
le spese sostenute dalle famiglie valdostane per l'energia
elettrica.
Articolo 3: anche su questo una piccola riflessione. Cinque
mesi...stesse riflessioni che ho fatto in commissione all'Assessore
Marquis...5 mesi ci ha messo il Governo regionale per costituire un
fondo di rotazione per il microcredito e allocare 4,5 milioni di
euro sul fondo microcredito all'interno del "Programma operativo
occupazione Valle d'Aosta 2007-2013" la cui gestione è affidata a
Finaosta! Ecco, se la novità all'interno di questo disegno di legge
è quella di allocare le risorse su un fondo di gestione affidato a
Finaosta e l'Amministrazione regionale Valle d'Aosta ci mette 5
mesi...Assessore Marquis, siamo scarsi! "Siete" scarsi! Perché se
questa era l'intuizione, probabilmente questo articolo avremmo
dovuto discuterlo nel secondo Consiglio del mese di luglio, nel
secondo Consiglio del mese di luglio...così, probabilmente oggi,
invece di discutere di allocare queste risorse - perché
probabilmente scadranno per il 2013 - forse oggi saremo qui a fare
un
résumé
su quanti soggetti abbiamo finanziato, chi è stato
finanziato, se l'operazione è andata a buon fine, quali sono le
ricadute...no! Questo Governo regionale ci mette 5 mesi per
allocare 4,5 milioni di euro sulla gestione affidata a Finaosta!
Ecco, siete scarsi, Assessore Marquis, siete veramente scarsi!
Allora, siamo scarsi per allocare 4 milioni e mezzo di euro per non
perderli, siete scarsi per scaricare e approvare il
Bon de
chauffage
2013 il 6 di dicembre, e siete scarsi ad allocare,
sempre in gestione speciale, 1.800.000 euro per il discorso delle
spese elettriche delle prime case.
L'unica nota positiva, devo dire, è che quanto meno questo
disegno di legge oggi sarà approvato. Noi non potremo dare il
nostro assenso positivo, viste le considerazioni che ho fatto
poc'anzi...l'unica cosa positiva è quanto meno l'accortezza del
nuovo Assessore Marquis di dare la possibilità ai commissari di
minoranza di posizionarsi, capire e conoscere quali saranno i
criteri per il 2014 in riferimento all'articolo 3 sul microcredito,
sui fondi FSE, sui 4 milioni e mezzo di euro. La forma diventa
sostanza, ma manca tutta l'altra sostanza dell'articolo 1, 2, 3,
come vi dicevo: i tempi di questa Amministrazione purtroppo sono
troppo lunghi. Su questo termino questa nostra riflessione, del
gruppo ALPE.
Noi ci asterremo su questo disegno di legge, però non è una
tirata d'orecchie, è di più, e cioè: questa Amministrazione non può
più avere dei tempi così lunghi! Abbiamo meno risorse, avete meno
provvedimenti da mettere in campo, dovete seguire meglio le
procedure...dovete essere un po' più rapidi però nel licenziare
certa documentazione e non, invece, solo allocare per non perdere
le risorse, ecco! La gente che ci ascolta, i cittadini e le imprese
tutte che ci ascoltano...penso che dall'Amministrazione regionale
Valle d'Aosta si aspettino veramente qualcosa di più, e soprattutto
una macchina molto, molto più efficiente. Grazie.
Président
- Merci. La parole au collègue Ferrero.
Ferrero (M5S)
- Grazie Presidente.
Direi che il collega Chatrian ha evidenziato bene qual è la
situazione, l'ha evidenziata con toni e formulazioni molto più
garbate rispetto a quelle che avrei voluto usare io, ma, dato che
lo ha fatto lui, mi asterrò. Certo è che 5 mesi, 6 mesi, per
trasferire i fondi a Finaosta...insomma, qui non so che premio di
risultato, indennità speciale sarà stata attribuita al Coordinatore
che si è occupato delle questioni...magari poi "lo scopriremo poi
soltanto vivendo", anche questo, successivamente. Certo è che è uno
scandalo, soprattutto in un periodo del genere dove la velocità
nell'impiego delle risorse è una cosa fondamentale che consente di
uscire dalle situazioni di difficoltà. Diciamo quindi che qui c'è
uno "zero" al Dirigente che si è occupato della questione
e...adesso non vogliamo impiccare l'Assessore, ci
mancherebbe...però un po' più di attenzione riguardo a quello che
combinano i vostri dirigenti sarebbe anche auspicabile, perché
sennò, diversamente, tutti i lavori vanno poi a perdere la loro
efficacia.
Da parte nostra, quindi, ci sarà un'astensione.
Presidente
- Grazie. La parola al collega Donzel.
Donzel (PD-SIN.VDA)
- Su questo punto, così, a mo' quasi
di ragionamento, di battuta, dico...vado a puntualizzare due
interventi dei colleghi che condivido, ma che, secondo me, meritano
una precisazione.
Io sono convinto che...sicuramente ci siamo sempre lamentati
tanto di una dirigenza che va riformata e quant'altro...ma se i
politici non ci mettono un po' di grinta, ragazzi miei, qui non ci
siamo! Quindi non me ne voglia, Assessore Marquis, ma faccio un
esempio, la questione del
Bon chauffage
: non è che un
Assessore arriva, cade dalle nuvole e non sa che cos'è il
Bon
chauffage
...ecco, non vorrei che ci trovassimo in queste
condizioni! Sappiamo tutti che cos'è, sappiamo tutti che per molte
famiglie significa davvero un provvedimento importante...non
possiamo pensare di arrivare sotto l'albero di Natale a dire: "lo
dobbiamo rifinanziare perché poi lo erogheremo"...come "lo
erogheremo"? È una cosa che ho già contestato più volte! Doveva già
essere messa in atto una pianificazione di erogazione per le
famiglie che sappiamo essere quelle che assolutamente ne hanno
diritto, e poi, giustamente, si fa un provvedimento anche a fine
anno perché non ci bastano i soldi per tutti. Ma arrivare alla fine
dell'anno per scoprire che non abbiamo i soldi e utilizzare anche
questi...questi sono veramente dei trucchi, Assessore, e possono
funzionare tra noi addetti ai lavori, ma la gente non li può
capire! Dire: "io sono stato buono perché ho prorogato le domande
fino a ottobre"...ma scusate, le famiglie valdostane non è che son
cambiate tutte, son sempre...sostanzialmente per l'80 percento son
quelle! E dentro quell'80 percento, il 90 percento di quelle che
han diritto son quelle! Quelle lì meritavano una risposta e non
questo provvedimento! Sulle altre certamente arriva un
provvedimento che dice: "quest'anno ci sono più domande e andiamo a
coprire"...anche perché questo dibattito è un dibattito veramente
da addetti ai lavori! Abbiam fatto tutto un dibattito...che
dovevamo rivedere le risorse, non darle...adesso stiamo parlando
del 2013 dopo che abbiamo approvato il bilancio del 2014...e così è
come dicevano bene i colleghi che mi hanno preceduto: chi ci
capisce è un addetto ai lavori! Ci sarà il titolo del giornale che
farà un po' di
..."Bon chauffage! Aumento! Avanti! Felicità per
tutti!"
...e vabbè... Poi la cosa curiosa è che esponenti di
maggioranza - come si legge sui profili ufficiali del CELVA - ci
accusano di "demagogia"...ma la demagogia la state facendo voi, e
costa cara ai cittadini!
Allora, provvedimenti che hanno il nostro totale assenso dal
punto di vista ideale, dal punto di vista dei contenuti e delle
scelte, non hanno il nostro voto ma hanno un'astensione, perché
sono gestiti male, perché non possiamo accettare le spiegazioni che
ci sono state fornite in commissione come ragionamenti sufficienti
per accettare questa procedura di ritardo. La gente vuole
l'erogazione e ha diritto dell'erogazione in tempi certi. Questo
meccanismo del "andiamo un po' più in là" ...che poi questo
"andiamo un po' più in là" ...è fissata questa data del
Bon
chauffage
? Ce la dice con esattezza? ...o torniamo al "ma le
pratiche son tante, in una s'è inceppata la stampante, nell'altra
il computer era guasto, lì è il postino"...cioè quale sarà poi la
data? Quella che...liberatoria per i cittadini, non per noi, ma per
i cittadini, liberatoria!
Anche sulla questione del microcredito, mi permetto di dire,
anche qui, delle vicende che...dovevano essere la risposta
efficace, puntuale, a chi doveva intervenire; arrivando in ritardo
il microcredito è una bandierina che sventola così, tutta
strapazzata, perché chi aveva bisogno di quella risposta immediata
è lì che aspetta...chissà quando arriva! Quindi, da questo punto di
vista, la nostra sarà un'astensione che credo abbiamo motivato con
chiarezza, nel senso che sono dei provvedimenti che servivano
davvero alla popolazione, ma gestirli in questo modo non è il modo
corretto che un'amministrazione come la nostra, con i numeri che ha
questa Amministrazione...non mi potrà dire, Assessore, che non
aveva abbastanza impiegati per mandare avanti le pratiche! Perché
ci manca solo che ci diciate una cosa così, che non c'erano gli
impiegati per fare le pratiche, eh, perché allora poi veramente
andremo a verificare che cosa si fa nei vostri uffici. Io credo che
la gente lavori, ma credo che manchi l'input politico, chiaro,
forte, su questi provvedimenti.
Presidente
- Grazie. La parola al collega Gerandin.
Gerandin (UVP)
- Merci Madame la Présidente.
Solo per dire che nei contenuti nulla da obiettare, nel senso
che pensiamo che questa legge, forse la prima, sia quella che porta
un po' di serenità e che potrebbe essere vista un po' come regalo
di Natale per le famiglie valdostane, per cui nei contenuti nulla
da eccepire: siamo assolutamente d'accordo, condividiamo.
Abbiamo però alcuni aspetti...e sarà il motivo per cui noi ci
asterremo...abbiamo alcuni passaggi che ci sono un po' poco chiari,
nel senso che noi riteniamo poco credibile che la parte riferita al
Bon chauffage
...ci è stato comunicato verbalmente, per la
carità...che era intenzione dell'Amministrazione regionale, della
Giunta regionale, dell'Esecutivo introdurla all'interno della legge
di bilancio, e che poi improvvisamente vi siete accorti che,
trattandosi di risorse 2013, non erano collocabili all'interno del
bilancio. Io credo sinceramente - me lo permetterete - che ci sia
stata un po' d'improvvisazione su questo. Avremmo potuto magari
fare meglio, non dico null'altro, ma forse fare meglio era
possibile.
Altro motivo che...diciamo ci lascia alcune perplessità, e che
comunque all'articolo 2 ci viene confermato, è che le difficoltà
legate al sostegno dei costi dell'energia elettrica per le utenze
domestiche - riferito al 2012 - sono tutte vere, nel senso che il
2012 è ancora tutto da erogare. Poi è chiaro che il passaggio da
CVA, la banca dati, la necessità...per la carità, è tutto
condivisibile, capiamo che ci sono questi tipi di difficoltà, però
è ancora la manifestazione - che peraltro chi mi ha preceduto ha
già evidenziato - che forse con un po' più di attenzione si poteva
magari fare qualcosa di meglio e dare qualche risposta un po' più
immediata, un po' più rapida.
Per quello che riguarda il microcredito, noi non possiamo che
essere d'accordo nei contenuti, sulla necessità di avere questa
disponibilità finanziaria. L'Assessore, in audizione, ci ha anche
spiegato quelli che possono essere i limiti entro cui verrà erogato
questo microcredito. Pensiamo che per le imprese, per le attività,
sia una possibilità assolutamente valida. Non vorremmo evidenziare,
anche qua - come chi mi ha preceduto - che probabilmente
un'operazione del genere potevamo farla un po' prima! Poi è stato
spiegato anche il discorso di evitare l'overbooking, come ci è
stato detto in commissione...speriamo che con questo "overbooking"
non andiamo a disimpegnare delle risorse. Noi crediamo veramente
che in questo momento bisogna
fare di necessità, virtù
e che
ogni euro disponibile per il discorso Valle d'Aosta sia utilizzato
e vada a buon fine.
Però, un passaggio che - torno a dire - ci tiene un po'
perplessi è proprio questo: noi abbiamo parlato per Consigli
interi...in cui si stava discutendo di risorse non disponibili,
praticamente di non coperture finanziarie, di mancanza di
risorse...invece ci siamo trovati di fronte a - nel caso del
Bon
chauffage
, soprattutto, e nel caso del microcredito - risorse
che erano già a disposizione della Regione e che, inspiegabilmente,
hanno avuto dei ritardi per quello che riguarda...diciamo
l'impegno, la legge, per poterli liquidare. Ora, quando la politica
dovrebbe dare certezze, noi ci troviamo in un momento dove creiamo
questo disagio per la popolazione, questo è indubbio, perché lo
viviamo noi, ma lo vivrete anche voi: quando c'è gente che ti
ferma..."ma è vero che verrà liquidato?...quando verrà
liquidato?...s'era promesso a dicembre e adesso non è
possibile...sarà a gennaio o forse a febbraio?"...ecco, questo è un
messaggio - torno dire - non consono soprattutto alla delicata
situazione economica in cui viviamo adesso. Non son delle risorse
infinite, ma son delle risorse molto importanti e la politica deve
rispettare i tempi che si dà, soprattutto - lo ripeto - in questo
caso in cui le risorse erano disponibili nel bilancio regionale,
non era il caso in cui si sarebbero dovuti fare chissà che giri per
recuperare queste finanze e trovare copertura.
Questo è il motivo per cui noi ci asterremo e torno a dire: nei
contenuti noi l'avremmo votato veramente col cuore aperto, ma c'è
qualche passaggio che per noi è poco chiaro.
Presidente
- Grazie. Altri? Possiamo chiudere la
discussione generale. Interviene, in replica, l'Assessore
Marquis.
Marquis (SA)
- Grazie Presidente.
Ho ascoltato con attenzione gli interventi che si sono succeduti
su questo punto all'ordine del giorno. Innanzitutto ringrazio la
commissione per aver esaminato questo provvedimento che è stato
presentato...diciamo con urgenza, proprio per l'interesse di
risolvere dei problemi che interessano molti valdostani.
I punti che sono contenuti sono tre: tratta del
Bon
chauffage
, degli sconti energia, della costituzione - com'è
stato detto - del microcredito. Per quanto concerne il
Bon
chauffage
che tratta di un rifinanziamento di 900.000 euro a
seguito della conclusione dell'analisi delle pratiche, che
quest'anno sono state 900 in più dell'anno scorso, ricordo che le
domande sono state presentate entro il 31 del mese di ottobre.
Quindi non è stato così immediato fare questa lavorazione, così
com'è stato indicato poc'anzi. Se tutto fosse funzionato bene -
perché ci sono stati dei disguidi tecnici di trasferimento dati tra
l'Assessorato e Finaosta, circa 47.000 record di dati da trasferire
non sono così semplici da trattare - avremmo potuto guadagnare una
decina di giorni rispetto ai tempi che stiamo gestendo
tutt'ora.
Sotto questo profilo voglio evidenziare che i pagamenti e le
liquidazioni, già in questa settimana, raggiungeranno buona parte
degli aventi diritto, e quindi credo che questo, grazie all'impegno
e all'operatività degli uffici e di Finaosta, è un obiettivo che
sarà perseguibile; così come sul rifinanziamento degli sconti
energia relativi al 2012: anche questi trasferimenti verranno
attivati immediatamente, assieme e unitamente a Finaosta.
Per quanto concerne invece la costituzione del fondo di
rotazione, non vorrei sminuire il lavoro che c'è dietro a questo
argomento, perché non si tratta di scrivere la frase "di costituire
un fondo di rotazione di 4,5 milioni di euro", ma c'è stato un
grande lavoro alle spalle per disciplinare i rapporti tra
Assessorato e Finaosta sulla gestione di questi fondi. È stato
fatto un grande lavoro finalizzato alla semplificazione della
gestione che presto, quando verrà presentata la deliberazione di
Giunta che sarà sottoposta all'attenzione della commissione,
potrete apprezzare per quanto concerne lo snellimento procedurale
che c'è stato. Quindi c'è tutta una serie di lavoro alle spalle che
è stato svolto e che ha richiesto l'attenzione degli uffici in
questo periodo. Questo per dare chiarezza sul lavoro che è stato
fatto su questa materia.
Volevo ancora ricordare che gli uffici sono stati riassettati,
chiaramente a seguito delle elezioni regionali, e che quindi il
completamento della dirigenza è avvenuto nel mese di settembre,
pertanto l'operatività piena è stata di 2 mesi. In questi due mesi
sono state date tante priorità, come abbiamo già interessato più
volte il Consiglio. Sapete che la certificazione dei fondi era un
obiettivo da rincorrere, e quindi credo che gli uffici vadano
ringraziati per il loro operato e per quanto si sono spesi per
farci raggiungere gli obiettivi nell'interesse della comunità.
Grazie.
Presidente
- Grazie. Ci sono richieste d'intervento in
dichiarazione di voto? Altri? Possiamo mettere in votazione? Ci son
richieste...per dichiarazione di voto, la parola al collega
Chatrian.
Chatrian (ALPE)
- Grazie Presidente.
Per confermare l'astensione del gruppo di ALPE a seguito delle
motivazioni che ho annunciato poc'anzi.
Ancora due riflessioni, Assessore Marquis. Da un parte
accogliamo con favore il fatto che state erogando l'aiuto in questi
giorni; quindi, da come ho capito, buona parte sarà già erogata in
questa settimana, sia per quanto riguarda il
Bon de
chauffage
, sia per quanto riguarda lo sconto energia da come ho
capito...2012-2013? Tutti e due per quanto riguarda lo sconto
energia?...in settimana?...viene attivato, d'accordo.
Un'ultima precisazione: nelle considerazioni che ho fatto nel
mio intervento, ho utilizzato il termine "scarso" sulla parte
politica, vorrei precisare, quindi sul Governo regionale, perché
distinguiamo quelli che sono i ruoli della dirigenza e dei
funzionari con chi dà delle indicazioni di natura politica. Quindi
la riflessione che facevo poc'anzi è che, dal punto di vista
politico, comunque non mi sembra che ci sia
vacatio
all'interno della dirigenza regionale nel momento in cui c'è un
passaggio di legislatura, non mi sembra, e quindi se la politica,
il Governo aveva deciso di allocare questi fondi, probabilmente si
potevano già allocare questi fondi a fine luglio. Ecco, solo per
riportare il dibattito nella strada...a mio avviso, a nostro
avviso...corretto, il mio intervento andava in quella direzione. Io
penso che in questo momento, viste le difficoltà, l'amministrazione
pubblica non possa più permettersi di allungare i tempi. Dobbiamo,
dovete, dobbiamo tutti essere più rapidi, più efficienti e,
soprattutto, nel momento in cui si è deciso un percorso, dare
attuazione e creare tutte le condizioni. Lei, Assessore Marquis, ci
ha detto che c'è stato un gran lavoro tra il suo Assessorato e
Finaosta per il prosieguo, per le prossime procedure; noi ne
prendiamo atto. Vedremo questo provvedimento, la delibera che
andrete ad approvare come Governo regionale, lo approfondiremo in
commissione, ma rimane il fatto che, a nostro avviso, per il gruppo
ALPE, si poteva e si doveva fare meglio. Grazie.
Presidente
- Grazie. Altri iscritti? Possiamo mettere in
votazione, colleghi?
Passiamo all'esame dell'articolo 1. Apriamo la votazione
sull'articolo 1. Possiamo chiudere la votazione.
Presenti: 35
Votanti: 18
Favorevoli: 18
Astenuti: 17 (i colleghi Bertin, Bertschy, Certan, Chatrian,
Cognetta, Donzel, Fabbri, Ferrero, Fontana, Gerandin, Grosjean,
Guichardaz, Morelli, Nogara, Roscio, Rosset e Laurent Viérin)
Il Consiglio approva.
Posso dare lo stesso risultato per l'articolo 2? Stesso
risultato.
Per l'articolo 3 c'è l'emendamento che è stato presentato.
Mettiamo in votazione l'emendamento presentato dall'Assessore
Marquis e dai componenti della II Commissione. Votate, colleghi.
Possiamo chiudere la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Mettiamo in votazione l'articolo 3 emendato. Apriamo la
votazione. Possiamo chiudere la votazione.
Presenti: 35
Votanti: 18
Favorevoli: 18
Astenuti: 17 (i colleghi Bertin, Bertschy, Certan, Chatrian,
Cognetta, Donzel, Fabbri, Ferrero, Fontana, Gerandin, Grosjean,
Guichardaz, Morelli, Nogara, Roscio, Rosset e Laurent Viérin)
Il Consiglio approva.
Stesso risultato per l'articolo 4.
Stesso risultato per l'articolo 5.
Possiamo mettere in votazione la legge nel suo complesso. La
votazione è aperta. Votate. Possiamo chiudere la votazione.
Presenti: 35
Votanti: 18
Favorevoli: 18
Astenuti: 17 (i colleghi Bertin, Bertschy, Certan, Chatrian,
Cognetta, Donzel, Fabbri, Ferrero, Fontana, Gerandin, Grosjean,
Guichardaz, Morelli, Nogara, Roscio, Rosset e Viérin Laurent)
Il Consiglio approva.
Passiamo al punto 22 all'ordine del giorno.
