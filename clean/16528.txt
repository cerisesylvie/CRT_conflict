Classificazione
TRASPORTI E VIABILITÀ
Viabilità
Autostrade e trafori alpini


Resoconto integrale del dibattito dell'aula
Oggetto del Consiglio n. 2928 del 21 gennaio 1998 - Resoconto
SEDUTA ANTIMERIDIANA DEL 21 GENNAIO 1998
OGGETTO N. 2928/X Incarichi affidati dalla SAV S.p.A. e data di
apertura del raccordo tra la A5 e la S.S. N. 27. (Interrogazione
con risposta scritta)
Interrogazione r.s. Visto che ancora non si conosce la data di
apertura del raccordo di Signayes tra la A5 e la S.S. nr. 27 del
Gran San Bernardo, il quale doveva essere agibile per
l'inaugurazione delle Colombiadi del 1992;
Preso atto del fatto che, alla luce della nuova legge regionale
sulle nomine (legge regionale 11 del 1997), la Giunta regionale non
solo provvede alla nomina e alla designazione di alcuni
rappresentanti all'interno del Consiglio di Amministrazione delle
società a partecipazione pubblica, e tra queste la Società
Autostrade Valdostane - Sav S.p.A., ma anche, in base all'articolo
13 della medesima legge, ha l'obbligo di ricevere dai consiglieri
da essa designati, ed espressamente nelle mani del Presidente della
Giunta, l'ordine del giorno delle sedute in tempo utile affinché la
Giunta medesima possa fornire indicazioni sulle linee
programmatiche da seguire;
Essendo venuti a conoscenza dell'incarico retribuito di
relazioni esterne affidato dal Consiglio di Amministrazione della
Sav ad un Consigliere di nomina regionale della Società;
Considerato altresì che le imprese locali, per motivi finora non
meglio precisati, continuano ad essere decisamente sottoutilizzate
per i lavori di manutenzione stradale da parte della Sav, S.p.A.,
la quale pare preferire la collaborazione di ditte provenienti da
fuori Valle;
i sottoscritti consiglieri regionali
Interrogano
la Giunta regionale per sapere:
1) quando è prevista l'apertura del raccordo di Signayes tra la
A5 e la S.S. nr. 27 del Gran San Bernardo, volto ad eliminare il
traffico, soprattutto pesante, della città di Aosta;
2) quali sono le imprese, gli artigiani, i professionisti e
tutti gli altri operatori del settore aventi oppure no sede legale
in Valle d'Aosta, coinvolti dalla Sav S.p.A., per portare a
compimento e susseguentemente mantenere in buono stato i lavori
sull'autostrada, nonché i relativi singoli importi
contrattuali;
3) a chi è stato affidato l'incarico di cui in premessa, in base
a quali criteri il Consiglio di Amministrazione della Sav S.p.A. ha
optato di affidare l'incarico di relazioni esterne a tale
Consigliere, quali sono state in merito le indicazioni, scritte o
verbali, fornite dalla Giunta regionale in base all'articolo 13
della legge regionale 11 del 1997, e qual è stato al riguardo il
comportamento dei tre rappresentanti, tra i quali il Presidente
stesso della Società, nominati dal Consiglio regionale in seno al
Consiglio di Amministrazione della Sav S.p.A.;
4) quali sono le competenze, a quanto ammonta il compenso
stabilito e qual è la durata dell'incarico suddetto.
F.to: Lanièce - Aloisi - Dujany - Viérin Marco
Presidente È stata data risposta con lettera n. 260 in data 13
gennaio 1998. Ha chiesto la parola il Consigliere Lanièce.
Lanièce (Aut) Per mozione d'ordine. Per dichiarare che la
risposta fornitami è completamente insufficiente e inadeguata alle
domande che avevamo posto.
