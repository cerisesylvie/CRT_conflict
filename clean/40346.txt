Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 3182 del 25 gennaio 2018 - Resoconto
OGGETTO N. 3182/XIV - Reiezione di mozione: "Impegno per la
rimozione di incompatibilità riguardante il rappresentante della
Regione in seno al Comitato di amministrazione dell'Istituto
sperimentale zooprofilattico del Piemonte, Liguria e Valle
d'Aosta".
Farcoz (Presidente) -
Punto n. 43 all'ordine del giorno.
La parola al collega Restano per l'illustrazione.
Restano (AC-SA-PNV) -
Prima di procedere
all'illustrazione di questa mozione, ritengo doveroso fare una
premessa. La mozione tratta di un ruolo ricoperto da persone. Ora,
noi non abbiamo assolutamente intenzione di parlare della persona
che ricopre questo ruolo perché la riteniamo un professionista di
alto livello, ma di discutere di una questione di incompatibilità
di vari ruoli. Questa è la doverosa premessa affinché non venga
fatta confusione nella discussione.
Possiamo ricondurre inizialmente i fatti all'approvazione
dell'ultima Finanziaria, dove si è discusso di una modifica da
inserire all'interno della legge regionale n. 5/2000 - di cui
abbiamo già discusso in precedenza - riguardante l'autorità
competente per la sicurezza alimentare. La norma va ad indicare che
le funzioni di autorità competente regionale per la sicurezza
alimentare di cui al decreto n. 193/2007 - è una norma di
attuazione di alcune direttive CEE - sono attribuite alla struttura
regionale competente in materia di sanità pubblica. Ora, in Valle
d'Aosta l'autorità regionale competente in materia di sanità
pubblica è il dirigente di una struttura regionale di igiene e
sanità pubblica e veterinaria.
Cosa fa l'autorità competente regionale in questa materia?
Svolge attività di
audit
sull'Azienda sanitaria locale, che
poi è l'autorità competente locale, per cui chi esegue i controlli
sui prodotti alimentari e sulla sanità pubblica controlla se
l'Unità sanitaria locale e il Dipartimento di prevenzione svolgono
nella maniera corretta i loro compiti. La struttura igiene e sanità
pubblica e veterinaria nell'ambito regionale svolge però anche un
altro ruolo, quello che le è assegnato dalla normativa regionale.
Questa struttura svolge il ruolo di controllo sui laboratori che
effettuano le analisi sugli alimenti, su altri tipi di laboratori,
di controllo anche sulle attività in diretto che producono
alimenti, svolge attività di indirizzo e coordinamento sull'Azienda
sanitaria locale, quindi dispone e coordina quanti controlli vanno
fatti sulle matrici alimentari, di origine vegetale e animale.
Indica poi quali sono i laboratori di riferimento: se ci si deve
rivolgere all'Agenzia regionale per la protezione dell'ambiente, se
ci si deve rivolgere all'Istituto zooprofilattico sperimentale del
Piemonte, Liguria e Valle d'Aosta o ad altri lavoratori. Rilascia
anche gli accreditamenti e i riconoscimenti alle strutture che
producono alimenti di origine animale, quindi esegue tutta una
serie di controlli. Il dirigente di questa struttura nel 2015 è
stato investito anche di un altro importante ruolo dalla Giunta
regionale: rappresentare la nostra Regione in seno al Consiglio di
amministrazione dell'Istituto zooprofilattico sperimentale del
Piemonte, Liguria e Valle d'Aosta. Nell'ambito di questo incarico è
stata poi conferita la Vicepresidenza dell'Istituto
sperimentale.
L'Istituto zooprofilattico quale tipo di attività svolge per la
Valle d'Aosta? Abbiamo una sede in Valle d'Aosta che svolge
competenze riguardo agli animali selvatici, agli ungulati, e poi,
attraverso la sua sede in Piemonte, svolge un'attività di
consulenza e di analisi; peraltro lo fa in piena sintonia con la
normativa nazionale di riferimento, con la riforma sanitaria che
all'articolo 7-sexies dice: "i servizi veterinari si avvalgono
delle prestazioni e della collaborazione tecnico-scientifica degli
Istituti zooprofilattici sperimentali".
Per riassumere, da una stessa figura professionale, uno stesso
dirigente, vengono ricoperti tre ruoli: quello di dirigente della
struttura di igiene che fa i piani di controllo, dà indirizzi, dice
da chi andare a farsi fare l'analisi e controlla che tutte queste
attività da parte dell'USL siano fatte bene, quello di
Vicepresidente dell'Istituto zooprofilattico sperimentale del
Piemonte, Liguria e Valle d'Aosta, quindi nel suo ruolo deve
promuovere le attività di questo importante istituto e, infine,
quello di autorità competente, con il compito di controllare anche
i laboratori che fanno le analisi per la nostra Regione. Sta di
fatto che, proprio in queste tre funzioni specifiche, si incardina
un'incompatibilità nella forma, ma soprattutto nei fatti: ci si
chiede quando può indossare la giacca di Vicepresidente
dell'Istituto, quando quella di autorità di controllo sull'Istituto
stesso ma anche sugli altri laboratori, e quando svolge un ruolo di
promozione dell'Istituto, se non va a ledere l'attività di altri
laboratori anche regionali.
La Regione è proprietaria e gestisce il laboratorio
dell'Institut Agricole; finanzia, fa lavorare ed investe sul
laboratorio ARPA che ha anche delle competenze nell'analisi degli
alimenti. La Regione poi, tramite l'Assessorato dell'agricoltura e
foreste, gestisce un suo laboratorio che svolge importanti attività
di ricerca. È proprio qua si evidenzia questa incompatibilità,
incompatibilità che peraltro la norma che regolamenta l'attività
dell'autorità competente mette in evidenza. Infatti il regolamento
CEE n. 882 prevede esplicitamente che non vi siano elementi di
incompatibilità per chi svolge il ruolo di autorità competente,
dice molto chiaramente che chi svolge i controlli ufficiali deve
essere libero da qualsiasi conflitto di interessi. Credo di averlo
spiegato: il conflitto di interessi si palesa chiaramente
nell'adempimento di ruoli che a volte possono essere in contrasto
l'uno con l'altro.
Si chiede pertanto in maniera chiara di eliminare questi
conflitti di interesse. Non è scritto e non è indicato da nessuna
norma, in nessuna parte, che questi tre ruoli debbano essere
ricoperti dallo stesso dirigente, possono essere divisi. Questa è
la nostra richiesta. Ritengo non dover entrare ulteriormente nel
dettaglio, perché è una normativa estremamente complessa,
complicata e molto specifica. Credo di averla ben illustrata, per
cui attendo la risposta dell'Assessore.
Dalle ore 12:09 assume la presidenza la Vicepresidente
Morelli.
Morelli (Présidente) -
J'ouvre la discussion générale.
Est-ce qu'il a des collègues qui entendent prendre la parole? S'il
n'y a personne qui veut intervenir dans la discussion générale, je
vais clore la discussion générale. La discussion générale est
fermée.
L'Assesseur Bertschy a demandé la parole.
Bertschy (UVP) -
Collega Restano, la ringrazio per aver
mantenuto il profilo sul ruolo e non sulla figura che lo
rappresenta, in effetti stiamo parlando di questo.
Noi abbiamo fatto tutte le verifiche rispetto a quanto è stato
già illustrato nel corpo della mozione e a noi non risultano motivi
di incompatibilità, neanche di conflitto di interessi. D'altronde
il ruolo e le funzioni sono note da tempo, anche da colleghi che
all'opposizione hanno provveduto a sostenere questa nomina recente.
Noi procediamo pertanto mantenendo l'attuale organizzazione, anche
l'attuale rappresentanza, in un momento molto delicato tra l'altro
per i ZS, dove i nostri rappresentanti stanno facendo un grande
lavoro per implementare l'attività di servizio di ZS in Valle
d'Aosta, per sviluppare gli investimenti che la facciano crescere
e, soprattutto, per considerare un potenziamento dell'attuale
pianta organica che ci serve per avere una sede non più periferica,
ma una sede forte, in cui si possano trovare le risposte che il
nostro territorio chiede e che può dare un istituto così
importante.
Lo ribadisco: voteremo contro la mozione, perché non rileviamo
motivi di incompatibilità e di conflitto di interessi.
Président -
La parole au collègue Restano.
Restano (AC-SA-PNV) -
Grazie per la chiarezza e per non
essersi nascosto dietro le parole. Altrettanto chiaramente faccio
una premessa: chiederò la votazione nominale, perché questo nostro
intervento è preventivo, vuole evitare problemi futuri che
potrebbero essere pesantissimi.
Sicuramente voi avete fatto le vostre valutazioni, ma anche noi
ovviamente abbiamo fatto le nostre. Quando parliamo di
incompatibilità nella forma e nei fatti è perché si è già andati un
pochino oltre convocando riunioni e sponsorizzando un laboratorio
piuttosto che un altro, cercando di portare l'attività ospedaliera
verso l'attività dell'Istituto zooprofilattico, tant'è che in una
di queste riunioni hanno detto: a noi le analisi le fanno gratis da
un'altra parte, perché dobbiamo rivolgerci di qua e di là? Questa è
l'incompatibilità a cui mi riferivo: è il tentativo di spostare
l'orizzonte verso un laboratorio piuttosto che un altro.
Per cui viene da chiedersi: perché la Regione ha investito tanti
fondi sullo IAR, sul laboratorio ex Satessa, sull'ARPA alla quale
noi giriamo dei soldi? Perché è stata accorpata la PCR all'ARPA?
Perché abbiamo formato dei biologi per far funzionare la PCR? Poi
successivamente abbiamo fatto fare queste analisi a Torino perché
il laboratorio non è qua ad Aosta. Buttiamo a mare le nostre
professionalità per far lavorare gente che lavora a Torino? Io sono
d'accordo con lei: dobbiamo dare le risposte che il territorio ci
chiede, dobbiamo valorizzare l'Istituto zooprofilattico. Va bene,
allora facciamo un passo indietro e un'attenta analisi: abbiamo tre
laboratori in Valle d'Aosta, quattro con lo Zooprofilattico, cosa
ne facciamo? Vogliamo valorizzare lo Zooprofilattico? Li portiamo
tutti all'interno dello Zooprofilattico, diciamo quali sono le
analisi che devono fare, ma non cerchiamo di svilire l'attività dei
nostri ricercatori in favore di chi ad oggi lavora a Torino! Se
vogliamo valorizzare l'attività fatta sugli ungulati ad Aosta lo
possiamo fare, se vogliamo implementare questo istituto lo dobbiamo
fare, creiamo delle sinergie, ma non portiamo via il lavoro e le
professionalità, non roviniamo quanto di buono è stato fatto fino
ad oggi!
Proprio questa attività che ho detto, nei fatti ha dimostrato
un'incompatibilità, il conflitto di interessi, il cercare di andare
a prendere dei lavori e forzare un pochino la mano sui nostri
professionisti dicendo "oggi portate ad analizzare i campioni lì",
e viene fatto da chi nella sua attività istituzionale decide quanti
campioni fare, quanti prelievi di verdura, ma non solo di verdura,
le matrici e i principi attivi da controllare. Dicendo: "lo
mettiamo di qua, lo mandiamo di là" li reindirizziamo. Questa è
l'incompatibilità, perché è umano indirizzare, ci mancherebbe! Non
c'è la cattiva fede di nessuno, sia ben chiaro, ma noi dobbiamo
evitare che si facciano tali discorsi, dobbiamo evitare che il
discorso degeneri.
Dobbiamo fare un'attività di prevenzione, è proprio lì che
dobbiamo esercitare la nostra funzione. Vogliamo guardare avanti,
valorizzare e ottimizzare le risorse? Lo possiamo fare. Decidiamo:
da tre, quattro laboratori ne costituiamo uno solo, che è la
sintesi di tante professionalità, ma non prendiamo i nostri
campioni per portarli a Torino, al di là di tutti i problemi che ci
sono nei trasporti, che avviene una volta solo alla settimana,
delle temperature da mantenere. Il campione, se sono analisi
batteriologiche, si può alterare; se invece lo congeliamo, lo
alteriamo nel senso opposto. Al di là delle non conformità nelle
risposte, perché sono certificate e sono state mandate, chi è
Vicepresidente dell'Istituto non può analizzare le non conformità,
è sostanzialmente scorretto! Ci sono i fatti che parlano. Ci sono
non conformità che sono lì, giacenti; "non conformità" non vuol
dire nulla di grave, vuol dire che il lavoro non è stato fatto
convenientemente e chi fa l'
audit
ed è Vicepresidente deve
andare a vedere queste non conformità? Non va molto bene,
Assessore! Il parere legale non può analizzare nel dettaglio tutte
queste cose; finché non si dimostrano le incompatibilità tutti ci
diranno: "sì, va bene", ma oramai sono dimostrate. L'ho detto e ne
rispondo.
Presidente, se mi consente, adesso attendo la sua risposta,
perché se poi vogliamo alzare i toni glieli alzo anch'io in cinque
minuti. Lei che ne sa di questa faccenda? Faccia il politico,
prenda delle decisioni! Sono interi Consigli che lei rinuncia e ci
manda più in là, ma non si fa così! Quando ero Presidente di
Commissione insieme ad un altro Assessore l'abbiamo affrontato il
tema. Noi siamo qua per decidere. Io ho tenuto i toni bassi e ho
cercato di spiegarle, e lei si trincera dietro un parere? Può
benissimo farlo, ma ognuno risponde delle proprie azioni.
Dalle ore 12:17 riassume la presidenza il Presidente
Farcoz
.
Farcoz (Président) -
La parole à l'Assesseur
Bertschy.
Bertschy (UVP) -
Sono veramente senza parole, perché le
due cose che lei ha illustrato tra il primo e il secondo intervento
sono diverse. Stiamo parlando di una figura e di un ruolo, non
della persona che lo interpreta. Così ha detto
nell'illustrazione.
Se lei sa cose che noi non sappiamo, forse anche per sua
esperienza professionale, ci sono autorità competenti per fare
tutto quello che deve fare, ma noi siamo qua a dire che quel ruolo
è impiantato nella pianta organica dell'Amministrazione regionale.
Ci sono colleghi che oggi sono all'opposizione che erano vicino a
lei e sapevano. Dalle verifiche che abbiamo fatto non è
incompatibile, e poi le verifiche hanno la loro validità con il suo
ruolo di rappresentanza all'interno degli ZS. Non abbiamo detto di
cosa si sta occupando e cosa sta facendo, anche perché non è nostra
competenza, intendendo che non abbiamo la possibilità di andare a
verificare. Se lei sa cose che non sappiamo le metta in chiaro a
chi vuole e come vuole, ma non è quello. Noi stiamo parlando del
ruolo e dell'incompatibilità e, per quello che ci riguarda,
l'incompatibilità non esiste. Tra l'altro l'
audit
che viene
verificato da parte del dirigente è nei confronti dell'azienda, il
resto è un compito di rappresentanza e di programmazione. Detto
questo, ripeto: noi ci stiamo esprimendo per quello che ci avete
chiesto qui, non su altre questioni.
Presidente -
Se nessun chiede di intervenire, procediamo
con la votazione nominale.
Invito il collega Segretario a procedere all'appello dei
Consiglieri per la votazione.
BACCEGA Mauro: contrario
BERTIN Alberto: favorevole
BERTSCHY Luigi: contrario
BIANCHI Luca: contrario
BORRELLO Stefano: favorevole
CERTAN Chantal: favorevole
CHATRIAN Albert: favorevole
COGNETTA Roberto: favorevole
CONTOZ Paolo: contrario
CRETIER Paolo: contrario
FABBRI Nello: contrario
FARCOZ Joël: contrario
FERRERO Stefano: favorevole
FOLLIEN David: contrario
FOSSON Antonio: favorevole
GERANDIN Elso: favorevole
GROSJEAN Vincenzo: contrario
GUICHARDAZ Jean-Pierre: contrario
ISABELLON Giuseppe: contrario
LANIÈCE André: contrario
MARGUERETTAZ Aurelio: contrario
MARQUIS Pierluigi: favorevole
MORELLI Patrizia: favorevole
NOGARA Alessandro: contrario
NORBIATO Carlo: favorevole
PADOVANI Andrea: favorevole
PÉAQUIN Marilena: contrario
PERRIN Davide: contrario
RESTANO Claudio: favorevole
RINI Emily: assente
ROLLANDIN Augusto: contrario
ROSCIO Fabrizio: favorevole
ROSSET Andrea: contrario
TESTOLIN Renzo: contrario
VIÉRIN Laurent: contrario
Comunico l'esito della votazione:
Presenti: 34
Votanti           
: 34
Favorevoli: 14
Contrari: 20
Il Consiglio non approva.
