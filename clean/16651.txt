Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 3068 del 2 aprile 1998 - Resoconto
SEDUTA ANTIMERIDIANA DEL 2 APRILE 1998
OGGETTO N. 3068/X Finanziamenti previsti dalla legge 228/97 per
la riallocazione degli insediamenti produttivi a rischio di
esondazione. (Interpellanza)
Interpellanza Premesso:
- che una recente legge nazionale, la n° 228/1997, concede
finanziamenti agevolati per i titolari di imprese industriali,
commerciali, artigianali, alberghiere e di servizi in genere, che
vogliano rilocalizzare le loro aziende situate in aree a rischio di
esondazione;
- che gli eventi alluvionali degli scorsi anni hanno creato non
pochi danni anche a diversi imprenditori locali i cui siti
produttivi sono ubicati nel fondovalle;
- che tale legge prevede che i soggetti interessati alla
rilocalizzazione delle loro attività produttive debbano presentare
la propria domanda entro il 20 luglio 1998;
- che altre regioni si stanno organizzando per individuare i
soggetti che abbiano diritto alla percezione di tali sovvenzioni
nonché per identificare le aree necessarie per i nuovi
insediamenti;
tutto ciò premesso il sottoscritto Consigliere regionale
Interpella
la Giunta regionale per conoscere
a) se è già stato effettuato un censimento degli imprenditori
valdostani che possono avere titolo alla percezione di tali
provvidenze e, in caso affermativo, come intende procedere per
evitare di perdere i benefici economici previsti da tale
normativa;
b) quali aree sono state individuate per la rilocalizzazione
degli insediamenti produttivi ubicati attualmente in zone a rischio
di esondazione.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Una legge nazionale che è entrata in vigore lo
scorso anno, in particolare la n. 228, prevede una linea di crediti
agevolati per imprese che devono o possono essere rilocalizzate in
quanto situate in zone a rischio di esondazione.
Questa legge prevede la concessione di finanziamenti agevolati
per i titolari di imprese di qualunque natura, industriali,
commerciali, artigianali, alberghiere e di servizi in genere, che
possono essere riposizionate per essere messe in condizioni di
sicurezza rispetto alla situazione esistente.
Abbiamo avuto anche noi in Valle d'Aosta l'esempio tragico dei
danni non indifferenti anche a strutture non solo abitative, ma
anche aziendali, che sono stati causati dagli eventi del ?93 prima
e del ?94 poi, naturalmente danni che sono stati sopportati in
massima parte dagli imprenditori locali per ricostruire,
ristrutturare o mettere in condizioni di sicurezza le loro
aziende.
In altre regioni, in particolare nel vicino Piemonte, si sta
provvedendo in questa direzione, cioè si cerca di far sì che gli
imprenditori possano essere aiutati nella percezione di questi
benefici previsti dalla legge, che sembrano anche particolarmente
vantaggiosi; si sta operando in sinergia fra l'Amministrazione
regionale, le Amministrazioni provinciali e le Camere di commercio
per monitorare quella che è la situazione sul territorio e per
procedere alla presentazione delle domande che per legge dovranno
essere proposte dai titolari interessati entro il 20 luglio
prossimo.
La funzione di questa interpellanza è di carattere preventivo,
per sapere se la nostra Amministrazione regionale si è interessata
del problema, se ha per caso fatto un censimento della realtà
esistente sul nostro territorio. Ricordiamo che in alcune zone
della media e in particolare della bassa Valle le alluvioni del ?94
crearono situazioni difficili, dove il percorso del fiume è più in
piano e ha trovato terreni più facilmente esposti al fenomeno
dell'esondazione.
Quindi sulla base di questa funzione preventiva
dell'interpellanza si intende sapere dall'Assessore competente se
ha già fatto un censimento presso gli imprenditori valdostani che
possono avere titolo alla percezione di tali provvidenze, e in caso
positivo come intende procedere per evitare che vengano persi i
benefici economici previsti dalla normativa nazionale, e quali aree
sono state individuate per l'eventuale rilocalizzazione degli
insediamenti produttivi che sono situati attualmente in zone a
rischio.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-DS-PSE) In relazione all'interpellanza, che riguarda
la legge 16 luglio 1997, n. 228, abbiamo avuto in effetti un
confronto con lo stesso gruppo che ha iniziato l'indagine con la
Regione Piemonte, qui però siamo in una situazione diversa.
La legge concede contributi alle imprese situate in zone
esondabili, individuate dal piano stralcio del fiume Po, piano che
è stato approvato dall'Autorità di bacino. Per la Valle d'Aosta il
piano riguarda la sola asta del fiume Dora Baltea dalla confluenza
con il torrente Grand Evian al Comune di Pont-Saint-Martin.
La Regione Piemonte ha affidato la realizzazione delle procedure
di individuazione delle imprese a un consulente esterno, che ha
preso contatto anche con noi. Ci sono però da osservare due fatti:
il primo, è la diversità di dimensione fra la Regione Valle d'Aosta
e la Regione Piemonte, dove i comuni interessati sono oltre 200. La
Regione Valle d'Aosta dispone di una cartografia che è in possesso
dell'Assessorato ai lavori pubblici, per cui abbiamo già elementi
aggiornati di questo tipo. Riteniamo quindi come Assessorato che
non sia utile l'affidamento a una consulenza esterna, perché gli
uffici dell'Assessorato all'industria e quelli dei lavori pubblici,
vista anche la limitata dimensione dei comuni interessati, sono in
grado di procedere con personale interno. La procedura è quella di
verificare con l'Assessorato ai lavori pubblici le zone
effettivamente interessate, di inviare un questionario informativo
a tutte le ditte interessate perché segnalino le eventuali
necessità di rilocalizzazione, e di provvedere quindi a consentire
la presentazione delle domande. La data del 28 luglio ?98, dalle
informazioni che abbiamo con il ministero, probabilmente sarà
differita di un anno.
L'altra diversità che riguarda la nostra regione è che la
maggior parte di questi stabilimenti sono già di proprietà
regionale.
I due elementi, pertanto, sono: la disponibilità della
cartografia - da qui la possibilità di verificare direttamente - e
la proprietà regionale della maggior parte degli stabilimenti.
Comunque, una volta effettuata la prima fase dell'istruttoria e
verificato con gli imprenditori interessati, con i comuni
provvederemo eventualmente, se vi saranno richieste di numero
adeguato, ad individuare ulteriori aree oltre a quelle previste per
le attività produttive, industriali, artigianali e commerciali.
Presidente Ha chiesto la parola il Consigliere Tibaldi.
Tibaldi (Ind) Ringrazio l'Assessore per la risposta, che da un
lato mi gratifica perché mi pare che il problema lo abbia sotto
stretta osservazione e che l'Assessorato sia già pronto a fare da
supporto ai titolari e di conseguenza le domande che essi
inoltreranno. D'altro lato però mi pare di rilevare una forma di
ritardo nei tempi previsti, che sono alquanto stretti. In
particolare, l'Assessore ha detto che provvederà all'individuazione
delle zone interessate e alla distribuzione di un questionario
informativo; penso che, vista la scadenza fissata al 20 luglio, che
probabilmente sarà differita, come ci ha detto l'Assessore sulla
base di certe informazioni avute dal ministero, ci sia da sperare
che la data venga realmente differita. Altrimenti, se l'Assessorato
provvede solo adesso ad individuare le zone interessate e a
distribuire il questionario informativo, i tempi sono molto
stretti, e per quanto riguarda l'iniziativa assessorile, e per
quanto riguarda le risposte da parte dei titolari eventualmente
interessati.
La maggior parte degli stabilimenti sono di proprietà regionale,
ha detto l'Assessore. Però conosco situazioni, specie in bassa
Valle, dove ci sono numerosi insediamenti produttivi che sono
collocati sulla piana e che hanno subìto non pochi danni dagli
eventi alluvionali del ?94 e che non mi risulta che siano di
proprietà regionale. Quindi c'è anche una realtà privata, oltre a
quella pubblica, che penso direttamente interessata a una corretta
e sollecita applicazione di questa legge che prevede delle linee
agevolate a livello di credito, che possono costituire anche un
valido risarcimento per quelli che sono stati i danni subiti
qualche anno fa dall'alluvione.
