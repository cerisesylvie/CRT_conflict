Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 514 del 26 aprile 1984 - Resoconto
OGGETTO N. 514/VIII - INTERVENTI REGIONALI A FAVORE
DELL'INSEDIAMENTO DI PICCOLE INDUSTRIE IN VALLE D'AOSTA.
(Interpellanza).
PRESIDENTE
: Do lettura dell'interpellanza presentata dai
Consiglieri Millet e Bajocco.
INTERPELLANZA
Giovedì 12 aprile, nel corso di un incontro con le
Organizzazioni sindacali valdostane, la Giunta regionale ha
illustrato un elenco di possibili insediamenti di piccole industrie
in Valle d'Aosta.
Ritenendo opportuno che il Consiglio regionale conosca
tempestivamente le proposte con cui la Giunta intende far fronte ad
una crisi industriale che nell'arco di due anni ha portato
alla perdita di migliaia di posti di lavoro;
i sottoscritti Consiglieri regionali
INTERPELLANO
l'Assessore regionale all'Industria, Commercio, Artigianato e
Trasporti per sapere:
1)
quante e quali aziende hanno formulato proposte di
insediamento in Valle d'Aosta;
2)
quante e quali proposte e per quali ragioni sono
state scartate dalla Giunta regionale;
3)
quali aziende, per quanti addetti ed in quale
località saranno insediate entro l'anno;
4)
quale sarà l'intervento finanziario della Regione
per ciascuna azienda e quali garanzie verranno richieste ad ognuna
di esse.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Lo scopo di questa interpellanza è
quello di chiedere all'Assessore l'illustrazione della "mappa" che
è stata presentata al sindacato.
PRESIDENTE
: Ha chiesto la parola l'Assessore Industria,
Commercio, Artigianato e Trasporti Pollicini; ne ha facoltà.
POLLICINI (Féd. D.P.-U.V.P.):
Va detto innanzitutto che
nello stesso giorno ho inviato una lettera alla Terza Commissione
con la quale dicevo di essere a disposizione per illustrare alla
stessa e ai Gruppi non presenti in detta Commissione, la mappa.
Quindi la disponibilità ad illustarla ai componenti organi della
Commissione Consiliare è stata data il 12 aprile.
La proposta, che non è certamente trionfalistica, tiene conto
della crisi generale, del fatto che non possiamo selezionare le
domande, in quanto in questo momento non esiste questa possibilità,
anzi, vista la differenza tra la domanda e l'offerta, occorre che
andiamo noi alla loro ricerca! Siamo in totale assenza di un vero e
proprio tessuto industriale, salvo due grossi poli: Cogne e ILSSA
VIOLA.
Abbiamo fatto presente che bisogna affinare lo strumento
regionale e l'Assessorato si propone questo obiettivo attraverso
l'istituzione dell'osservatorio economico e dell'osservatorio
mercato del lavoro, dell'ufficio di assistenza alla piccola e media
industria e dell'artigianato, nonchè dell'ufficio valutazione
investimenti. Si tratta di impostare un Assessorato dove il
concetto di managerialità trovi spazio, con strumenti a
disposizione della Regione: di carattere finanziario, attraverso
mutui a tasso agevolato; di carattere formativo, attraverso gli
investimenti per la formazione professionale di carattere
infrastrutturale, attraverso la messa a disposizione di capannoni.
C'è l'impegno costante della verifica degli adempimenti assolti
dalle aziende con le convenzioni prese e firmate con la Regione.
Quindi, dopo un'analisi di affidabilità, abbiamo preso dei contatti
con le varie aziende.
Vi sono parecchi problemi, come per esempio quello dell'ENEL:
disporre dell'energia elettrica a prezzo di autoproduttori è un
problema sentito da molti. Abbiamo coinvolto l'ENEL, con il
Presidente Corbellini, per vedere la possibilità di disporre di
questo incentivo attraverso l'acquisizione al patrimonio regionale
di centrali. Con questa finalità la Giunta ha già fatto una
selezione.
In altri casi le selezioni sono state forzate da qualche azienda
che si è ritirata. Contatti sono avvenuti con l'Unione industriali,
con la GOGNE e l'ILSSA VIOLA per situazioni che riguardavano sia le
aziende a partecipazione che quelle private di una certa
dimensione. Questa, quindi, è una fase interlocutoria, intermedia.
L'attività la intendiamo graduare nel tempo e le proposte e le
verifiche sono quelle che faremo continuamente.
Ci siamo impegnati con le organizzazioni sindacali per fare
un'ulteriore verifica prima delle ferie estive, in maniera tale da
permettere la continuità di questo rapporto. Abbiamo discusso il
ruolo che possono giocare le organizzazioni sindacali a livello
nazionale e a livello locale.
Abbiamo mandato a tutti i Comuni una lettera con la quale
chiediamo che ci diano tutte le aree disponibili, in ogni singolo
Comune, per insediamenti industriali. Un certo numero di Comuni ha
già risposto, altri non ancora. Abbiamo stilato la mappa dei
fabbricati ad uso industriale di proprietà regionale che dovremmo
portare ad un protocollo di intesa fra la Regione e le
organizzazioni sindacali.
Questa è la premessa per dare una risposta alle domande. Alla
prima domanda rispondo dicendo che sono state 40 aziende. Noi non
intendiamo rivelare i nomi delle aziende, sia per ragioni di
opportunità, sia per una richiesta riservatezza avanzata dalle
aziende stesse.
Seconda domanda, quelle scartate sono state 25 perchè non
rispondenti ad alcuni obiettivi regionali quali: che il prodotto
abbia un suo mercato, che abbiano delle tecnologie adatte, che
diano affidabilità tecnico-manageriale, che abbiano una rete
commerciale, che diano garanzie patrimoniali fidejussorie o
bancarie per il mutuo richiesto. Abbiamo valutato un aspetto
importante nell'accettare o nel respingere le aziende che si erano
candidate o che abbiamo contattato: abbiamo guardato il rapporto
tra l'entità del finanziamento richiesto, visto secondo il
fatturato previsto, e il numero dei dipendenti che si erano
impegnate ad assumere. Questi elementi sono stati assunti come base
di giudizio per accettare o meno le proposte di insediamento. Alla
terza domanda risponde che bisogna che disponiamo di alcune
infrastrutture, fra cui quella della ex Montefibre, per le quali i
tempi sono condizionati dalla necessità di ristrutturazione di
queste infrastrutture che è difficile ipotizzare con precisione
assoluta. Oggi alle quindici abbiamo un incontro con la Montefibre,
con gli ingegneri di una prima azienda che si installerà, se il
tempo tecnico consentirà di preparare l'adattamento di un capannone
acetato già nel mese di luglio, con un impegno ad assumere 48
persone nel primo insediamento.
In effetti si può pensare che entro l'84 verranno impostati
circa 300 nuovi posti di lavoro, il che non vuole dire che verranno
assunte 300 persone, poichè esiste un condizionamento che è
rappresentato dalla trasformazione dei capannoni, che è profonda,
infatti da un certo tipo di attività devono essere adattati per una
diversa. Oggi stesso avremo quest'incontro con l'Assessore ai
Lavori Pubblici, con ingegneri della società e della stessa
Montefibre, che sono a conoscenza di alcune infrastrutture e
servizi come le fognature, l'impianto dell'acqua e del gas.
Per la quarta ed ultima domanda, bisogna dire che la somma
aritmetica complessiva dei mutui a tasso agevolato, richiesti, è
pari a 27 miliardi richiesti per impiegare complessivamente, sempre
a detta delle aziende, 615 persone, delle quali io penso potranno
trovare impiego solamente la metà, per una visione più
obiettiva.
Come mutuo sarebbe un investimento pari a 44 milioni per posto
di lavoro, a parte ci sono gli investimenti per la ristrutturazione
dei fabbricati. Per quanto riguarda le garanzie esse sono di tipo
patrimoniale, bancarie e fidejussorie. Il mutuo a tasso agevolato
deve essere coperto da idonee garanzie nei confronti della
Regione.
Queste sono complessivamente le risposte che dovevo dare.
Possiamo elencare le varie attività che sono legate, alcune, ad
interessanti tecnologie del futuro, come la produzione di dischi
magnetici che serviranno a sostituire la carta; la produzione di
trasformatori elettrici; produzioni alimentari; costruzioni ed
imballaggi; produzioni latteo-casearie, produzione di cinture di
sicurezza per auto. E ancora: aziende di autotrasporti,
abbigliamento sportivo, produzione di filati; un centro spedizione
e gestione magazzini abbigliamento (che è la prima iniziativa che
assume subito 22 persone e 48 entro l'anno prossimo); manufatti
metallici, serramenti in alluminio.
Questi sarebbero i prodotti delle 15 aziende, su cui abbiamo
ancora delle verifiche da fare e qualche dubbio da risolvere,
proprio per la garanzia dell'occupazione e di mercato, su cui sono
in
corso analisi per poter essere certi di avere la
probabilità di ridurre il rischio di errore ad un livello
accettabile.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Dopo le parole dell'Assessore, che
ringrazio per le risposte date, il primo giudizio è quello che vi
sono grandi difficoltà per realizzare questi insediamenti. Ritengo
che sia importante coinvolgere tutte le forze politiche perchè se
nell'84 si prevedono al massimo 300 nuovi posti rispetto alle
chiusure e ai tagli che ci sono nelle aziende esistenti, mi pare
che sia una risposta un po' debole. Noi riteniamo che sarebbe bene,
che la Giunta, l'Assessore, la Terza Commissione Consiliare e la
Commissione Speciale, pur rispettando le proprie prerogative,
collaborassero per accelerare la soluzione di questi problemi.
L'altro aspetto da sottolineare è il problema delle 25 richieste
che sono state scartate. Noi siamo d'accordo che ci debbano essere
delle garanzie, ma la questione del mercato è molto delicata e
seria. Dal momento che a noi risulta che, anche sotto questo
aspetto, sono state scartate delle aziende, delle cooperative,
perchè si
diceva che il loro prodotto non aveva mercato, io
direi che forse, su questo tema, è bene che siano approfondite le
indagini. Evidentemente le garanzie ci devono essere, non si
possono finanziare delle industrie che non hanno sbocchi sul
mercato, ma non si può negare che questo potrebbe anche essere un
metro di misura molto soggettivo.
Noi riteniamo che si debba cercare di accelerare la risoluzione,
però nell'ambito delle garanzie richieste e di fare una buona
valutazione, perchè ai 27 miliardi di mutui, bisognerà poi
aggiungere i costi delle trasformazioni e quindi il tutto
rappresenterà un notevole impegno economico. Noi pensiamo che il
lavoro sia uno dei momenti importanti della vita dell'uomo e che
pertanto meriti uno sforzo ed una notevole considerazione da parte
della Regione. Coinvolgendo tutto il Consiglio, attraverso le
Commissioni permanenti e speciali, è possibile accelerare la
soluzione di questi problemi in modo che nel 1984 non si creino
solo 300 posti ma anche qualcuno in più.
