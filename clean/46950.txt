Classificazione
ASSISTENZA SANITARIA E OSPEDALIERA



Oggetto del Consiglio n. 3298 del 21 febbraio 2024 - Resoconto
OGGETTO N. 3298/XVI - Interrogazione a risposta immediata:
"Eventuali interlocuzioni con l'Azienda J.B. Festaz per la
sostituzione delle colonne idriche del futuro Ospedale di
comunità".
Bertin (Presidente) -
Punto n. 8.02. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
Ne abbiamo già parlato sulle
comunicazioni del Presidente del Consiglio, abbiamo parlato del
sopralluogo fatto all'interno del J.B. Festaz, stiamo verificando a
quanto non ci è stata data risposta all'interno di quel
sopralluogo, quindi con i nostri tecnici anche a seguito della
documentazione che ci verrà consegnata. Quello che abbiamo potuto
sicuramente appurare è che le segnalazioni che avevamo ricevuto
rispetto alle colonne idriche corrispondano al vero e questo è
anche confermato dallo stesso ingegnere che si sta occupando dei
lavori e che in qualche modo avrebbe trovato una soluzione tampone,
ma ha evidenziato che naturalmente la sostituzione era una cosa che
lui aveva in qualche modo proposto.
Chiediamo - anche sapendo l'importanza della risorsa idrica per
una struttura sanitaria, visto che in questo momento tutto è stato
demolito, le colonne dell'acqua si vedono benissimo e sicuramente
in questo caso sarebbe anche più facile sostituirle rispetto a
quanto evidenziato invece dal progettista in un secondo momento -
se ci sono state delle interlocuzioni in questo senso per poter
sostituire quelle colonne sapendo che l'accordo di programma
prevede che per vent'anni comunque quella struttura sia sotto e in
capo all'USL. Sotto questo punto di vista, chiediamo all'Assessore
se ci sono perlomeno state delle interlocuzioni per poter
sostituire quelle colonne.
Presidente -
La parola all'assessore Marzi per la
risposta.
Marzi (SA) -
Non risultano ad oggi né da parte della
Regione, né da parte del J.B. Festaz interlocuzioni inerenti alle
colonne idriche correlate alle attività di cantiere di
realizzazione dell'Ospedale di comunità. Al fine di rispondere
all'interrogazione, abbiamo sentito la struttura del J.B. Festaz
per comprendere se vi fossero dei problemi relativi alle colonne
idriche nell'ambito dei lavori in corso per la realizzazione
dell'Ospedale di comunità che occupa una porzione della Casa di
riposo J.B. Festaz. Il J.B. Festaz ha riferito che non risultano ad
oggi particolari problematiche inerenti alle colonne idriche, se
non che nel corso dei lavori si è rilevata l'opportunità di
rinnovare anche gli impianti del piano sul quale si sta appunto
inserendo l'Ospedale di comunità. Il J.B. Festaz ha inoltre
comunicato che chi lavora nel cantiere ha già individuato la
soluzione idonea a mantenere adeguata la situazione delle colonne
inerenti all'area occupata appunto dal futuro Ospedale di comunità
di Aosta. Eventuali più ampi interventi che comprenderanno tutti i
piani dell'edificio esulano dalle attività previste nel cantiere
per la realizzazione dell'Ospedale di comunità e, ad oggi, non sono
oggetto di manutenzione straordinaria programmata.
A margine, tra l'altro, e per chiarezza sul tema della
documentazione da lei richiamata inerente l'Ospedale di comunità
presso il J.B. Festaz, alle colleghe richiedenti sono stati
forniti, nel corso del 2023: il 21 febbraio 2023 il cronoprogramma
lavori, il 10 marzo 2023 la copia del piano progetto per la
realizzazione dell'Ospedale di comunità di Aosta presso il J.B.
Festaz, il 14 marzo 2023 la programmazione preliminare di
fattibilità per la realizzazione dell'Ospedale di comunità e il 27
aprile 2023 la copia definitiva dell'esecutivo della realizzazione
dell'Ospedale di comunità ai sensi della delibera 6/2023. Quindi
tutta la documentazione ad oggi inerente.
Presidente -
Replica la consigliera Erika Guichardaz.
Guichardaz E. (PCP) -
Non è tutta la documentazione,
perché quella che abbiamo visto all'interno del sopralluogo è un
passo successivo. Chiederò naturalmente nota del J.B. Festaz che
dice che non ci sono problemi sulle colonne idriche perché in
futuro, sotto questo punto di vista, dovesse mai succedere
qualcosa, perché le abbiamo viste quelle colonne, le farò
un'interpellanza a questo punto per chiedere che venga esplicitato,
perché ribadiamo - e l'abbiamo detto anche all'interno di quel
sopralluogo - che dal momento che si stanno facendo i lavori
avrebbe senso farlo oggi, non ha senso rimandare quest'opera. Di
soldi mi sembra che la Regione ne possa mettere per un'opera di
questo tipo e sinceramente dare il bianco a una struttura che cade
a pezzi forse è l'ultima cosa, forse bisognerebbe prima pensare
agli impianti.
