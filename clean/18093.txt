Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 1186 del 15 marzo 2000 - Resoconto
OGGETTO N. 1186/XI Iniziative per fronteggiare l'emergenza
casa in Valle d'Aosta. (Interpellanza)
Interpellanza Preso atto dell’avvenuta nomina
del Presidente e del Vice Presidente dell’ARER (ex
IACP) da parte della Giunta regionale;
A conoscenza dell’emergenza casa che ancora
sussiste nella nostra Regione per numerose famiglie, di sfrattati,
anziani e giovani coppie;
Constatato il perdurare della carenza di alloggi di edilizia
residenziale pubblica;
Preso atto che i tempi di costruzione di nuovi alloggi sono
lunghi, anche a seguito della mancanza di un progetto globale per
far fronte alle richieste oggi esistenti;
i sottoscritti Consiglieri regionali
Interpellano
la Giunta regionale e l’Assessore competente per
conoscere:
1) quali risorse intende mettere a disposizione per giungere
alla costruzione di un numero di alloggi, oltre a quelli già
previsti, sufficiente a coprire l’emergenza casa
oggi esistente nella nostra Regione;
2) quali iniziative intende mettere in atto, unitamente ai
Comuni, per il recupero di aree edificabili;
3) i tempi entro i quali intende provvedere alla distribuzione
del fondo sociale alle famiglie che ne hanno fatto, o che ne
faranno richiesta.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU)
Siamo costretti a ritornare sul
problema delle abitazioni perché l'emergenza casa tende ad
aggravarsi sempre di più anche nella nostra regione.
Con questa interpellanza infatti riportiamo il confronto su un
problema sociale che riteniamo debba essere affrontato nel più
breve tempo possibile.
Sappiamo che a livello nazionale sono in vigore nuove leggi che
riguardano gli affitti e gli sfratti; a livello regionale la legge
sull'edilizia residenziale pubblica è stata più volte modificata e
rivista, lo IACP è stato trasformato in ARER, spesso leggiamo e
ascoltiamo le dichiarazioni che il Presidente dell'ARER rilascia
sul problema agli organi di informazione ma, nonostante gli
impegni, le leggi, le nostre interpellanze in questa sede e
nonostante anche le denunce scaturite dal forum delle ACLI sul
problema della casa, la situazione più o meno è sempre la stessa:
una fetta della popolazione anche in Valle d'Aosta ha il problema
casa, ha il problema sociale dell'abitazione che non può più
soddisfare per due motivi.
Intanto per la situazione economica della famiglia, in una
situazione dove non ci sono molte entrate non può usufruire nemmeno
del mutuo della prima casa perché fra l'altro non ha la possibilità
di far fronte alla differenza fra l'importo del mutuo e il costo
effettivo per l'acquisto della prima casa.
Il secondo motivo è che molte famiglie non possono far fronte al
costo degli affitti richiesto dal mercato immobiliare perché chi
affitta intende, nonostante quanto prevedono le leggi e le
agevolazioni fiscali, percepire un'entrata che mette in difficoltà
i cittadini, pertanto molti cittadini si trovano nella condizione
di prendere o lasciare e molte volte sono costretti a prendere
l'abitazione e pagare un affitto a cui non possono far fronte
perché nella famiglia non ci sono entrate adeguate.
Questa fascia di cittadini che non può usufruire del primo
mutuo, né può pagare certi affitti, rappresenta il 20-30 percento
dei cittadini e noi riteniamo che per questa fascia occorra
provvedere, occorra che l'ente pubblico si faccia carico di questo
problema sociale perché sociale è.
Quando un problema è sociale si impone una scelta per chi
amministra: o si affronta o non si affronta il problema e noi in
questo caso solo immettendo sul mercato un certo numero di alloggi
si può far fronte al problema e nello stesso tempo imporre un
calmiere agli affitti come alla compravendita degli alloggi.
Non ho molto da aggiungere dopo questa breve illustrazione
dell'interpellanza. Il testo dell'interpellanza del resto è chiara:
noi chiediamo alla Giunta regionale se sussiste la volontà politica
di far fronte all'emergenza casa, se c'è la volontà politica di
stanziare le risorse necessarie per la costruzione e il recupero di
alloggi oltre a quelli previsti perché di alloggi previsti e in
costruzione ce ne sono, se c'è la volontà di recuperare unitamente
ai comuni le aree edificabili per la costruzione di nuovi alloggi.
Si dice che ad Aosta mancano le aree edificabili, vediamo con i
comuni limitrofi se c'è la possibilità di recuperare queste aree
per costruire nuovi alloggi da dare in affitto alle famiglie più
bisognose.
Caro Assessore se non si stabiliscono nel programma le risorse
necessarie per il recupero dell'esistente, se non si cercano le
aree edificabili, visto che Aosta è satura, l'emergenza abitativa
diventa cronica ed irreversibile e sarà sempre più difficile da
affrontare. Infine c'è il problema del fondo sociale che ancora non
è stato distribuito e le famiglie rischiano lo sfratto per
mora.
C'erano degli impegni precisi, purtroppo anche in questo caso
fino ad oggi non sono stati rispettati.
Mi fermo qui in attesa delle risposte da parte dell'Assessore,
risposte che mi auguro siano positive e in grado di venire incontro
a questo problema dell'emergenza abitativa.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
In relazione all'oggetto dell'interpellanza
non c'è molto di nuovo rispetto a quanto abbiamo avuto occasione di
dirci in sede di discussione del bilancio di previsione del 2000 e
triennale.
Per quanto riguarda le risorse, com'è noto, la fonte primaria di
finanziamento per gli interventi di edilizia residenziale pubblica,
cioè i fondi ex GESCAL, è stata soppressa a partire dal 31 dicembre
1998. La finanziaria dello Stato prevede per questo settore solo
degli accantonamenti destinati a finanziare programmi
infrastrutturali, i cosiddetti "PRUSST", una novantina di miliardi,
e i contratti di quartiere: 250 miliardi.
Per quanto riguarda la nostra Regione, sono stati assegnati
19.950 milioni per quanto riguarda il contratto di quartiere
presentato dal Comune di Aosta e che riguarda la demolizione delle
due torri del quartiere ex Cogne e 4.500 milioni per quanto
riguarda il programma PRUSST, destinati questi non all'edilizia, ma
alla riqualificazione urbanistica, in particolare al
cofinanziamento del parcheggio nella zona F8 bis dell'area
Cogne.
È aperto con lo Stato un contenzioso che non riguarda solo la
Regione Valle d'Aosta, ma che riguarda complessivamente tutte le
regioni per la riassegnazione dei fondi arretrati che non sono
stati assegnati dallo Stato alle regioni; parliamo di accertamenti
fatti da una commissione mista Stato-Regioni, istituita dal
Ministero dei lavori pubblici, che ha accertato alla data del 30
giugno 1998 un mancato trasferimento alle regioni di 5.759
miliardi.
Parliamo ancora di 2.365 miliardi che sono stati dirottati dai
fondi destinati all'edilizia residenziale pubblica per finanziare
opere relative agli eventi alluvionali del 1994 e mai
reintegrati.
Parliamo ancora di 2.515 miliardi che il Ministero del tesoro ha
dimenticato di assegnare e di versare alle regioni, relativi alle
annualità degli anni 1993-1994-1995-1996, e ancora 869 miliardi
prelevati da questi fondi destinati all'edilizia residenziale
pubblica e trasferiti per finanziare altre leggi.
Si tratta complessivamente di ben 8.000 miliardi dei quali, se
in sede di Conferenza Stato-Regioni verrà definita la questione, la
quota parte destinata alla Valle d'Aosta potrà sicuramente
consentire di concretizzare i programmi di realizzazione di alloggi
di edilizia residenziale pubblica che peraltro sono già
definiti.
Detto questo come premessa, ricordo brevemente i finanziamenti
previsti per il 2000 che sono di fatto conferme di finanziamenti a
suo tempo allocati, ma i cui interventi poi non sono stati ancora
concretizzati. Mi riferisco a 3.168 milioni destinati al Comune di
Aosta nell'ambito della zona F8 quartiere Dora per la costruzione
di 15 alloggi, questo all'interno di un programma più ampio che
deve trovare ancora copertura e che è costituito dalla previsione
di realizzare 80 alloggi; mi riferisco a 2,5 miliardi per un
secondo lotto relativo ad alloggi da costruire in via Capitano
Chamonin dove è in corso di ultimazione il primo lotto. È in via di
soluzione il problema del riavvio dei cantieri in via Chambéry che
erano stati bloccati in relazione al fallimento dell'impresa
Garetto; la Giunta regionale ha approvato lo stanziamento di
ulteriori 2.500 milioni per consentire la ripresa di questi
lavori.
Sono stati ultimati 15 alloggi in Comune di Aymavilles ed è
imminente l'appalto per la realizzazione di altri 15 alloggi
finanziati con 3.242 milioni. A questi vanno aggiunti 19.995
milioni, preciso che qui non parliamo di nuovi alloggi, ma della
realizzazione degli alloggi necessari a sostituire quelli delle due
torri del quartiere Dora. Questo per quanto riguarda i fondi messi
a disposizione.
La sintesi di tutto questo è che, appena si troverà la soluzione
in sede di Conferenza Stato-Regioni, la quota spettante alla
Regione Valle d'Aosta dovrebbe essere sufficiente a concretizzare i
programmi che sono stati definiti.
Per quanto riguarda la questione delle aree edificabili, il
problema relativo alla scarsa disponibilità di aree da destinare
all'edilizia residenziale pubblica è sempre attuale, si è cercato
in questi anni di ovviare in qualche misura a questo problema
rivolgendo l'attenzione al recupero di fabbricati, recupero che
quasi sempre è più oneroso che non la realizzazione di fabbricati
nuovi.
Per il 2000 abbiamo riconfermato 800 milioni di finanziamento a
favore del Comune di Gignod per un intervento in località Veclox
che avrebbe già dovuto partire nel 1999, ma che per questioni
urbanistiche non ha potuto partire; 1.042 milioni destinati
all'ARER per la realizzazione in Comune di Chambave di 4 alloggi;
850 milioni destinati all'ARER per la realizzazione di 4 alloggi in
Comune di Champorcher. Per gli interventi in Comune di Aymavilles
ho già detto.
Passo adesso alla terza domanda che riguarda l'attivazione del
fondo regionale per l'abitazione e l'attivazione del fondo
nazionale previsto dalla legge n. 431/98.
Per quanto riguarda il fondo regionale per l'abitazione, siamo
questa volta veramente in dirittura di arrivo, nel senso che sono
stati fatti i provvedimenti relativi al pagamento di 96 domande.
Sono le domande pervenute entro il 31 dicembre 1999, 60 di queste
per assegnatari di alloggi di edilizia residenziale pubblica, 22
per aspiranti assegnatari e 14 destinati a famiglie di nuova
formazione.
Abbiamo avuto parecchi problemi relativi a difficoltà
interpretative in relazione all'allocazione di questi aiuti, in
relazione soprattutto alla necessità di accertare le
autocertificazioni, in modo particolare per quanto riguarda
l'autocertificazione relativa ai redditi.
Abbiamo avuto difficoltà anche relative ai problemi emersi per
quanto riguarda l'accertamento dei canoni di affitto non pagati, in
rapporto agli aggiornamenti che i gestori ARER e APS del Comune di
Aosta sono tenuti ad effettuare, in relazione alle variate
condizioni reddituali.
Abbiamo pronti i provvedimenti relativi alle domande presentate
a tutto il 31 dicembre 1999, contiamo a questo punto di definire
graduatorie mensili e, quindi, a partire dal mese di aprile di
liquidare mensilmente le domande pervenute.
Per quanto riguarda il fondo nazionale previsto dalla legge n.
431, la scelta è stata quella di dare alla Regione questi fondi che
altrove vengono assegnati ai comuni perché venissero gestiti
insieme ai fondi del fondo regionale per l'abitazione.
Se il Consigliere ricorda, l'articolo 21 della nostra
finanziaria stabilisce che sarà la Regione a gestire questi fondi
con le modalità previste dalla legge n. 36/98, la legge regionale
istitutiva del fondo regionale per l'abitazione.
Tuttavia, poiché i fondi statali sono destinati anche ad
inquilini che non siano assegnatari o aspiranti assegnatari di
alloggi di edilizia residenziale pubblica, i requisiti di cui si
deve tener conto non sono quelli che abbiamo indicato con i
provvedimenti attuativi della legge regionale, ma sono quelli
definiti dai decreti ministeriali applicativi della legge n. 431 e
qui non voglio dire che ci sia stata confusione, ma in ogni caso si
è rimasti un po' spiazzati dalla decretazione d'urgenza che il
Governo ha fatto in relazione alla problematica degli sfratti,
andando con questa decretazione ad introdurre nuovi criteri
rispetto a quelli che la maggior parte delle regioni avevano già
definito. Pertanto, una parte delle regioni si è trovata di fatto
spiazzata dovendo rivedere le procedure.
Stiamo definendo a questo punto la modulistica necessaria per la
presentazione delle domande sulla base dei criteri stabiliti da
questo decreto legge che è del 25 febbraio di quest'anno. Contiamo
di essere in grado di corrispondere i contributi e di definire la
presentazione e l'assegnazione dei contributi entro la scadenza
prevista da questo decreto legge che è quella del 25 maggio
prossimo.
Président
La parole au Conseiller Beneforti.
Beneforti (PVA-cU)
Devo dire, Assessore, che la sua
risposta non ci soddisfa, non solo perché in molte parti è la
stessa che ci è sempre stata data nel passato, ma non ci soddisfa
perché ancora una volta non si dimostra la vera volontà politica di
considerare il problema casa un problema sociale e come tale
affrontarlo.
Mi rendo conto che sussistono delle difficoltà, ma non si può
continuare a mettere toppe e toppini senza affrontare il problema
alla base; non si può continuare ad affermare che c'è l'emergenza
casa come fa il Presidente dell'ARER e che gli alloggi pubblici
disponibili non bastano a soddisfare le domande e poi dire che il
problema sfratti è sotto controllo.
Come fa ad essere l'emergenza casa e il problema casa sotto
controllo se non ci sono praticamente case disponibili? Questa è la
realtà. Si cerca quasi giornalisticamente di illudere chi ha
bisogno della casa che prima o poi arriva, ma guarda caso queste
case non arrivano mai.
Mancano i programmi e quelli di cui si parla non vengono
realizzati. Lo stesso Assessore in questa sede ha ribadito che ci
sono i 50 alloggi di via Chambéry, gli 80 del quartiere Dora, i 30
del quartiere Cogne, i 15 di Chambave, 10 da un'altra parte, ma
questi cantieri non si aprono mai e non si chiudono mai perché è
questa la realtà.
Ero presente al forum casa organizzato dalle ACLI; devo dire che
ero rimasto benevolmente impressionato per la nutrita presenza di
rappresentanti di questo Consiglio e della Giunta regionale, mi ero
detto che forse era la volta buona, ma ho dovuto constatare che, a
parte le buone intenzioni, un'iniziativa e dico una di quelle
scaturite da quel convegno non è stata messa in atto. Non è stata
sufficiente neppure la benedizione del Vescovo in quella occasione
a far capire che il problema casa era il problema sociale che si
doveva affrontare.
Quello che avete fatto adesso è la nomina del nuovo consiglio di
amministrazione dove avete nominato le persone che ritenevate più
opportuno, però io dico che il problema casa non si risolve con
l'ARER se non c'è da parte della Giunta regionale la volontà
politica di affrontarlo come un problema sociale.
È vero che abbiamo parlato in occasione del bilancio, ne abbiamo
parlato a lungo e anch'io mi ci sono soffermato perché si chiedeva
che nel bilancio fosse fatta una scelta anche sul problema casa per
venire incontro a quel 25-30 percento di famiglie valdostane che
non possono acquistare la prima casa e che non possono neanche
pagare gli affitti che vengono chiesti e oggi si dice che non si fa
questa scelta a livello regionale, si aspetta la Conferenza
Stato-Regioni per vedere che fine faranno quegli 8.000 miliardi che
lo Stato deve mettere a disposizione della Regione. Ma io credo che
di quegli 8.000 miliardi la parte che verrà alla Valle d'Aosta non
sarà sufficiente a far fronte all'emergenza casa che abbiamo
localmente se non si fanno delle scelte di bilancio e non si
stanziano dei soldi per cercare di realizzare un certo numero di
alloggi perché, come non mi stancherò mai di ripetere, il mutuo
della prima casa ha fatto lievitare il costo degli affitti e degli
immobili.
Se invece si costruiscono e si mettono sul mercato degli
alloggi, sono convinto che ci si mette in concorrenza e si
contribuisce a far diminuire il costo degli affitti e dell'acquisto
di un alloggio. Bisogna trovare qualche deterrente in questa
Regione anche per questo problema; ne abbiamo fatte tante di cose,
anche quella del mutuo della prima casa che è stata un'iniziativa
encomiabile perché ha permesso a tanta gente di diventare
proprietaria di un alloggio, però bisogna pensare anche a coloro
che non hanno le possibilità di divenire proprietari di un alloggio
e che oltre alle famiglie ci sono anziani, ci sono giovani, ci sono
giovani coppie che non possono unirsi perché non hanno la
possibilità di pagare un affitto o di acquistare un alloggio.
Credo che dobbiamo anche ripensare come si spendono i soldi del
bilancio; si deve cercare di fare economie da qualche parte per
stanziare i soldi per le abitazioni perché questo è come il settore
della sanità. Vedo che stanziamo i soldi per la sanità perché è un
problema sociale anche quello, quindi dobbiamo cercare anche per
quanto riguarda la casa, che è un problema sociale, di dare le
possibilità a qualcuno di avere un alloggio senza essere preso per
il collo.
Oggi, è vero, si fanno le leggi: c'è stata la legge nazionale,
c'è stata la legge sugli sfratti, c'è stata la legge sull'equo
canone, c'è l'ultima legge la n. 431, ma cosa hanno risolto? Chi è
proprietario di alloggio, lo affitta o lo vende al prezzo che vuole
lui e magari va alla ricerca anche di entrate sotto banco e a nero
rispetto a quello che appare pubblicamente sennò l'alloggio non
viene affittato.
Di fronte a questa situazione io credo che la Regione, che è in
condizione di poter fare qualcosa di più di quello che ha fatto,
debba farlo per venire incontro alle famiglie che hanno maggiore
bisogno.
Bisogna sempre voltarsi indietro e guardare chi sta peggio e non
sempre chi sta meglio.
Si dà atto che, dalle ore 17,10, presiede il Vicepresidente
La Torre.
