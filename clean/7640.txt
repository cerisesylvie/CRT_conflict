Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 466 del 26 aprile 1989 - Resoconto
OGGETTO N. 466/IX - SOLUZIONI TECNICHE O LEGISLATIVE PER
RISOLVERE I PROBLEMI DELL'ARTIGIANCASSA. (Interrogazione).
PRESIDENTE:
Do lettura dell'interrogazione presentata dai
Consiglieri Bajocco e Mafrica:
INTERROGAZIONE
AVUTA NOTIZIA che le associazioni degli artigiani della Valle
d'Aosta hanno segnalato alla Giunta la delicata situazione in cui
versa l'Artigiancassa, alla quale sarebbero destinate risorse molto
inferiori a quelle ritenute necessarie;
SOTTOLINEATO il ruolo essenziale che le operazioni creditizie
rivestono per le attività artigiane;
I sottoscritti Consiglieri regionali del Gruppo comunista
INTERROGANO
l'Assessore competente per conoscere quali soluzioni tecniche o
legislative sono allo studio per risolvere i problemi
dell'Artigiancassa e per evitare l'allungamento dei tempi necessari
alle imprese artigiane per ottenere dall'Artigianato o dalla
Finaosta i finanziamenti richiesti.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP):
Devo fare alcune precisazioni in merito a
questo problema inerente al ruolo dell'Artigiancassa, che ci sta
preoccupando e che è all'attenzione da un po' di tempo. Come si sa,
l'Artigiancassa interviene per agevolare dei finanziamenti a favore
di ditte ed imprese artigiane che realizzino forme di investimenti,
abbattendo del 40% il costo del denaro.
La legge regionale n. 101, che prevede interventi a favore degli
artigiani, dei commercianti e di altre categorie economiche,
all'art. 2 dice che le misure di legge per quanto concerne gli
artigiani sono sussidiarie rispetto a quelle dell'Artigiancassa. Il
problema che ci si pone deriva dalla decisione contenuta nella
Finanziaria per il 1989 di diversificare e diminuire le possibilità
e le disponibilità di intervento dell'Artigiancassa in questo
settore. In modo particolare per la Valle d'Aosta, anche se il
Parlamento deve ancora legiferare circa la dotazione finanziaria
all'Artigiancassa, quest'ultima ha già deliberato un intervento a
favore delle richieste provenienti dal mondo artigiano valdostano
nella misura di un miliardo e 100 milioni, quindi ben lontano dal
fabbisogno, se riferito agli anni precedenti e in modo particolare
al 1988.
Qual è la situazione attualmente? In virtù di una disposizione
del 1979, nei prossimi mesi succederanno alcune cose. Intanto il
Comitato dell'Artigiancassa per la Valle d'Aosta, in una riunione
che è già fissata per il 4 maggio, approverà per regolarità le
circa 100 domande che sono già pervenute da parte degli artigiani.
Questi artigiani con la domanda approvata pagheranno il tasso
pieno, cioè il tasso di riferimento che per questo bimestre è
fissato nella misura del 13,35%, quindi senza l'abbattimento del
40% pari a 5,34 punti.
Quando il Ministero del Tesoro metterà a disposizione della
Valle d'Aosta i 1.100 milioni assegnati per il 1989, all'artigiano
che avrà accettato questo contratto verrà rimborsata la quota
interessi del 40% a partire dalla decorrenza del mutuo. Il
problema, dunque, non si pone per questa prima tranche di
richieste; si porrà immediatamente dopo - quindi è legittima la
richiesta fatta dall'interrogante e dirò come intendiamo far fronte
-, cioè si porrà quando l'Artigiancassa, avendo esaurito i 1.100
milioni a disposizione, dovrà affrontare le restanti domande non
coperte. A questo punto dovrà scattare il meccanismo della legge n.
101, che prevede all'art. 2 la sussidiarietà dell'intervento
regionale proprio nei casi specifici indicati nella stessa
interrogazione. Leggo il punto 2 dell'art. 2: "Sono ammissibili i
finanziamenti sul fondo di rotazione regionale alle imprese
artigiane che dimostrino di aver richiesto e non ottenuto i
finanziamenti ai sensi della legge 949/52". Ecco le motivazioni:
per carenza di fondi o per il raggiungimento di importo massimo
finanziabile, o per altre cause non dipendenti dalla propria
volontà.
Il meccanismo dovrebbe tutelare in pieno gli artigiani della
Valle d'Aosta; il problema reale sono i tempi, perché la legge n.
101 dovrebbe scattare quando le imprese artigiane dimostrino di
avere richiesto e non ottenuto i finanziamenti ai sensi della legge
n. 949. Si prefigura, dunque, questo tipo di meccanismo:
l'artigiano dovrebbe richiedere l'intervento dell'Artigiancassa,
quindi istruire la pratica presso una banca, l'Artigiancassa
dovrebbe riconoscere di non avere i fondi disponibili, e a questo
punto, con un no della banca per carenza di fondi Artigiancassa,
l'artigiano dovrebbe inoltrare la propria domanda alla Regione. Il
problema non si pone nella condizione attuale, perché l'artigiano
pagherà la prima rata al tasso pieno, che però gli verrà rimborsata
in quanto riguarderà il primo miliardo e cento milioni, ma esisterà
invece nella fase successiva. Per questo abbiamo avuto un primo
incontro con le banche e con l'Assessore alle Finanze durante la
scorsa settimana; è prevista in questi giorni una riunione con
l'Artigiancassa e le banche e gli uffici competenti, oltre che con
i Presidenti delle Associazioni artigiane, per vedere in che modo
attraverso le impalcature legislative attuali è possibile arrivare
in tempi non biblici alla erogazione dei finanziamenti agevolati
previsti sia dall'Artigiancassa sia dagli strumenti legislativi
regionali. In quella sede vedremo quali sono, tenuto conto della
legislazione vigente, i modi che possano consentire la più rapida
erogazione dei finanziamenti a tasso agevolato per gli
artigiani.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (PCI):
Questa interrogazione è nata dalla grande
preoccupazione del Gruppo comunista che, essendoci già una grave
crisi industriale nella nostra Regione, non vi sia anche una grande
crisi nel settore artigianale, che è il settore che ancora oggi
"tira" nella nostra Regione.
Una lettera fatta pervenire dalle tre associazioni degli
artigiani al Presidente della Giunta, all'Assessore alle Finanze e
all'Assessore al Commercio, ai due Parlamentari, ci ha allarmato.
Questa è la ragione che ci ha spinto a conoscere la disponibilità
della Giunta per venire incontro ad una situazione che ci
preoccupa.
L'Artigiancassa quest'anno come diceva l'Assessore, anziché
ricevere dalla Finanziaria due miliardi e mezzo, ha solo un
miliardo centro milioni; questa cifra non è sufficiente a coprire i
mutui presentati. L'Assessore ci dice di non preoccuparci, perché,
anche se il fondo attualmente non c'è, sarà messo e gli interessi
verranno pagati dopo. Mi preoccupo un po' per questo, perché
leggendo anche i giornali di oggi si minaccia una grave crisi di
governo. L'On. Formica dice che dobbiamo arrivare ad elezioni
anticipate e non vorrei che con queste crisi di governo la
Finanziaria non inserisse parte di quanto dovrebbe spettare
all'Artigiancassa.
La richiesta delle tre confederazioni era che, non essendoci più
fondi da parte dell'Artigiancassa, ci fosse la possibilità di
attingere con la legge n. 101 a fondi regionali. E' vero, la legge
c'è ma le formalità burocratiche sono lunghe. Pertanto le tre
confederazioni chiedono che da parte della Giunta vi sia un
impegno, un interessamento, per risolvere questo problema. Sono
convinto che se c'è buona volontà da parte dell'Assessore e da
parte della Giunta, si debba rivedere la legge n. 101 per quanto
compete l'art. 2, per venire incontro quanto prima agli artigiani.
Delle ultime parole dell'Assessore e dell'impegno che si è preso,
mi dichiaro parzialmente soddisfatto.
