Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 550 del 30 ottobre 1981 - Resoconto
OGGETTO N. 550/81 - SITUAZIONE DELL`AZIENDA
"FIAT-ENGINEERING-SEGHERIA" DI VERRES. (Svolgimento di
interrogazione e approvazione di mozione)
Presidente
- Do lettura della mozione:
MOZIONE
In data 15 ottobre 1981 si è tenuta presso il salone comunale
di Verrès una pubblica assemblea riguardante la chiusura di una
segheria sita nel citato Comune e dipendente dalla
"FIAT-ENGINEERING";
Considerate le particolari condizioni di disagio in cui
verrebbero a trovarsi i lavoratori in conseguenza delle condizioni
poste dall'azienda per il mantenimento dei loro posti di
lavoro;
Il Consiglio Regionale
IMPEGNA
la Giunta Regionale a convocare una riunione tra le parti per
verificare quali reali prospettive si presentino per questa azienda
nell'immediato futuro;
IMPEGNA INOLTRE
l'Assessore all'Industria, Commercio, Artigianato e Trasporti
a predisporre, entro la fine dell'anno e tramite gli appositi
uffici, una relazione sulle condizioni dell'azienda e sulle sue
possibilità di essere affidata ad un imprenditore o, meglio, alla
conduzione da parte di una cooperativa (costituita da lavoratori)
nel caso non ci fosse un esito positivo all'incontro con la
FIAT.
Presidente
- Ha chiesto di parlare il Consigliere Viberti
per l'illustrazione; ne ha facoltà.
Viberti (DPROL)
- Signor Presidente, mi auguro che sia
stata letta la mozione, che gli impegni che vengono richiesti alla
Giunta e in particolare all'Assessore all'Industria, Commercio,
Artigianato e Trasporti siano chiari. Non si chiede niente di
eccezionale, anzi può darsi che qualcosa, a questo punto, sia
addirittura già stato fatto. Chiederei quindi, oltre ad avere
l'assenso, di passare il più presto possibile, per non perdere
altro tempo, alla votazione.
Presidente
- La parola all'Assessore all'Industria,
Commercio, Artigianato e Trasporti, Chabod, sia come risposta
all'interrogazione, sia come elemento di dibattito per quanto
riguarda la mozione.
Chabod (DC)
- Sulla questione della FIAT di Verrès, come
Assessorato, abbiamo fatto delle indagini per vedere se riuscivamo
a sistemare qualcuno nelle varie ditte che ci sono in quella zona,
purtroppo, da indagini fatte risulta che non c'è niente da
fare.
Alternative valide alla chiusura dello stabilimento: la
costituzione di una cooperativa di produzione e lavoro o eventuale
assunzione presso lo stabilimento della Rossignol di Verrès. È
stato programmato per il 4 novembre alle ore 11 a Verrès l'incontro
con i lavoratori in cui programmare una riunione generale con
l'intervento delle organizzazioni sindacali, dell'amministrazione
comunale interessata e dell'organizzazione cooperativistica.
Presidente
- È aperta la discussione.
Ha chiesto di parlare il Consigliere Cout. Ne ha facoltà.
Cout (PCI)
- Intanto ci pare che la risposta data
dall'Assessore all'Industria, Commercio, Artigianato e Trasporti,
Chabod, alla nostra interrogazione non ci possa soddisfare. Con la
nostra interrogazione noi chiedevamo due cose: cosa ha fatto
l'amministrazione sinora per quanto riguarda questa questione, e ci
pare che effettivamente di sostanza si veda ben poco di fatto e di
realizzato, e quali prospettive occupazionali c'erano nella zona, e
l'Assessore Chabod ci dice che probabilmente si vedrà con la
Rossignol di Verrès. Noi già in occasione della discussione della
questione della Rossignol avevamo detto che c'erano anche altre
zone scoperte e che era lì che occorreva andare a trovare la
soluzione. Si hanno nella zona fabbriche che - Dolfra, IMVA - non
hanno ancora trovato una soluzione per la disoccupazione che si era
creata, vediamo aggiungersi questa di questi lavoratori che
avrebbero dovuto spostarsi a Torino, e non ci andranno per andare a
Verrès, ma anche questo sarà un problema. Per noi quindi è una
risposta che, da questo punto di vista, non è soddisfacente. È una
questione molto piccola questa, rispetto ad altre questioni, sono
solo 22 lavoratori e sarà molto difficile che la FIAT cambi parere,
così queste persone nel mese di marzo prossimo saranno senza
lavoro. Bisogna trovare un lavoro per questi lavoratori che non
saranno licenziati ma sarà come se lo fossero.
Sono d'accordissimo su questa riunione convocata per il 4. Non
ci sembra però che siano state convocate le forze politiche; a mi
piacerebbe moltissimo partecipare anche per sapere, finalmente,
cosa si discute e cosa si decide su queste cose. Chiediamo
all'Assessore Chabod che oltre a partecipare porti delle soluzioni
possibilmente già pronte, con degli indirizzi precisi.
Sono uscite due proposte, mi sembra, per quanto riguarda la FIAT
in generale da una precedente riunione a cui l'Assessore non aveva
potuto partecipare, visto che era a Roma: una è che si cerchi un
altro imprenditore e un'altra che si prospetti ai lavoratori la
possibilità di costituire una cooperativa. Però qui dipende dai
lavoratori, io penso che in questo momento, soprattutto per
l'amministrazione, il compito sia di vedere se è possibile che
qualcuno rilevi quei terreni e si possa prospettare un'industria
mobiliera o altra attività nel settore del legno. Pregherei, però,
l'Assessore di non arrivare a questa riunione del 4 dicendo ancora:
vedremo cosa si potrà fare; porrò il problema in Giunta, ma con
delle proposte concrete.
Presidente
- Ha chiesto di parlare l'Assessore Chabod; ne
ha facoltà.
Chabod (DC)
- Mi sono dimenticato di dire a Viberti che
approviamo la mozione.
Presidente
- Ha chiesto di parlare il Consigliere
Viberti; ne ha facoltà.
Viberti (DPROL)
- Semplicemente per dire che sono
contento che questa mozione, che è molto simile ad un'altra che,
purtroppo, non è stata votata nello scorso Consiglio, venga votata
dalla maggioranza. Mi auguro che possa servire l'impegno che
l'Assessore all'Industria Chabod si assume in questo senso, che
possa condurre ad un sbocco positivo di questa questione
riguardante forse, soltanto poco più di una decina di persone che,
da un punto di vista del numero non pesa come altre realtà in cui
il numero più alto - vedi Cogne, etc. - dà adito a maggiori
preoccupazioni, ma pesa quale questione di principio. Non si può
non interessarsi di questo perché da una parte c'è un colosso come
la FIAT e dall'altra ci sono 12 dipendenti che, evidentemente, non
hanno molta forza, la stessa amministrazione regionale di fronte
alla FIAT, probabilmente è un moscerino, ma è sicuramente più forte
di 12 lavoratori da soli, anche con l'aiuto delle forze sindacali.
Colgo l'occasione di questa mozione per informare l'Assessore
Chabod, che, come può vedere, il furto che io avevo subito ha avuto
buon esito e devo dire che, insieme alla giacca, ho ricevuto un
biglietto di una consociata all'AVI - dico chi è l'AVI perché così
se c'è presente qualche giornalista sa che l'AVI è l'Associazione
Valdostana Industriali - cioè l'AVL, - Associazione Valdostana
Ladri - di questo tenore: "Restituiamo la sua giacca che abbiamo
appreso essere l'unica di cui lei è proprietario, perché dalle
pagine dei giornali abbiamo anche appreso che l'Assessore Chabod
non ha inteso fare lo stesso trattamento nei suoi confronti che non
nei confronti di persone che erano state oggetto, purtroppo, di
furto e di conseguenza le restituiamo questo e la invitiamo a
continuare la sua battaglia contro questa Giunta che non si
comporta in modo equanime nei confronti di tutti i cittadini."
Chiusa questa parentesi ringrazio nuovamente l'Assessore per
aver voluto accettare questa mozione, spero che possa fare un buon
lavoro, gli auguro e credo che sia l'ultima volta che lo posso
fare. Speriamo che questo nuovo posto in Giunta si faccia, in modo
che anche lui possa finalmente realizzarsi in pieno e dare il
massimo contributo come solo egli potrebbe fare in un posto di
questo genere.
Presidente
- Metto in approvazione la mozione in
oggetto.
Esito della votazione:
Presenti, votanti e favorevoli: 25
Il Consiglio approva all'unanimità.
