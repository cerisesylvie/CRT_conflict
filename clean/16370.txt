Classificazione
INDUSTRIA


Resoconto integrale del dibattito dell'aula
Oggetto del Consiglio n. 2735 del 24 settembre 1997 - Resoconto
SEDUTA ANTIMERIDIANA DEL 24 SETTEMBRE 1997
OGGETTO N. 2735/X Problemi di rapporti tra gli amministratori e
i dipendenti dell'Azienda Tecdis di Châtillon. (Interpellanza)
Interpellanza Venuto a conoscenza di problemi di rapporti tra
gli amministratori e i dipendenti dell'azienda TECDIS di
Châtillon;
Verificato che alla richiesta da parte dell'azienda di poter far
svolgere lavoro festivo l'Ufficio del Lavoro dava risposta
negativa, non sussistendo a termini di legge i presupposti che tale
lavoro venisse concesso;
Avendo l'azienda concordato con alcune (non tutte) componenti
sindacali un accordo in tal senso;
Informato che i lavoratori che si fossero opposti a tale
iniziativa (lavoratori in formazione lavoro) avrebbero subito
minacce pesanti, anche di eventuale licenziamento;
il sottoscritto Consigliere regionale
Interpella
l'Assessore competente per sapere:
1) Se, e in che misura, la Regione ha elargito contributi alla
suddetta Tecdis;
2) Se è a conoscenza di intimidazioni da parte dell'azienda nei
confronti dei lavoratori;
3) Come intende comportarsi riguardo ad aziende come la Tecdis
che non rispettano le leggi e le normative che regolano il lavoro
nel nostro paese.
F.to: Chiarello
Presidente Ha chiesto la parola il Consigliere Chiarello.
Chiarello (RC) Essendo abbastanza preoccupati per le condizioni
nel mondo del lavoro e avendo avuto delle lamentele dai dipendenti
di questa ditta, ho ritenuto opportuno fare queste domande
all'Assessore.
Voglio fare notare che la Tecdis ha chiesto ai lavoratori di
lavorare la domenica, rivolgendosi come da legge all'Ufficio del
lavoro, questo ha valutato le varie leggi esistenti in questo
Stato, ottenute anche con le lotte dei lavoratori - e uno Stato
democratico si fa le leggi democratiche - ed ha riscontrato che non
era previsto come lavorazione il lavoro alla domenica. Nonostante
tutto quest'Azienda ha fatto lavorare la domenica, ma questo non
basta, mi risulta che persone assunte in formazione lavoro
sarebbero state fatte lavorare per più di 48 ore consecutive, il
che non è ammesso dalle leggi del nostro Stato, finché le leggi
contano.
Se in fabbriche moderne come la Tecdis, che è una delle più
grosse realtà di questa Regione, per produrre utile - a patto che
si produca utile, non so come hanno chiuso i bilanci della Tecdis
di questi ultimi anni - bisogna trasgredire le leggi ed arrivare ai
livelli dell'Albania, dove si fa lavorare quanto si vuole, dico
subito che a questo gioco non ci sto.
L'Assessore ha detto nel corso di un'intervista rilasciata ad un
giornale che non è tenuto a vigilare sulle aziende, ritengo invece
che il lavoro dell'amministratore sia quello di vigilare su cosa
succede in questa Regione tanto più che adesso, dopo aver avuto la
risposta di quanti soldi sono stati erogati alla Tecdis - se sono
stati erogati -, vedremo che la politica serve non a vigilare, ma a
dare dei soldi.
Vorrei sottolineare che l'assunzione in contratto di formazione
lavoro vuole dire formazione e lavoro; vorrei sapere dall'Assessore
se risulta che l'azienda abbia fatto formazione. Grazie.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Io non preciso rispetto a quello che
scrivono i giornali perché rispondo direttamente in Consiglio al
Consigliere Chiarello, il modo in cui i giornali interpretano
quello che si dice è sempre opinabile.
Rispondo immediatamente invece al merito della questione. La
vigilanza dell'Assessore, dell'Assessorato, della Giunta, della
Regione sulle attività industriali in Valle d'Aosta credo sia tale
da non avere confronto in nessun'altra Regione. Qui noi conosciamo
i bilanci, conosciamo il numero degli addetti, seguiamo la
formazione, verifichiamo con controlli puntuali che la formazione
sia fatta, siamo a conoscenza di realtà grosse e anche di realtà
piccole, della situazione finanziaria e la vigilanza principale è
quella che il lavoro ci sia, cioè che le aziende possano avere le
condizioni per essere competitive sui mercati.
Questo è il principale nostro impegno, oltre a che ovviamente
vengano rispettate tutte le leggi e che ognuno abbia la sua parte
nei rapporti per ciò che gli compete perché l'azienda è una realtà
che è in rapporto con la Regione, ma è anche in rapporto con i
lavoratori e con le organizzazioni sindacali, quindi il lavoro in
quest'insieme di rapporti è attento e tiene conto delle esigenze di
ognuno.
In merito alla vicenda che riguarda la Tecdis ricordava bene
Chiarello che qui siamo di fronte alla seconda azienda valdostana
per numero di addetti in questo momento, è un'azienda che opera
ormai da dieci anni, è entrata nella realtà industriale valdostana
dopo la chiusura della Montefibre e, occupando 250-300 persone -
oggi sono 331 -, ha dato una risposta al lavoro nella zona di
Châtillon.
Quest'Azienda ha avuto finanziamenti prevalentemente nella fase
storica del suo insediamento quando il Gruppo giapponese SEIKO ha
deciso di avviare un'attività con i cristalli liquidi, un'attività
tecnologica nuova che richiedeva ingenti spese per gli investimenti
e per la formazione. I finanziamenti sono i seguenti: nel ?90 è
stato concesso un finanziamento di 15 miliardi che è stato
restituito per 4,9 miliardi; nel giugno ?97 è stato concesso un
finanziamento di 2,8 miliardi sempre per investimenti su macchine
ed attrezzature.
La Tecdis ha usufruito fino al ?95 della legge regionale 86/92
sulla ricerca, ricevendo in base a tale legge contributi per 2,763
miliardi.
La formazione prevalentemente fino al ?95 è stata finanziata
complessivamente per 11,3 miliardi. Ho citato il ?95 perché bisogna
ricordare la trasformazione avvenuta nella gestione di
quest'Azienda. Fino alla fine del ?94 l'Azienda era interamente
controllata dalla SEIKO; dalla fine del ?94 ad oggi è entrata una
nuova gestione che ha preso una situazione in cui con la SEIKO si
avevano fatturati di 20-25 miliardi e perdite annue di 15-20
miliardi, quindi era una situazione alquanto pesante.
Con la nuova gestione il fatturato del ?96 è arrivato a quasi 75
miliardi e la trasformazione non è avvenuta solo nella proprietà,
ma anche nelle commesse. All'inizio le commesse erano totalmente
SEIKO, gradualmente la nuova gestione ha cercato di avere altre
commesse - lo voglio sottolineare perché è un aspetto importante
rispetto alla questione su cui interveniva Chiarello - e oggi le
commesse esterne alla SEIKO sono prevalenti rispetto a quelle della
rete SEIKO quindi, è stata man mano cercata una nuova rete
commerciale con commesse non SEIKO.
È importante, come dicevo, questa vicenda delle commesse perché
quest'episodio che credo si possa definire come circoscritto nel
tempo, tale da meritare sì una valutazione attenta tenendo conto
però che è legato ad una situazione particolare, ha avuto origine
con una commessa importante e di prova della Philips. La Philips ha
chiesto alla Tecdis nel mese di luglio di consegnarle entro la fine
di quello stesso mese un determinato quantitativo di prodotti.
L'Azienda nel mese di luglio si è trovata nella necessità di
rispettare questa commessa perché era la premessa ad ulteriori
ordinazioni dalla Philips. Ha quindi chiesto all'Ispettorato del
lavoro se era possibile fare il lavoro domenicale, ma per questo
tipo di settore, mentre per altri è previsto il lavoro domenicale,
non ha avuto l'autorizzazione. Ha cercato un rapporto con le
organizzazioni sindacali per avere una deroga e per tre domeniche
due organizzazioni sindacali su tre hanno sottoscritto un accordo
perché si potesse lavorare il 13, il 20 e il 27 luglio.
L'Azienda ha fatto lavorare, violando dal punto di vista
amministrativo il rispetto del riposo domenicale, e ha ricevuto in
questo senso due visite dell'Ispettorato del lavoro e la
contestazione di addebiti per la violazione delle norme sul lavoro
domenicale. Se il procedimento amministrativo andrà fino in fondo,
dovrà pagare per questa violazione una multa. C'è quindi da dire
che l'Azienda aveva questo problema della commessa, le
organizzazioni sindacali che hanno ritenuto di sottoscrivere
l'accordo hanno valutato questa situazione e l'Azienda ha valutato
in quell'occasione che era più importante completare questo tipo di
impegno che adeguarsi strettamente alle indicazioni ricevute
dall'Ispettorato del lavoro. Questi sono i fatti.
Il Consigliere Chiarello chiede qual è l'atteggiamento
dell'Assessorato su questi problemi. Noi abbiamo sempre chiesto e
chiediamo nelle convenzioni che firmiamo con le aziende di
rispettare la normativa del lavoro; in questo caso l'azienda non
l'ha rispettata e questo fatto viene contestato all'Azienda
stessa.
Non ho invece elementi sufficienti per dire se nel momento della
convinzione al lavoro domenicale ci siano state forzature o meno,
su questo punto mi riservo di approfondire il discorso perché, come
Chiarello può pensare, è sempre molto delicato.
L'osservazione che faccio è che c'è stata una violazione che è
stata in qualche modo contestata dagli organi preposti all'Azienda.
Nei rapporti che abbiamo con l'Azienda questo punto è stato e verrà
sottolineato e si ribadirà la richiesta di rispetto delle normative
comunque, il contesto in cui ci si trovava deve essere tenuto
presente per poter auspicare che in futuro non si verifichino più
situazioni di violazioni di queste normative.
Mi pare che dal punto di vista dell'andamento dell'Azienda
questa sostituzione dei clienti stia operando bene e che possa, se
la cosa andrà come sta andando in questi mesi in cui gli ordinativi
sono notevoli e il lavoro è importante, portare ad
un'organizzazione stabile con il numero di addetti necessari,
un'organizzazione che presenti sul mercato nei tempi dovuti i
prodotti e consenta il definitivo consolidamento di quest'Azienda
che ha dato una risposta, che ha avuto vicende complesse e che è in
una fase delicata, ma con prospettive che sembrano positive.
Presidente Ha chiesto la parola il Consigliere Chiarello.
Chiarello (RC) Io le ho parlato di due sanzioni non di una, lei
mi ha risposto su una sola, Assessore: anche per la vicenda dei
giovani in formazione lavoro è in corso una sanzione dell'Ufficio
del lavoro.
Allora su questa linea, Assessore, tutte le aziende hanno questi
alti e bassi, tutte faranno lavorare il sabato e la domenica, anche
se non verrà concesso, perché sulla linea che bisogna essere
competitivi tutto è permesso.
Io invece ritengo che le leggi vadano rispettate fra l'altro,
c'è già una flessibilità e sono state ottenute dalle aziende in
questi ultimi periodi delle concessioni che hanno strappato ai
lavoratori.
Un'ultima cosa volevo segnalare perché ho letto sul giornale che
ci sarebbero 40 o 60 assunzioni. C'è stato un fatto un po' strano
che mi ha fatto pensare: mentre nelle assunzioni in formazione
lavoro ci sono state delle risoluzioni di contratto nel tempo, una
cosa normale, quattro risoluzioni sono state fatte il giorno prima
della scadenza del contratto, probabilmente consensualmente però,
mi permetta di pensare un po' come mai un giorno prima che scada il
contratto quattro persone se ne vanno da quest'Azienda.
Volevo ricordare all'Assessore che facendo i conti, la Comunità
valdostana ha partecipato in quest'Azienda per 27,7 miliardi; in
una prossima interpellanza chiederò all'Assessore quanto utile ha
prodotto in questi sette anni l'Azienda Tecdis. Grazie.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Ho dimenticato di dare un dato che ha citato
Chiarello. Dal 1° gennaio ?97 al momento attuale ci sono state 40
nuove assunzioni; sono nel frattempo giunti a scadenza vari corsi
di formazione lavoro per 53 persone, di cui qualificati ed assunti
49 e 4 non confermati.
Per quello che mi scrive l'Azienda, i non confermati sono uno a
gennaio, uno ad aprile, uno a giugno e uno a settembre.
