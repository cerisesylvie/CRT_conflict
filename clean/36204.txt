Classificazione
ISTRUZIONE PUBBLICA



Oggetto del Consiglio n. 452 del 11 marzo 2014 - Resoconto
OGGETTO N. 452/XIV - Interrogazione a risposta immediata:
"Individuazione di azioni per arginare la fuga di iscrizioni presso
alcune scuole secondarie di secondo grado di Saint-Vincent e della
Bassa Valle".
Président
- Pour l'illustration, la parole au collègue
Donzel.
Donzel (PD-SIN.VDA)
- Grazie Presidente.
L'anno scorso ci fu un lungo e aspro dibattito che riguardava
sostanzialmente una scuola, il Liceo scientifico di Saint-Vincent.
In quell' occasione facemmo capire che l'applicazione rigida e
burocratica di una norma, avrebbe messo in discussione un'offerta
formativa all'interno di un territorio. Naturalmente le nostre
pressioni sono state assolutamente inascoltate dall'Assessore che
ci aveva garantito, invece, che è tutto normale, tutto nella norma.
Così una delle migliori scuole valdostane dal punto di vista,
diciamo, della struttura, dotata di palestra, teatro e quant'altro
si sta svuotando. Quello che è più grave, si svuota la Bassa Valle
dal punto di vista della qualità dell'offerta formativa. È a
rischio anche il Liceo di Pont-Saint-Martin, quindi vuol dire che
noi ci troviamo con i valdostani che avranno un Liceo classico ad
Aosta, uno a Ivrea, un Liceo classico, un Liceo scientifico
,
pardon
, ad Aosta, probabilmente quello di Saint-Vincent ormai è
dato per morto dall'Amministrazione regionale che non fa nulla,
quello di Pont-Saint-Martin comincia a zoppicare. Questa è
l'offerta che noi diamo ai giovani della Valle d'Aosta. I più
penalizzati, quelli della Bassa Valle, che naturalmente si trovano
ad avere costi di trasporto inenarrabili, quindi le famiglie hanno
già delle ripercussioni gravissime. Immaginatevi quelli della valli
laterali, costretti ormai a venire ad Aosta direttamente. Questa
cosa, lo ribadiamo, non riguarda neanche più soltanto la questione
liceale, ma comincia, e la cosa mi preoccupa, visto l'atteggiamento
che c'è stato negli anni passati, di indifferenza a questo
problema, anche con le strutture cosiddette professionali. Dovete
mettervi intorno a un tavolo e ripensare l'organizzazione della
scuola valdostana. L'immobilismo non paga, anzi è tutto a carico
delle famiglie e degli studenti.
Président
- Pour la réponse, la parole à l'Assesseur
Farcoz.
Farcoz (UV)
- Oui, merci Madame le Président.
Ringrazio il collega Donzel per aver trattato un argomento più
che delicato. Un argomento che purtroppo esiste da tempo, ma che
forse non è mai stato affrontato nel modo totale e fino in fondo,
soprattutto per quando riguarda, giustamente, la riorganizzazione
del polo della Bassa Valle, quindi da Saint-Vincent, Montjovet,
fino a Pont-Saint-Martin. Il problema sostanzialmente è uno, ovvero
un'offerta ridondante rispetto a una possibile domanda. E infatti,
la precedente amministrazione aveva cercato di, in qualche modo,
dare un palliativo al problema. Il problema dei 20 iscritti che
ricordo in deroga rispetto ai 27, numero nazionale, sicuramente è
positivo e non ci può, in qualche modo, risolvere completamente il
problema, perché è legato al transitorio e alla fluttuabilità che
si ha nelle diverse annate, quello che non ci permette di avere una
programmazione a lungo termine.
Bisogna anche ricordare che, purtroppo, la scelta degli studenti
è in capo alle famiglie e di conseguenza le famiglie hanno fatto
delle scelte che più avanti vedremo, in qualche modo, come si sono
dislocate sul territorio valdostano. Molti di Saint-Vincent hanno
preferito il Liceo di Aosta, piuttosto che alcuni della Bassa Valle
che hanno preferito uscire dalla Valle d'Aosta. Su questo non
voglio ritornare, proprio perché i numeri al momento sono delle
ipotesi, in quanto stiamo aspettando ancora la riorganizzazione che
è dovuta alla ricollocazione relativa alle seconde scelte.
Volevo precisare che, magari, non si tratta di una fuga di
iscrizioni, piuttosto di uno spostamento di interesse delle
famiglie, che magari vogliono risolvere il problema del lavoro,
della disoccupazione, con altre scelte professionali e di
conseguenza di studio. Voglio, quindi, semplicemente ribadire
ancora che bisognerà sicuramente tenere conto, per quanto riguarda
il futuro, della reale possibilità e della reale domanda, in modo
tale da seguire il futuro dal punto di vista dell'offerta. E, come
giustamente diceva, bisognerà dare anche un'importante risposta
alle vallate laterali, perché vallate come Gressoney hanno bisogno
di risposte, almeno al fondovalle. Per quanto riguarda, quindi,
l'impegno burocratico, non ho mai detto che applichiamo le norme
burocraticamente, già l'anno scorso si parlava di non applicarle
così, perché ricordo che c'erano dei margini, ma il Liceo di
Saint-Vincent l'anno scorso aveva 12 iscritti. La delibera diceva
20, se si poteva arrivare a 18 questo ragionamento poteva essere
fatto. Qui non si tratta di 2 o 3 numeri in meno, ma di una decina
di studenti in meno. Quello che sicuramente mi sento di dire -
questa settimana abbiamo già delle riunioni con tutti i Dirigenti
scolastici - è che si è attivato da tempo un tavolo di confronto
per riorganizzare tutto il settore della Bassa Valle delle scuole
superiori e speriamo di dare una risposta concreta alle esigenze
degli studenti. Grazie.
Président
- Pour la réplique, la parole au collègue
Donzel.
Donzel (PD-SIN.VDA)
- Grazie Presidente.
Vede Assessore, ci sono diversi modi di lavorare. C'è chi lavora
anticipando, cioè la politica dell'anticipazione, che legge le cose
nel futuro e c'è chi aspetta l'emergenza, il dramma, per
intervenire. C'è chi preferisce, quindi, andare a lavorare tra le
macerie, spostare cumuli di macerie, e c'è chi, invece, preferisce
seminare e costruire per il futuro. L'atteggiamento è sempre quello
di aspettare la maceria, la distruzione, per cominciare a istituire
un tavolo di lavoro. Lei dice oggi che istituirete un tavolo di
lavoro e, spero, le chiederò conto, le chiederò chi farà parte di
questo tavolo. Istituite oggi un tavolo di lavoro a fronte dei
numeri che vi dicono che in Bassa Valle ci sono le macerie. Avete
aspettato, ristrutturato scuole, avete fatto interventi nuovi,
avete promesso a Pont-Saint-Martin una nuova scuola, che aspettano
da anni e adesso vi mettete a studiare. Eh bè, noi continueremo a
incalzarvi, perché non di solo studio si può andare avanti.
Président
- Punto 3.02 all'ordine del giorno.
