Classificazione
BILANCIO E CONTABILITA' REGIONALE
FINANZA REGIONALE E LOCALE
Programmazione



Oggetto del Consiglio n. 223 del 18 dicembre 2018 - Resoconto
OGGETTO N. 223/XV - Illustrazione del DEFR per il triennio
2019/2021, del DL n. 14 (Legge di stabilità regionale per il
triennio 2019/2021) e del DL n. 15 (Bilancio di previsione
finanziario per il triennio 2019/2021).
Rini (Presidente) -
Passiamo ai punti n. 37.03, n. 37.04
e n. 37.05 dell'ordine del giorno. A demandé la parole la collègue
Morelli.
Morelli (ALPE) -
Juste pour demander la distribution des
rapports des rapporteurs de majorité e de l'opposition.
Presidente -
Abbiamo ricevuto copia delle relazioni,
stanno procedendo alla fotocopiatura. In attesa della distribuzione
delle copie delle relazioni, do la parola al collega Marquis per
l'illustrazione.
Marquis (SA) -
Mi è stato affidato dalla commissione,
unitamente al collega Aggravi, incaricato dai componenti di
opposizione, il ruolo di relatore ai disegni di legge n. 14 e n. 15
(Bilancio di previsione finanziario della Regione autonoma per il
triennio 2019/2021). Sicché ho assunto con onore l'onere di
presentare il documento contabile, dando alla relazione
un'introduzione più politica che tecnico-finanziaria per offrire
una chiave di lettura che possa stimolare il dibattito.
Il bilancio in esame, il primo della quindicesima legislatura,
giunge in aula al termine di un percorso "singolare" che ha
risentito anche dell'instabilità politica. È stato predisposto
dalla Giunta Spelgatti, è stato poi ereditato dalla nuova
maggioranza, che, nonostante abbia avuto a disposizione pochi
giorni di lavoro, si è assunta la responsabilità di introdurre
alcune modifiche al documento di economia e finanza regionale e di
proporre alcuni emendamenti ai disegni di legge n. 14 e n. 15.
La II Commissione consiliare permanente Affari generali, che ho
l'onore di presiedere, insediatasi la scorsa settimana, ha preso in
carico repentinamente l'esame del DEFR e dei disegni di legge. Si è
riunita, ha dato corso alle audizioni dei rappresentanti di
Finaosta,
Chambre
, parti sociali, categorie economiche,
associazioni dei consumatori e degli Enti locali. Il lavoro si è
concluso nel rispetto dei tempi programmati con il rilascio dei
pareri di competenza, previa approvazione di emendamenti, prodotti
dalla commissione, dal Governo e dal già Assessore Aggravi.
Inoltre va riferito al Consiglio che molti dei soggetti auditi
hanno lamentato il mancato coinvolgimento nella fase preparatoria
del documento programmatico e hanno evidenziato la difficoltà a
offrire il proprio contributo
in extremis
. Il metodo diventa
anche sostanza, le categorie e i cittadini non accettano più le
decisioni dall'alto, ma chiedono una costante condivisione delle
decisioni che li riguardano. Si tratta di un aspetto politico, che
mostra un differente approccio di questa maggioranza rispetto al
Governo precedente. In Valle d'Aosta il ruolo dei corpi intermedi,
ovvero dei rappresentanti di categoria e parti sociali, capaci di
interpretare i bisogni e i problemi, di formulare proposte, di
individuare piste di lavoro ha contribuito nelle fasi di difficoltà
al loro superamento. Il rapporto tra la politica, le istituzioni
regionali e i corpi intermedi è un valore positivo nel solco della
storia dell'autonomia. Esso si deve fondare sulla capacità di
ascolto, sulla dialettica e sul confronto; sul rispetto dei ruoli,
sulla responsabilità anche della politica nell'adottare decisioni
che riguardano tutti. In questi ultimi anni abbiamo attraversato
momenti difficili per atteggiamenti improntati al cambiamento e
altri più sensibili a vecchi modelli e quindi poco attenti ai reali
bisogni della comunità che nel frattempo sono cambiati. Tuttavia,
finora mai i corpi intermedi sono rimasti così poco ascoltati in
occasione della formazione del bilancio come dalla precedente
maggioranza e comunque il Governo Spelgatti ha preparato un
documento finanziario di distribuzione di risorse molto simile al
passato di cui tanto ci si è lamentati. Per questo acquista
significato il lavoro di ascolto e partecipazione che abbiamo
svolto in commissione, in cui si è perlomeno ritrovato il dialogo
fra la politica e la Valle, perché sono riemersi bisogni e problemi
a cui dobbiamo dare risposta anche al di là di questo bilancio.
Veniamo ora al documento finanziario, che si inserisce in una
cornice socio-economica locale con luci e ombre. Le stime relative
alla Valle d'Aosta confermerebbero segnali di crescita, comunque
ancora da ritenersi insufficienti. Si tratta infatti di valori
inferiori ai dati previsti per il nord-ovest. Le maggiori
difficoltà del periodo più recente riflettono molte dinamiche, ma
certamente sono state significativamente condizionate anche dalla
riduzione del bilancio regionale e ciò è dovuto all'elevata
incidenza della spesa pubblica che rappresenta non meno del 30
percento del prodotto regionale. L'economia valdostana si sta
muovendo, ma sono ancora visibili nella nostra regione i segni
della doppia crisi. Il prodotto è ancora inferiore a più dell'11
percento rispetto ai livelli del 2007. Nel corso del 2017
l'industria in senso stretto registrerebbe ancora una battuta
d'arresto, così come il comparto delle costruzioni, mentre il
settore dei servizi godrebbe di una buona
performance
espansiva. L'agricoltura ha registrato un calo determinato anche
dagli eventi meteorologici sfavorevoli. Il PIL
pro capite
è
nel 2016 superiore del 22 percento alla media europea; il reddito
pro capite posiziona la Valle d'Aosta al sesto posto tra le Regioni
e Province autonome. È ancora una buona situazione, ma in discesa
rispetto al 28,2 percento di vantaggio che avevamo ancora nel 2007.
Stiamo perdendo posizioni anche nella graduatoria tra le Regioni
europee.
Dal periodo pre-crisi il numero delle imprese si è contratto di
quasi 1.800 unità, si registra una ripresa della domanda di lavoro
che si traduce solo parzialmente in posti di lavoro continuativi.
Il tasso di disoccupazione, ancora intorno all'8 percento, è quasi
triplo rispetto a quello medio dei tre decenni precedenti. Gli
indicatori afferenti al disagio economico confermano l'emergere di
segnali di miglioramento sotto questo profilo, sebbene la fascia di
popolazione più esposta ai rischi di esclusione e di povertà
risulti ampia. L'area della criticità è tuttora più vasta di quella
relativa al periodo pre-crisi e si colloca a livelli mai raggiunti
in Valle d'Aosta negli ultimi decenni.
Per le sue intrinseche caratteristiche socio-economiche, la
Valle d'Aosta ha maggiore necessità di altre Regioni italiane ed
europee di una visione politica e di una buona programmazione, che
si possono attuare solo se, al di là delle traiettorie delle linee
di governo, sussistono i giusti presupposti: la certezza delle
risorse, la stabilità politica e la giusta progettualità. A questo
riguardo la recente definizione del contenzioso con lo Stato sul
contributo della Valle d'Aosta al risanamento della finanza
pubblica determina un quadro certo delle risorse a disposizione del
bilancio regionale, ancorché sul
quantum
i giudizi delle
parti politiche non siano omogenei. Anche nell'interpretazione del
risultato credo che occorrerebbe un maggiore senso di coesione di
questo Consiglio regionale. Malgrado la battaglia nei confronti
dello Stato sia stata combattuta da diverse persone, da molte
Giunte e con diversi interlocutori nel Governo centrale, dobbiamo
sottolineare come si sia trattato di una battaglia comune,
condivisa nei fini e negli argomenti.
È una questione di metodo che voglio sottolineare, perché il
successo delle partite più importanti, come di quelle più semplici,
dipende dal contributo e dalla coesione di tutti. Poco fa
sottolineavo il contributo dei corpi intermedi, ora voglio
affermare l'importanza del ruolo delle istituzioni e degli eletti
che le compongono. La nostra capacità e responsabilità producono
buoni risultati in un quadro di stabilità, con un livello di
conflitto accettabile fondato sul confronto anche aspro, ma sempre
nel rispetto di tutti, in istituzioni solide e capaci di
funzionare. La stabilità delle istituzioni dell'autonomia è
fondamentale per attraversare le tempeste di questi anni, fatte di
crisi economica, difficoltà sociali e personali, prodotte da
fenomeni in gran parte esterni alla nostra realtà. La stabilità
delle istituzioni autonome della Valle è un'importante condizione
per capire i problemi e fornire le risposte adeguate alla Valle e
ai valdostani.
Le istituzioni e il loro buon funzionamento tuttavia non sono
sufficienti, perché occorrono anche visione e progettualità. Sono
fattori che devono andare a braccetto: un governo tecnocratico e
programmatorio da solo è insufficiente se non ha una direzione
verso cui andare. È compito della politica di produrre una visione
del nostro futuro, dei nostri figli, della nostra comunità e del
nostro territorio. Noi esprimiamo sempre una visione che dobbiamo
elaborare e spiegare quando pensiamo agli alpeggi o alla
manifattura, al commercio, al turismo, alla bellezza dei nostri
villaggi e delle nostre montagne, al patrimonio storico. Il futuro
per la Valle d'Aosta è visione e capacità di programmazione: ecco
il compito a cui siamo chiamati, anche e soprattutto nella
costruzione del bilancio regionale.
Nel bilancio per la prima volta diamo seguito alla norma di
attuazione approvata con il decreto legislativo n. 184/2017, che
riconosce alla Valle d'Aosta la cosiddetta "manovrabilità fiscale",
cioè la capacità di intervento sulla fiscalità "propria e locale".
Si introducono a favore delle imprese sgravi IRAP per 4,8 milioni
di euro. È una riduzione di imposte importante, con un significato
politico e di indirizzo, perché intende alleggerire il carico sulle
imprese e sul lavoro, per rafforzare il tessuto economico e creare
nuova occupazione. Nei prossimi mesi verrà dettagliata la proposta
che sarà recepita con variazione di bilancio. L'intervento
sostituisce la proposta di riduzione dell'addizionale IRPEF, che
avrebbe dovuto essere più significativo per avere una qualche
visibilità ed efficacia. Nell'ipotesi che abbiamo superato i
beneficiari avrebbero mediamente tratto un'utilità mensile di solo
5 euro a famiglia.
Degna di menzione è anche la decisione di costituire una
Commissione speciale su CVA per definire, entro 90 giorni, quale
futuro dare alla società. Anche grazie ai recenti contributi
forniti alla competente commissione, è stato proposto un
emendamento al fine di rendere più agile l'operatività della
società, emendamento che sottrae il gruppo CVA agli effetti della
legge regionale n. 20/2016, in quanto oggi la norma vigente limita
sensibilmente la competitività dell'impresa operante in un contesto
di mercato disciplinato da regole privatistiche. La globalizzazione
culturale ed economica ha determinato sviluppo, progresso
tecnologico e scientifico diffuso, ma ha anche accresciuto le
disuguaglianze e la marginalizzazione di alcuni settori della
popolazione. I risentimenti nati nei confronti del decisore
pubblico e della politica, che non ha saputo tutelarne la
fragilità, sono anche stati alimentati da diversi ambienti e da un
dibattito nazionale sommario e semplificatorio. Alimentare con
continuità rancore sociale non è fare buona politica, così come non
lo è crogiolarsi su logiche e approcci che appartengono al passato.
Occorre instaurare un nuovo comportamento, un nuovo dialogo,
ristabilire il rapporto di fiducia tra politica e cittadini
mediante la corretta interpretazione delle esigenze della comunità.
Il "cambiamento deve essere buono e migliorativo" e non deve essere
"in peggio", deve essere concreto e non fondarsi solo su
spot
e proclami. La democrazia non deve essere mortificata e
non è con i continui rilanci sui temi che stimolano "la pancia
dell'opinione pubblica" che si risolvono i problemi, al massimo li
si esaspera.
Il messaggio che arriva da fuori Valle, e che vagheggia la
democrazia diretta attraverso la tastiera di un computer, è molto
lontano dal modo con cui la Valle d'Aosta ha trattato la cosa
pubblica. Nelle scelte giuste e in quelle più complesse, e anche
negli errori fatti, i valdostani hanno sempre partecipato in modo
attivo alla vita pubblica, nei partiti, nelle associazioni, nella
vita culturale e sociale anche grazie alla piccola dimensione che
ha consentito un ampio coinvolgimento. Le vicende del Consiglio
Valle sono patrimonio di tutti. Il dibattito politico partecipato è
una delle caratteristiche dell'autonomia. La nostra vita politica è
fondata su un costante legame tra la politica e i valdostani, in un
modello di democrazia rappresentativa partecipata e legata al
territorio e alle sue diversità. È un patrimonio comune di cui
dobbiamo sentirci orgogliosi, che proviene dalla nostra storia e
che non tutti hanno.
In questo momento di difficoltà italiano ed europeo occorre che
quest'orgoglio sia accompagnato da una nuova presa di coscienza
della forza della nostra autonomia e della democrazia
rappresentativa. L'autonomia è un bene con radici antiche e
faticosamente costruito, necessita di essere mantenuto e
attualizzato ai tempi che mutano. La nostra Valle, con la sua
storia, la sua particolarità e le piccole dimensioni deve poter
assicurare un futuro ai valdostani al di là delle tempeste che si
sono scatenate altrove. L'autonomia deve essere uno strumento di
solidarietà, di coesione, di sviluppo e di protezione e, infine, di
libertà. Adattarsi ai tempi significa avere il coraggio di
cambiare, partendo dai nostri valori e metodi più solidi,
dall'autogoverno e dalla capacità di dare risposte con il
contributo di tutti. Per questo anche nel bilancio regionale che
discutiamo oggi e nei prossimi mesi serve maggiore coesione
politica, più grande partecipazione e superamento della
frammentazione. È un nuovo approccio culturale e un cambio di
paradigma: da un lato, dobbiamo dargli il fondamento sui nostri
valori e sulla nostra esperienza di sussidiarietà, di ascolto e
partecipazione, con un ruolo importante dell'associazionismo, del
volontariato e anche dei partiti; dall'altro, però, dobbiamo fare
in modo che la politica e le società riuniscano le energie, le
volontà e le intelligenze per il cambiamento. Non bastano i
Consiglieri regionali, è il sistema Valle d'Aosta che deve nel suo
insieme interpretare il cambiamento, coinvolgendo tutti i
valdostani, dove si trovano e dove operano, nelle professioni,
nelle scuole, nelle imprese, nelle associazioni, nelle famiglie,
nelle Amministrazioni locali e regionale. Un cambiamento
strutturale che vede la nostra Amministrazione regionale, che per
molti anni è stata nei momenti di difficoltà di sostegno al sistema
economico e sociale, dipendere oggi dalla salute dell'economia
locale e delle imprese per poter garantire a tutti i servizi
essenziali sul territorio. Il "germe" positivo del cambiamento deve
nascere e crescere all'interno della comunità, e con il concorso di
tutti e non con sterili e inutili aggressioni, magari mutuate da
modelli che nulla hanno a che fare con la nostra Valle. È una sfida
per tutti, di cui iniziamo a vedere le prime tracce.
Veniamo ora ai dettagli tecnici del bilancio. Per quanto
riguarda il disegno di legge n. 15, si rileva che il bilancio
regionale pareggia nell'importo di 1.470.000.000 per il 2019,
1.412.000.000 per il 2020, 1.897.000.000 per il 2021. Per
quest'ultimo anno va segnalato che l'estinzione del prestito
obbligazionario che giunge a scadenza a maggio 2021 sarà registrato
in entrata per 515,7 milioni di euro, che costituiscono solamente
una partita di giro. Il totale delle entrate di competenza previste
per il 2019 è pari a 1.302.000.000 di euro.
Ritengo importante sottolineare come le entrate del bilancio
regionale non prevedano risorse esogene né in termini di
indebitamento, né in termini di acquisizione "straordinaria" dalle
riserve delle partecipate. Questa nuova situazione traguarda anche
gli esercizi finanziari successivi al 2019, favorendo l'incidenza
degli investimenti pubblici nell'auspicio di fornire un
significativo stimolo allo sviluppo economico e
all'occupazione.
Com'è noto, il bilancio regionale dovrà a breve essere oggetto
di variazione per tenere conto dell'accordo con lo Stato in materia
di finanza pubblica, cogliendo la sfida di un'attenta
programmazione delle risorse. Sarà necessario prevedere un piano
degli investimenti pluriennale per 120 milioni di euro.
Le risorse disponibili si sono incrementate per il combinarsi di
tre effetti: la riduzione del contributo alla finanza pubblica per
71 milioni di euro, la fine del periodo di applicazione
quinquennale delle riserve erariali previste dalla legge n.
147/2013, che riducevano annualmente alla fonte il gettito per
circa 25 milioni di euro; il mancato accantonamento per euro 65,8
milioni del fondo eccedenze entrate, non più necessario grazie al
pieno assorbimento del disavanzo di amministrazione registrato nel
2016 a seguito del riaccertamento straordinario dei residui.
Le entrate di natura tributaria di cui al Titolo I costituiscono
oltre l'88 percento delle entrate totali e ammontano a 1149
milioni. Di queste 125 milioni sono tributi propri e 1024 milioni
provengono da compartecipazione ai tributi erariali. I
trasferimenti di cui al Titolo II ammontano a circa 31 milioni di
euro per il 2019 e si riducono sino a 16 milioni nel 2021: si
tratta principalmente di fondi derivanti dalla programmazione
europea 2014/2020.
Le entrate extra tributarie di cui al Titolo III sono previste
per il triennio senza entrate straordinarie e sono stimate attorno
ai 70 milioni di euro annui. Esse comprendono, tra l'altro, le
subconcessioni e i canoni di derivazione d'acqua, i dividendi dalle
società direttamente partecipate, nonché il recupero da parte dei
Comuni della regione dell'extra gettito dell'IMU.
Le entrate in conto capitale di cui al Titolo IV sono previste
per il 2019 in circa 32 milioni di euro, che scenderanno a 28 nel
2020 e a circa 7 milioni nel 2021. L'importo più significativo in
questo ambito è quello relativo ai contributi agli
investimenti.
Per il titolo V invece le entrate da riduzione di attività
finanziarie si attestano per il 2019 e per il 2020 sull'importo di
18 milioni di euro.
Le risorse a disposizione per l'attività della Regione sono
costituite da spesa corrente e spesa per investimenti. La spesa
corrente della Regione ammonta per l'anno 2019 a 1137 milioni di
euro, per l'anno 2020 a 1090 e per l'anno 2021 a 1084 milioni di
euro. Le risorse per l'attività della Regione quindi risultano
nell'anno 2019 in crescita per 14 milioni di euro, pari all'1,13
percento rispetto al bilancio di previsione del 2018. Per una
valutazione completa della manovra, a questo importo devono essere
aggiunti 4,8 milioni di euro previsti di riduzione dell'IRAP,
quindi complessivamente calcolate le risorse per l'attività della
Regione crescono di 18,5 milioni di euro, pari all'1,6 percento in
più rispetto al 2018. Al netto del contributo al risanamento della
finanza pubblica, pari a 123 milioni di euro per il 2019, le spese
correnti disponibili e quelle di investimento ammontano a 1225
milioni di euro, ovvero 1014 più 211.
L'incidenza della spesa corrente del Titolo I è pari all'82,81
percento del totale, mentre per la spesa investimenti è pari al
17,19 percento. Si nota quindi un aumento degli investimenti
rispetto al bilancio precedente in cui erano pari al 15,09 percento
del totale.
La spesa è stata aggregata in 20 missioni. Alla missione 13
(Tutela della salute), quella più rilevante in valore assoluto, è
previsto uno stanziamento di 267,9 milioni di euro e incide per il
22 percento sul totale; sono ricomprese le spese del servizio
sanitario regionale per 256 milioni, a cui si aggiungono in
particolare gli investimenti in materia sanitaria per circa 7,4
milioni per l'anno 2019, 4,3 per l'anno 2020 e 5,8 milioni per
l'anno 2021. Alla missione 4 (Istruzione e diritto allo studio)
sono assegnati 189,2 milioni di euro e incide per il 15 percento
sul totale. La missione 1 (Servizi istituzionali, generali e di
gestione) presenta un importo complessivo di 142,5 milioni e incide
per il 12 percento sul totale. Va rilevato che, a decorrere dal
2019, la spesa di personale è stata riclassificata in ciascuna
missione nella quale viene svolta l'attività, quindi è difficile
fare una comparazione sull'anno precedente. Alla missione 20 (Altri
fondi) c'è un accantonamento per concorso al risanamento della
finanza pubblica di 122,8 milioni nel 2019, 102,8 a decorrere dal
2020. Alla missione 18 (Relazioni con le altre autonomie
territoriali locali) sono assegnati 102,6 milioni di euro, pari
all'8 percento della spesa totale. Alla missione 12 (Diritti,
politiche sociali e famiglia) sono assegnati 86,2 milioni. La
missione 9 (Sviluppo sostenibile e tutela del territorio e
dell'ambiente) ha un'assegnazione di 83,6 milioni. Alla missione 10
(Trasporti e mobilità) sono previsti 80,1 milioni. La missione 20
(Fondi e accantonamenti) ammonta a 61,4 milioni. Alla missione 50
(Debito pubblico) la disponibilità è pari a 45,6 milioni di euro.
Alla missione 5 (Tutela e valorizzazione dei beni e delle attività
culturali) sono previsti 34,3 milioni di euro. La missione 14
(Sviluppo economico e competitività) incide per 31,2 milioni di
euro. La missione 15 (Politiche per il lavoro e la formazione
professionale) vede assegnati 27,7 milioni di euro, sono ricompresi
i servizi per il mercato del lavoro per oltre 3 milioni di euro, il
sostegno all'occupazione per 4,2 milioni di euro e la formazione
professionale finanziata dai fondi strutturali che ammontano a
oltre 20 milioni di euro nel 2019. Alla missione 11 (Soccorso
civile) sono assegnati 26,6 milioni. Alla missione 16 (Agricoltura,
politiche agroalimentari e pesca) sono assegnati 18,5 milioni. Alla
missione 7 (Turismo) sono assegnati 10,6 milioni. Alla missione 8
(Assetto del territorio e edilizia abitativa) sono assegnati 7,2
milioni. Alla missione 6 (Politiche giovanili, sport e tempo
libero) sono assegnati 4,7 milioni di euro. Alla missione 17
(Energia e diversificazione delle fonti energetiche) sono previsti
3,3 milioni, prevalentemente nel settore dell'efficientamento
energetico. Per l'ordine pubblico e la sicurezza sono assegnati 0,7
milioni di euro. Alla giustizia sono assegnati 0,4 milioni di euro
e alle relazioni internazionali 0,2 milioni.
Per quanto riguarda il disegno di legge di stabilità n. 14, si
rileva che esso si compone di 29 articoli per complessivi 6 capi.
Il capo I reca le disposizioni in materia di tributi regionali ed è
composto da 6 articoli che comprendono, tra l'altro, le
disposizioni in materia di IRAP, di tasse automobilistiche e
imposte di trascrizione. Il capo II reca disposizioni in materia di
personale e si compone di tre articoli. Il capo III riguarda la
finanza locale e si compone di tre articoli, in cui, tra l'altro,
si determina l'ammontare complessivo delle risorse per la finanza
locale. Il capo IV prevede interventi in materia di sanità e si
compone di tre articoli relativi al futuro dell'ospedale e
all'organizzazione del servizio socio-sanitario. Il capo V prevede
interventi per lo sviluppo economico e si compone di cinque
articoli, che comprendono anche disposizioni in materia di
sicurezza degli edifici scolastici. Il capo VI reca altre
disposizioni e modificazione di leggi regionali e si compone di 9
articoli, tra cui disposizioni inerenti la CVA.
Come avete inteso, il bilancio in discussione è
indiscutibilmente un bilancio di "gestione ordinaria" e quindi, in
quanto tale, per noi è appena sufficiente, manca della profondità
di visione di cui abbiamo detto poc'anzi, necessaria per
programmare il rilancio socio-economico atteso dai valdostani dopo
anni difficili. Al di là delle enunciazioni contenute nel documento
di economia e finanza regionale, si rileva infatti un loro basso
recepimento nei capitoli del bilancio nel triennio 2019/2021.
È un documento "amministrativo", imbastito in un'ottica di
continuità più che del cambiamento tanto atteso, frutto anche della
fretta con cui è stato elaborato. Nel documento poco si dice nel
merito della ristrutturazione della spesa pubblica, della riduzione
della spesa corrente, della necessaria riorganizzazione della
macchina amministrativa per meglio gestire le risorse europee e
quelle di investimento, della semplificazione e della
sburocratizzazione. Poco è detto su come ridurre le disuguaglianze
e su come fronteggiare il problema demografico e le difficoltà
delle famiglie: fattori questi che frenano lo sviluppo e la
possibilità di migliorare la vita dei valdostani. Per questo, dopo
il dibattito e l'approvazione di questo bilancio, dobbiamo
rimetterci al lavoro insieme alle organizzazioni sociali, agli Enti
locali, ai valdostani nei loro ambiti di attività e di professione
per definire e dare gambe a un nuovo progetto a medio e lungo
termine per lo sviluppo della Valle. Dobbiamo fare di più e meglio
rispetto a questo bilancio perché il quadro di cambiamento
intervenuto ce lo impone. Dobbiamo fare quello che i valdostani
attendono, che chiedono, che desiderano: un cambiamento positivo.
Per fare ciò occorre energia, grande sforzo progettuale e grande
coraggio politico. Serve il contributo di tutti, molta concretezza,
analisi puntuali e visione politica e progettualità. Sarà un lavoro
impegnativo, dovremo essere capaci di lavorare in un clima più
sereno, superando le rispettive distanze ideologico-culturali e i
pregiudizi personali, dovremo davvero lavorare per la Valle d'Aosta
insieme a tutti valdostani.
Dalle ore 9:20 assume la presidenza il Vicepresidente
Distort
.
Distort (Presidente) -
La parola al Consigliere Aggravi
quale relatore di minoranza.
Aggravi (LEGA VDA) -
Il percorso che ha portato alla
formazione del disegno di legge di bilancio della Regione relativo
al triennio 2019/2021 e dei relativi provvedimenti è stato segnato
dal clima politico nel quale è stato redatto: una maggioranza
minata al suo interno, una Giunta presente alle riunioni
interlocutorie con due Assessori di fatto dimissionari, con
prospettive di instabilità che non agevolavano la
view
programmatoria che dovrebbe caratterizzare di fatto la definizione
del documento più importante dell'agire politico di un governo.
Tuttavia, grazie al lavoro degli altri colleghi della fu
maggioranza, e in parte per amore di verità anche di coloro che ci
stavano lasciando, il documento che oggi esaminiamo è frutto di un
lavoro improntato ai principi di sana e prudente gestione della
cosa pubblica, le cui risorse vertono interamente su disponibilità
regionali "pure" (
bien entendu
: nessuna riserva di società
partecipata è stata drenata a favore della spesa regionale, né sono
stati recuperati fondi regionali presso la Finaosta) e
prudenzialmente senza considerare gli effetti dell'accordo siglato
con lo Stato che finalmente sancisce il
quantum
del
contributo da destinarsi a Roma a compartecipazione della finanza
pubblica di livello centrale, e che presenta significativi elementi
di novità rispetto al passato, come l'utilizzo (per la prima volta)
della norma di attuazione n. 184 in materia di coordinamento e di
raccordo tra la finanza statale e regionale. Per questo motivo e
per le considerazioni che farò nel prosieguo, è bene differenziare
quanto è caratterizzante della manovra stessa (ovvero di quanto è
stato fatto da chi c'era) e quanto invece si differenzia a seguito
delle prime scelte ottemperate dal neo insediato Governo
Fosson.
Non mi dilungo sui numeri in quanto il collega Marquis ha dato
una visione completa ed esaustiva dei numeri, mi concentrerò più
sugli argomenti di carattere politico. Come ho già anticipato in
precedenza, le scelte ottemperate dal precedente Governo in sede di
redazione del bilancio miravano a garantire i livelli di servizio
ottimale alla comunità e la forza di spesa necessaria alla macchina
amministrativa regionale prefissati nel programma di governo alla
luce delle risorse proprie della Regione e tenuto conto delle
prospettive future di bilancio. A fronte di ciò anche gli effetti
dell'accordo siglato con lo Stato sono stati tenuti in
considerazione nella formazione del bilancio medesimo,
principalmente in ottica programmatoria, ovvero indicandone la
futura destinazione all'interno del DEFR 2019/2021, almeno quello
originario. La funzione di questo documento non è venuta meno,
seppure la sua redazione sia avvenuta in parallelo alla formazione
del bilancio in oggetto, con l'intento di rappresentare la
view
programmatoria e politica del Governo a situazione
vigente (ieri) in carica. È infatti all'interno di questo documento
che si trovano le linee programmatiche di indirizzo del bilancio,
così come le principali differenze con le prime scelte ottemperate
dal Governo (oggi) in carica.
Come già affermato, la principale novità del progetto di
bilancio presentato è stata quella di dare corso operativo alla
norma di attuazione n. 184. Il progetto di bilancio, presentato
dalla Giunta regionale precedente il 28 novembre scorso,
all'articolo 1 delle disposizioni normative prevedeva
l'applicazione di un fattore di sconto all'aliquota
dell'addizionale regionale all'imposta sul reddito delle persone
fisiche con riferimento ai primi tre scaglioni di reddito (per
intenderci fino a 55 mila euro). Una manovra che incideva sul
montante di bilancio per circa 5 milioni di euro; una manovra
destinata a mitigare l'effetto della "manina invisibile" dello
Stato (della Regione) nelle tasche dei propri cittadini; una
manovra che poteva essere sicuramente migliore sia in termini di
fasce di reddito interessate che di magnitudo complessiva, ma che
rappresenta, per la prima volta, la volontà concreta di sostenere
la classe media regionale (quasi 75.000 contribuenti) nell'attuale
difficile congiuntura economica. Pensiamo infatti a che effetto
avrebbe avuto tale manovra per una famiglia di reddito medio
formata da tre soggetti fiscali attivi: sicuramente maggiore delle
tante cifre utilizzate in questi giorni per minimizzare, se non
banalizzare, gli effetti di questa scelta. A tale riguardo mi
chiedo se non si sia perso il senso del denaro: ogni euro
risparmiato in più è fonte di ricchezza e spesa per una persona,
per una famiglia, un concetto sacro non così banale. Tuttavia la
prima mossa del nuovo Governo è stata perentoria: "l'articolo 1 è
abrogato!", una decisione giustificata con la volontà di definire
in un prossimo futuro nuove esenzioni IRAP. Già, "nuove esenzioni"
perché nella legge di stabilità in discussione si è già provveduto
in tal senso: sono infatti previste agevolazioni IRAP per società
cooperative, esenzioni per nuove attività operanti in Valle,
esenzioni per i rifugi alpini. Senza dubbio questa parte della
barricata è favorevole, anzi favorevolissima a forme di
defiscalizzazione che consentono ai cittadini e alle imprese di
alleggerire il carico fiscale, che troppo spesso frena lo sviluppo
prima personale e poi economico dei singoli. Tuttavia, non
comprendiamo la
ratio
di questa scelta. Sicuramente a
livello mediatico paga poter dire che con i 5 milioni "risparmiati"
si potrà ridurre di circa un quarto l'effetto fiscale dell'IRAP (in
quanto dei 60 milioni circa di gettito circa 20 vengono da soggetti
privati), ma resta un serio arcano dietro a questa scelta. Ci si è
interrogati su quali aliquote si intende operare? Ci si è posti il
problema delle categorie di imprese che possono beneficiare di tale
nuova agevolazione? Ma soprattutto si è valutato l'effettivo
risparmio marginale di ogni impresa e il potenziale vantaggio in
termini di nuova occupazione? Parrebbe di no o, meglio, i
rappresentanti del nuovo Governo - non me ne vogliano - intervenuti
in commissione si sono trincerati dietro alla necessità di
riservatezza su tali scelte future. Beninteso, per cortesia
istituzionale glielo si concede (almeno per ora), però temo che
dietro la riservatezza non ci sia null'altro. Allora mi chiedo:
perché eliminare con un colpo di spugna il certo per l'incerto? Che
ne sarà dei circa 5 milioni che comunque verranno presi dalle
tasche dei nostri concittadini? Ai posteri l'ardua sentenza...
En ligne avec la nécessité de soutenir le modèle de fédéralisme
valdôtain représenté par les Communes et leurs Unités, notre projet
de bilan prévoit le niveau de financement de l'année 2018, au-delà
des prévisions de loi, à savoir la loi régionale n° 48. Ce choix ne
représente pas véritablement le modèle auquel nous croyons soit
nécessaire réformer notre système, mais plutôt la nécessité de
pouvoir permettre aux Communes de faire face à leurs dépenses et
investissements. À ce propos, au niveau de DEFR, on a prévu 4
millions d'euros en plus pour le système des Collectivités locales,
un choix que le nouveau Gouvernement Fosson a choisi de maintenir
tel quel dans le nouveau document de DEFR présenté.
Au cours du processus de rédaction du bilan on a eu la
possibilité de se confronter avec les représentants des
Collectivités locales et de discuter à l'égard de la nécessité de
réformer l'actuel système, à savoir les lois n° 48 et n° 6. Un
point que, au-delà des différences politiques (et souvent
personnelles) qui caractérisent ce Parlement, peut représenter un
argument de collaboration active au sein des organes administratifs
députés, entre l'actuelle majorité et l'autre côté de la barricade.
En vérité c'est souvent difficile de trouver une synthèse entre les
deux côtés de la table et surtout juste après un changement de
gouvernement, mais je crois fondamental bâtir ensemble les réformes
plus importantes pour le système administratif valdôtain (même
discours pour ce qui concerne la loi électorale). À vous de le
démontrer!
All'interno del progetto di bilancio presentato vi è un
ulteriore aspetto di novità, ovvero la scelta di definire in norma
le modalità e le tempistiche entro le quali scegliere se e come
dare corso a due progetti di carattere strategico per l'intera
comunità valdostana. Nel primo caso in relazione al progetto di
ampliamento dell'Ospedale Umberto Parini, nel secondo caso in
merito alla scelta di quotare o no CVA, importanti scelte che non
possono essere prese senza una completa e analitica valutazione del
costo/opportunità e di una valutazione seria dei rischi e occasioni
per l'Ente pubblico. In tale ottica abbiamo proposto di dare corso
a una valutazione costi/benefici del progetto di ampliamento
dell'Ospedale (e i relativi servizi connessi), ovvero sulla nuova
realizzazione. È doveroso, dopo tutti questi anni, chiedersi cosa
sia meglio fare per un progetto capitale per la comunità
valdostana. Il nuovo Governo limita la valutazione al solo progetto
originario. Non è forse meglio valutare tutte le possibilità sul
tavolo, proprio in considerazione di questi anni passati e dei
numerosi ritrovamenti archeologici che hanno dato il via al
calvario che sta frenando tale progetto? Tra l'altro, proprio sulla
scorta di tale scelta, in sede di DEFR abbiamo valutato di
destinare circa il 90 percento delle risorse ottenute dall'accordo
con lo Stato alla realizzazione di questo progetto, perché crediamo
che la Valle d'Aosta non possa più aspettare un nuovo e rinnovato
ospedale a servizio dei suoi cittadini e ospiti.
Discorso simile vale per il progetto di quotazione di CVA.
Rispetto al precedente occorrono sicuramente tempi più rapidi di
scelta e valutazione, ma una decisione di questo genere non può
essere fatta senza considerare nel complesso cosa rappresenti CVA
per la nostra comunità, senza comprometterne la realtà di azienda
di mercato, seppur di proprietà pubblica. Perché dunque limitare
l'analisi alla documentazione già prodotta? Perché non vagliare
tutte le alternative percorribili? L'emendamento proposto dal nuovo
Governo sembra cercare di bypassare il lavoro che la commissione
consiliare competente avrebbe già dovuto in parte svolgere, perché?
Una battuta sulla proposta di escludere CVA dall'applicazione della
famigerata legge n. 20. Ecco un ulteriore punto di dialogo
possibile, Presidente Fosson, la riforma di una legge che nulla
aggiunge al complesso normativo vigente in ambito e che
sicuramente, prima di essere adottata, doveva prevedere la
definizione di un reale ed efficiente modello di indirizzo e
monitoraggio delle società a partecipazione regionale, vogliamo
parlarne?
Significativa importanza ha riguardato sia in seno alle poste di
bilancio che in ottica futura a livello di DEFR l'attenzione data
allo sviluppo economico. La completa finanziabilità della legge n.
8 è rimasta invariata (e di ciò ne siamo contenti), perché tale
progetto può giocare un importante ruolo di volano dello sviluppo
produttivo della Bassa Valle, area maggiormente colpita dalla crisi
dell'industria manifatturiera. Ci auguriamo che quanto prima si
possa dare attuazione al relativo bando su cui abbiamo lavorato in
questi mesi di governo convintamente e con l'invito di varie
aziende già operanti in Valle. Tuttavia siamo dispiaciuti che
l'idea, la volontà politica di interloquire con lo Stato centrale
per lo sviluppo di una zona franca urbana sia venuta meno e sia
stata cancellata dalla bozza di DEFR. Per molti può sembrare un
sogno, ma con il potente strumento delle norme di attuazione e con
una buona interlocuzione con il Governo centrale il progetto
potrebbe garantire una nuova stagione di sviluppo per il nostro
settore produttivo.
In sede di formazione del bilancio è stata prevista la
sospensione della misura di sostegno economico alle famiglie
mediante il concorso alle spese per il riscaldamento domestico. È
vero, tuttavia, com'è corretto che accada, nella complessiva
valutazione delle risorse disponibili e a fronte di una sana e
fattiva dialettica all'interno della compagine di Governo, si è
scelto di recuperare le coperture finanziarie necessarie per la
riattivazione di questa misura attraverso l'aumento (di un'entità
poco significativa) delle tariffe di concessione delle grandi
derivazioni di acqua a uso idroelettrico, una misura che incide sui
grandi impianti, quindi non certo sui piccoli produttori e che
consente di poter riattivare una misura importante per molti
valdostani. Ora mi chiedo: perché dichiarare a priori di non
volerlo supportare? È vero, l'abbiamo già precisato nel citato
articolo 27, è necessario rivalutare la complessiva politica di
aiuto e sostegno ai meno abbienti, anche a fronte della futura
introduzione del reddito di cittadinanza, ma perché voler far
venire meno questa misura proprio ora?
In ultimo, permettetemi, occorre essere molto chiari e realisti,
i tempi stringenti e il recente insediamento non vi hanno
consentito di apportare ampie modifiche al progetto di bilancio
presentato dalla passata Giunta, ma quanto avete delineato negli
emendamenti presentati e nelle modifiche apportate al DEFR
evidenzia comunque alcune tracce di una linea politica in contrasto
con quanto da noi sino a oggi fatto. L'aver proposto, come primo
emendamento, l'abrogazione dell'agevolazione IRPEF ne è l'esempio
principale. Noi riteniamo che la stagione della cosiddetta
"redistribuzione" non possa e non debba più avvenire per mano
pubblica e soprattutto crediamo che il primo costo che spesso
subiscono i cittadini e/o le imprese sia proprio quello
dell'accesso agli aiuti. Per citare l'economista Frédéric Bastiat:
"
diminuer les impôts voilà [...] donc notre programme
financier
", tale manovra rappresentava il primo tentativo
(concreto) di invertire la rotta verso un nuovo modello di
fiscalità regionale. Stesso discorso vale per il progetto
dell'ospedale, ad esempio: perché non dare corso a una più ampia
valutazione del progetto e dei bisogni della comunità? Perché
essere così tanto legati a un passato che di nuovo torna? Da parte
nostra siamo certi di aver lavorato al meglio per la redazione di
questo progetto di bilancio, in un clima non agevole e in
condizioni politiche difficili, ma abbiamo portato la nave in
porto. Non siamo noi ad aver scatenato la tempesta, sono stati
altri.
In conclusione, come già sottolineato, non possiamo condividere
modifiche che vadano a emendare quelli che riteniamo essere
pilastri fondamentali di una nuova fase politica di cui facciamo
parte.
Dalle ore 9:48 riassume la presidenza la Presidente
Rini
.
Rini (Presidente) -
La parola all'Assessore Testolin.
Testolin (UV) -
Come hanno già fatto i relatori che mi
hanno preceduto, la relazione di presentazione del bilancio di
previsione per il 2019 e del triennale 2019/2021 non può che
iniziare da parte dell'attuale Governo regionale con una, seppur
breve ma doverosa, ricostruzione dei fatti che hanno caratterizzato
il percorso che ci ha portati qui oggi a discutere di atti e di
provvedimenti fondamentali per la futura programmazione e gestione
della nostra Regione. Un percorso oserei dire caratterizzato negli
scorsi mesi, a partire da settembre/ottobre, da una pressante e
talvolta indicata come insistente richiesta all'allora Governo
Spelgatti, di voler prima presentare con celerità il documento di
programmazione economico-finanziaria della Regione per il triennio
2019/2021 (cosiddetto "DEFR"), e poi con sollecitazioni in merito
all'opportunità di predisporre con solerzia i disegni di legge
relativi alla legge di bilancio per il 2019 e per il triennio
finanziario successivo in modo da potere avere il tempo necessario
per una loro corretta analisi e condivisione con le parti sociali,
gli Enti locali e con tutti i portatori di interessi coinvolti
nella manovra finanziaria regionale.
Nonostante la reiterazione delle istanze appena ricordate, solo
in data 28 novembre 2018 si è registrata la contestuale
presentazione alla competente commissione consiliare del documento
di economia e finanza regionale e del disegno di legge n. 14
(Disposizioni per la formazione del bilancio annuale e pluriennale
della Regione autonoma Valle d'Aosta, legge di stabilità per il
triennio 2019/2021) e del disegno di legge n. 15 (Bilancio di
previsione finanziario per la Regione autonoma Valle d'Aosta per il
triennio 2019/2021). Il deposito in commissione il 28 novembre dei
documenti sopracitati e l'illustrazione degli stessi in data 3
dicembre da parte dell'allora Assessore Aggravi e dall'allora
Presidente Spelgatti sono dunque il punto di partenza dell'iter di
analisi e di confronto dei provvedimenti legislativi che oggi sono
iscritti all'ordine del giorno di questo Consiglio per la loro
approvazione. Si ritiene altresì doveroso sottolineare, così come
riferito dall'allora Assessore, come i documenti presentati il 3
dicembre non fossero stati oggetto di alcun percorso formalizzato
di condivisione e di confronto né con le parti sociali, né con i
vari portatori di interessi istituzionali e che, dunque, a quella
data nessuno era a conoscenza, se non il Governo proponente, né dei
numeri, né dei contenuti di provvedimenti posti in esame, né delle
legittime aspettative degli
stakeholder
. Quanto sopra a
significare la difficoltà di chiudere in meno di 15 giorni un
percorso di approfondimento e di valutazione in merito a un
documento di programmazione contabile che, in condizioni normali,
richiederebbe almeno il doppio del tempo per la sua analisi. A
questo si aggiungano due situazioni capitali: la prima il cambio di
Governo e di maggioranza, conclusosi con l'approvazione della
mozione di sfiducia costruttiva al Governo Spelgatti avvenuta il 10
dicembre, data dalla quale il nuovo Governo Fosson ha dunque potuto
iniziare a lavorare
in primis
proprio sui documenti di
bilancio oggi all'ordine del giorno. La seconda condizione
rilevante è l'impossibilità tecnica di intervenire in maniera
organica sulle poste di bilancio in questo convulso e temporalmente
ristretto lasso di tempo, per non compromettere la regolare
applicazione del bilancio regionale sin dal 1° gennaio 2019.
Il buon senso e le problematiche operative, amministrative e
gestionali che andrebbero a gravare sulla già complessa macchina
amministrativa della Regione, con effetti negativi nei confronti
dei rapporti e nella gestione sia con gli Enti locali che con
l'utenza più in generale, se il bilancio non dovesse partire già
dal 1° gennaio, hanno dunque indotto il nuovo Governo a limitare le
iniziative di variazione al documento originale di bilancio a
quelle variazioni che, pur permettendo di indicare una diversa
visione della gestione della cosa pubblica, più coerente agli
obiettivi della nuova maggioranza, non andavano e non andranno a
rallentare, a complicare o addirittura a compromettere l'attività
amministrativa ad inizio anno. Un'attività amministrativa che anzi
ha bisogno di essere rilanciata e velocizzata per poter dare ai
cittadini quelle risposte che negli ultimi mesi hanno faticato ad
arrivare.
Detto questo, crediamo opportuno procedere ora a un'analisi
delle risorse a disposizione di questo bilancio. È opportuno
precisare come il miliardo e 400 milioni di euro su cui si
attestano le risorse a disposizione dei due futuri esercizi (2019 e
2020), pari a 1,302 miliardi, se considerati al netto delle partite
di giro, descrivano le entrate che possiamo definire ordinarie,
senza ricorso cioè a risorse
una tantum
. Sono dunque risorse
che saranno pertanto stabili anche nei futuri esercizi. Questo dato
porta oggi ad avere a disposizione per l'anno 2019 un importo
superiore rispetto al 2018 per quasi 14 milioni di euro, il che sta
a dimostrare la buona gestione e la corretta impostazione degli
esercizi precedenti, che avevano indicato il 2019 come l'anno di
crescita delle risorse a regime per la nostra Regione. Come
enunciato nell'allestimento dei bilanci degli ultimi due esercizi
(2017 e 2018), dove si era ricorsi all'utilizzo di una parte
importante di poste di entrata straordinaria, riconducibili
principalmente ai dividendi delle società partecipate, per cercare
di dare respiro alle iniziative di investimento in anni ancora
compromessi da norme statali, figlie del Patto di stabilità e delle
nuove regole contabili dell'armonizzazione di bilancio che avevano
decretato l'impossibilità di utilizzo di tutta una parte di entrate
dell'Amministrazione fintanto che non si fosse ripianato il
disavanzo contabile, appurato proprio con l'applicazione delle
nuove regole contabili, si era indicato proprio il 2019 per il
raggiungimento di una situazione che, seppur non ancora ottimale,
potesse comunque garantire il pieno e funzionale utilizzo delle
entrate dell'Ente Regione e persino anche il futuro utilizzo degli
eventuali avanzi di amministrazione.
Si segnala come il dato dell'entrata totale relativo al 2021 sia
invece significativamente più elevato solo per effetto della
contabilizzazione secondo le regole dell'armonizzazione dei
bilanci, sia in parte entrata, sia in parte spesa, nella chiusura
del prestito obbligazionario, emesso nel 2001, per l'acquisizione
delle centrali idroelettriche, che giunge a scadenza a maggio 2021.
Al netto di tale operazione le risorse disponibili sono in linea
con gli esercizi 2019 e 2020.
Si evidenzia come le entrate del Titolo I, costituite dai
tributi propri e dalla devoluzione dei tributi erariali, siano
previste in aumento per effetto della cessazione dell'applicazione
quinquennale dal 2014 al 2018 delle riserve erariali stabilite da
leggi dello Stato sul gettito di alcune significative imposte quali
l'IVA e le accise dei carburanti. Si ricorda inoltre che, per
quanto riguarda le entrate derivanti dalle devoluzioni dei tributi
erariali, le previsioni includono, oltre al gettito di competenza
dell'esercizio, così come per il 2018, anche i 65,8 milioni
derivanti dal riconoscimento del gettito maturato per le accise
energia elettrica e birra nel periodo 2011/2014 - e qua ci tengo a
fare un inciso: queste recuperate in sede di finanziaria degli
scorsi anni, che ci hanno permesso di portare a casa delle
importanti risorse economiche a favore del nostro bilancio -
operato dalla legge di bilancio dello Stato del 2017. L'elemento
nuovo e rilevante è costituito, come precedentemente spiegato, dal
fatto che tali entrate sino al 2018 non erano utilizzabili perché
vincolate al ripiano del disavanzo generato dalle operazioni di
riaccertamento straordinario dei residui imposti
dall'armonizzazione del bilancio, mentre dal 2019 saranno invece
utilizzabili per le spese di competenza dell'esercizio. È opportuno
sottolineare come nel contesto delle entrate si incardina una delle
diversità di prospettiva più rilevanti del nuovo Governo Fosson
rispetto alla visione poco lungimirante per lo sviluppo regionale
ipotizzata dall'ex Governo Spelgatti in merito all'utilizzo della
manovrabilità fiscale. L'ex Governo aveva ipotizzato in finanziaria
una minore entrata per tributi propri, prevedendo 4,8 milioni di
euro in meno di incassi relativi all'addizionale regionale IRPEF,
manovra che avrebbe abbattuto mediamente di circa 60 euro annui,
circa 5 euro al mese, il tributo pagato alla Regione da circa
75.000 valdostani. Una manovra che, seppur sicuramente spendibile a
livello elettorale, perché è vendibile come l'abbattimento delle
tasse per quasi tutti, avrebbe in realtà rappresentato una mera
elemosina, se non una vera e propria presa in giro per i
contribuenti valdostani. A fronte di tale opzione il Governo Fosson
preferisce utilizzare lo stesso importo di 4,8 milioni per
ulteriori riduzioni ed esenzioni IRAP a favore del mondo produttivo
e delle imprese, abbassando la pressione fiscale a sostegno del
lavoro e delle aziende, che devono continuare a garantire
occupazione, perché solo con l'occupazione si può pensare di creare
reddito, crescita e sviluppo. Riduzioni ed esenzioni che si
concretizzeranno nei primi mesi dell'anno 2019 con l'approvazione
della prima legge di variazione di bilancio già prevista. Tali
riduzioni permetteranno pertanto di completare quelle già inserite,
recepite nel provvedimento in esame, che sono la conseguenza di un
processo di analisi eseguito dagli uffici e attivato
ad hoc
nel mese di febbraio 2018, quando alla fine della scorsa
legislatura veniva disposto dall'allora Governo un lavoro di gruppo
che coinvolgesse gli uffici di riferimento nello studio delle
possibili azioni da adottarsi in merito alla manovrabilità fiscale
a disposizione della nostra Regione.
Coerentemente con quanto rappresentato in merito alla stabilità
delle entrate, le entrate extra tributarie (le entrate
patrimoniali) sono previste per circa 70 milioni annui e sono
costituite per lo più da rimborsi di entrate, di cui 36 milioni per
il recupero dai Comuni delle entrate da restituire allo Stato e per
circa 20 milioni dai provvedimenti di concessione delle derivazioni
d'acqua per uso idroelettrico. Per l'intero triennio non è prevista
l'assunzione di alcun debito diretto dalla Regione, anche in
considerazione dell'elevata disponibilità di cassa, ritornata in
quest'ultimo anno a livelli importanti dopo il superamento delle
criticità vissute nei periodi del Patto di stabilità. Infine, tra
le entrate del primo anno di bilancio (2019) è possibile prevedere
anche l'utilizzo dell'avanzo presunto di amministrazione 2018 per
la parte derivante dai fondi vincolati, pari a quasi 29 milioni,
che permetterà alle strutture regionali di attivare i
corrispondenti processi di spesa sin da fine gennaio, senza dover
attendere i tempi per la loro riassegnazione al bilancio con la
successiva legge di assestamento del bilancio di previsione.
Per quanto concerne le spese, si segnala come si assista, in
linea con gli esercizi precedenti, a un rapporto tra le spese
correnti e le spese di investimento che è di nove a uno, con una
spesa complessiva ancora fortemente caratterizzata da investimenti
limitati. A fronte di questa situazione di sostanziale stallo di
investimenti, riveste, a nostro avviso, particolare rilevanza
l'accelerazione in merito a alcuni processi decisionali che
potrebbero permettere alla Regione il reperimento di importanti
risorse da destinare alla realizzazione di opere strategiche sul
territorio, che a loro volta potrebbero fungere da volano nella
creazione di occasioni di investimento e di crescita occupazionale
e di generazione di nuovi introiti fiscali per l'Amministrazione
regionale stessa. In questo senso va l'emendamento proposto dalla
nuova maggioranza in merito alla necessità di costituire una
commissione speciale che in tempi brevi, entro il 31 marzo 2019,
possa svolgere le analisi e le verifiche più appropriate ed
esaustive, utili a dare contezza in merito alle operazioni più
opportune da mettere in campo per un'adeguata valorizzazione
economica della CVA. L'ulteriore
input
relativo al
reperimento di risorse da destinarsi all'investimento è sicuramente
da ricercarsi nel potenziamento delle professionalità, da dedicare
alla ricerca e alla gestione di risorse europee che potranno
sopperire in futuro, così come si è cercato di fare in passato, con
accesso a misure e finanziamenti comunitari che possano arricchire
le nostre opportunità di crescita. Nelle misure di sviluppo
economico sono previsti investimenti importanti nel triennio,
risorse destinate alla riapertura di bandi bloccati in questi
ultimi mesi, fortemente sollecitati dal tessuto industriale, che
potrebbe, tramite queste risorse, creare degli interessanti
percorsi di crescita occupazionale in Bassa Valle, come tra le
categorie più giovani.
In merito alle disposizioni previste dall'articolo 10 del DL n.
14, concernenti la determinazione delle risorse destinate alla
finanza locale, fermi restando gli stanziamenti previsti per il
2019, in linea con quelli accordati nel 2018, si registra un parere
contrario del Consorzio permanente degli Enti locali, che,
incontrato dal Presidente Fosson e dal sottoscritto in data 14
dicembre in una seduta straordinaria dell'assemblea - che peraltro
si è appositamente riunita per l'espressione del parere in merito
ai disegni di legge dei quali stiamo discutendo - ha a più riprese
sottolineato l'esigenza di maggiori trasferimenti certi per la
prossima annualità, oltre a una serie di altre richieste e di
indicazioni normative che parzialmente aveva già esplicitato,
peraltro senza riscontro in legge, all'ex Governo regionale.
Il confronto con gli Enti locali si è purtroppo risolto in una
presa visione da parte loro del documento che, a causa delle
tempistiche e delle modalità di presentazione, non risulta oggi
modificabile nelle sue parti salienti. Un confronto preventivo alla
stesura del bilancio e accorgimenti che avessero garantito gli Enti
locali, già in questa fase di approvazione del bilancio regionale,
le maggiori risorse previste dal DEFR probabilmente avrebbero
comportato una visione meno critica dei Comuni nei confronti della
legge finanziaria regionale, così come una maggiore attenzione
verso alcune richieste normative - in queste ultime ore si è
cercato in tutta fretta di analizzarle per verificarne la
ricevibilità - avrebbe potuto con più calma dare risposte più
precise e puntuali agli Enti locali. L'impegno che ci si è assunti
con il CPEL è stato dunque quello di guardare con attenzione alle
esigenze espresse dai Comuni, a partire dall'allestimento della
prima variazione di bilancio prevista per gennaio/febbraio 2019 al
fine di garantire un'implementazione di risorse a loro favore e di
avere nel prossimo futuro un approccio attento alle loro esigenze,
un approccio improntato al dialogo costruttivo e una sussidiarietà
non soltanto economica, ma anche mirata al supporto gestionale e
normativo nei loro confronti.
Rispetto alle decisioni in merito al complesso ospedaliero
Umberto Parini, esplicitate nell'articolo 15 del disegno di legge
n. 14, si evidenzia un'altra rilevante diversità di visione della
nuova maggioranza rispetto a quella che ha redatto il testo di
legge originario: con un emendamento
ad hoc
si prevede,
infatti, che le valutazioni in merito alla sostenibilità tecnica,
economica e finanziaria siano da verificarsi solo in considerazione
dell'esecuzione del progetto di ampliamento dell'attuale nosocomio
e non da studiare in funzione di diversa, eventuale
delocalizzazione dello stesso presso altro sito, in quanto la
scelta in merito al nuovo presidio ospedaliero è già stata oggetto
di referendum propositivo nel 2007.
Per ultimare l'analisi dei principali punti del disegno di legge
in esame ci soffermiamo ancora sull'articolo 27, comma 4, del
disegno di legge n. 14, così come predisposto dall'ex Governo
Spelgatti, concordando con la sospensione dell'erogazione del
cosiddetto "
bon de chauffage
", di cui alla legge n. 43/2009,
anche in attesa di una revisione organica delle misure di contrasto
alla povertà conseguenti a un'efficace razionalizzazione degli
interventi già esistenti e in attesa altresì delle valutazioni
dell'impatto sul tessuto socio-economico valdostano
dell'introduzione a livello nazionale del cosiddetto "reddito di
cittadinanza". Aggiungo che questo tipo di decisione, questo tipo
di valutazione non può essere soggetta a delle riflessioni che
cambiano di settimana in settimana, ma devono essere leggermente
più lungimiranti e dare delle indicazioni precise ai nostri
cittadini in modo che ci si esprima chiaramente su queste
situazioni in maniera molto chiara e non a seconda della sedia che
si occupa.
Conclusa l'analisi dei principali punti dei due disegni di legge
n. 14 e n. 15, in rapporto ai quali, come detto in premessa, le
criticità operative dettate dalla mancanza di tempo per
un'approvazione tempestiva e un'immediata applicazione del nuovo
bilancio a partire sin dal 1° di gennaio, senza dover ricorrere
all'attivazione di un pericoloso e antiproduttivo esercizio
provvisorio, hanno costretto il nuovo Governo a non intervenire in
questa fase sulle poste allocate a bilancio. Risulta pertanto
importante, se non capitale, illustrare le principali linee di
intervento che il nuovo Governo Fosson ha voluto esplicitare in una
complessiva rivisitazione degli obiettivi prioritari per il
triennio 2019/2021, emendando il documento di economia e finanza
regionale e i suoi contenuti strategici. Di seguito riportiamo in
conclusione a questa relazione i principali campi di azione e una
sintesi delle iniziative esplicitate nel documento di economia e
finanza regionale dal nuovo Governo regionale.
Manovrabilità fiscale. La norma di attuazione dello Statuto
della Regione autonoma Valle d'Aosta, come da decreto legislativo
n. 184/2017 in materia di coordinamento e di raccordo tra la
finanza statale e regionale, comporta una nuova e più ampia
possibilità di manovra sui tributi da parte della Regione stessa,
infatti la nuova norma di attuazione concede alla Valle d'Aosta la
possibilità di manovra fiscale sia sui tributi regionali che sui
tributi locali. In prima battuta al fine di completare
l'approfondimento dei diversi aspetti inerenti alla complessa
materia tributaria e agli impatti sui bilanci degli enti di
eventuali manovre sui tributi locali, la Regione si concentrerà
nell'attuazione delle misure sui propri tributi: in particolare
saranno oggetto di intervento l'Imposta Regionale sulle Attività
Produttive (IRAP), le tasse automobilistiche e l'imposta regionale
di trascrizione dei veicoli presso il Pubblico Registro. Con
riferimento alla prima manovra a favore del tessuto imprenditoriale
regionale in materia di IRAP, saranno attuate nell'immediato le
misure che sono già state evidenziate e che consistono nel fatto
che le nuove iniziative economiche di insediamento del territorio
regionale, anche a seguito di trasferimento da altre regioni,
saranno dunque esentate dal pagamento dell'imposta per i primi
cinque esercizi. I gestori dei rifugi alpini saranno esentati
definitivamente dall'imposta al fine di meglio valorizzare le
risorse della montagna, mentre gli enti cooperativi saranno oggetto
di un intervento che intende sia ampliare la platea dei soggetti
beneficiari, sia incrementare la misura delle agevolazioni. Le
iniziative di riduzione dell'IRAP, oltre ad essere già presenti e
parzialmente declinate nella legge di stabilità, saranno oggetto di
ulteriore, importante applicazione nel corso dell'anno 2019, dove,
con una prima variazione di bilancio, andranno a destinare al
settore le ulteriori risorse dell'addizionale regionale IRPEF con
un impatto stimato di abbattimento di imposta per le imprese di
circa il 25 percento. Riguardo ai tributi relativi al possesso dei
veicoli, saranno varate misure volte a correggere situazioni
problematiche relative alla normativa statale vigente e a
semplificare l'applicazione dei tributi stessi.
Politiche europee, del lavoro e sociali. Dalla lettura della
programmazione economica di questo Governo emerge, seppure in forma
sintetica, come l'Assessorato affari europei, politiche del lavoro,
inclusione sociale e trasporti intenda improntare la sua attività a
una visione orientata al benessere sociale diffuso che tenda a
migliorare i risultati occupazionali sia in termini quantitativi
che qualitativi, mediante un approccio integrato e condiviso
dell'azione amministrativa e politica e l'istituzione dell'Agenzia
regionale per il lavoro come tassello del potenziamento dei servizi
già attivi. Esso intende altresì favorire lo sviluppo della buona
economia imprenditoriale e un utilizzo trasversale, efficace e
proficuo dei fondi strutturali e di investimento europei, in vista
anche della nuova programmazione 2021/2027, in un sistema
efficiente di trasporti che apra maggiormente la nostra Regione ai
mercati nazionali e internazionali e garantisca una mobilità
sostenibile per cittadini ed imprese.
Sanità e
welfare
. Andando nella direzione di dare più
forza e maggiore incisività ai due settori portanti della salute e
del benessere (sanità e servizi sociali), sarà fondamentale
prevedere lo sdoppiamento dei Dipartimenti affermando che
ovviamente dovranno lavorare in sinergia sanità e salute per dare,
da una parte, servizi sociali e welfare dall'altra. Si tratta di
due settori strategici per il benessere dei cittadini dove si
dovranno mettere in atto delle strategie innovative, per quanto
riguarda la sanità: il potenziamento della medicina territoriale;
un'efficace politica di prevenzione attraverso campagne di
informazione e di
screening
; una strategia idonea a evitare
l'esodo dei medici qualificati verso l'esterno, cercando anche di
attrarre professionalità esterne, rivedendo la disciplina
organizzativa del servizio sanitario regionale, migliorando anche
le risorse aggiuntive a disposizione per consentire di ridurre le
liste d'attesa; il potenziamento del personale infermieristico; la
riorganizzazione di alcuni dipartimenti sanitari e la conferma
dell'ubicazione dell'Ospedale Parini e revisione del progetto; per
i servizi sociali, partendo dal piano di zona: rinnovare il modello
di sistema organizzativo delle politiche sociali, pensando in modo
particolare agli anziani e alla prima infanzia; garantire programmi
di assistenza e sostegno alle fasce più deboli e ai disabili; una
forte collaborazione con il terzo settore e la valutazione e
l'introduzione della misura unica per la famiglia, con particolare
attenzione alle persone fragili e non autosufficienti, in
particolare nei settori della casa, della salute, del lavoro e
dell'educazione.
Scuola, Università, ricerca e politiche giovanili. Relativamente
al settore scolastico e universitario, il DEFR contiene le linee
programmatiche sulle quali si concentrerà l'attività programmatica
e amministrativa del prossimo anno e di quelli immediatamente
successivi. Le specificità del nostro sistema scolastico potranno
giovarsi del supporto di un nuovo centro di ricerca dedicato alla
didattica e alla pedagogia che, in raccordo con l'Università della
Valle d'Aosta e gli ulteriori centri di ricerca italiani e
stranieri, contribuirà a valorizzarne gli aspetti peculiari, legati
non solo al bi-plurilinguismo sin dalla scuola dell'infanzia, ma
anche alla capillarità delle sedi scolastiche sul territorio e
all'educazione di personale di cui potranno disporre. Ciò sarà
possibile anche grazie a una rinnovata attenzione per le esigenze
del personale amministrativo e ausiliario, in particolare nelle
scuole dell'infanzia del primo ciclo di istruzione, in accordo con
gli Enti locali, nonché la situazione dell'edilizia scolastica al
fine di effettuare una programmazione di lavori da realizzare in
funzione di un patrimonio scolastico sicuro e rispondente ai
bisogni formativi di studenti e docenti.
L'intervento normativo regionale in materia di istruzione
professionale fondato sugli ampi spazi normativi su cui la Regione
dispone per Statuto offrirà accresciute opportunità ai giovani che
intendono affrontare percorsi di studio finalizzati a un rapido
inserimento nel mondo del lavoro, non solo come prevenzione
all'abbandono scolastico, ma soprattutto nella logica di
valorizzare le potenzialità di questo segmento scolastico. Infine
le politiche a favore della gioventù non potranno prescindere da un
più stretto legame tra università e territorio sia in termini di
offerta formativa, sempre più collegata al contesto internazionale,
sia in termini di radicamento sul territorio dell'Università in
settori quali le Scienze della montagna e delle sue peculiarità. I
fondi del bilancio regionale nel settore dell'istruzione,
dell'Università e delle politiche giovanili nel prossimo triennio
privilegeranno i filoni sopra descritti grazie a un'oculata e
potenziata gestione finanziaria, ma soprattutto a un ricorso più
sistematico all'utilizzo dei fondi europei e delle risorse di cui
essi permettono di beneficiare.
Lavori pubblici ed edilizia residenziale pubblica. Ritenendo
fondamentale l'edilizia come motore economico della Valle d'Aosta,
bisognerà prevedere una legge regionale sugli appalti che possa
tutelare e valorizzare le imprese valdostane, ponendo particolare
attenzione anche alle politiche di edilizia privata e di
finanziamento dei fondi di rotazione, anche con eventuali utili
delle società partecipate per il tramite di Finaosta. Si ritiene
inoltre importante dare nuovo slancio all'edilizia privata
prevedendo un aggiornamento della normativa urbanistica al fine di
semplificare le pratiche amministrative. Nell'ottica della
salvaguardia delle proprietà pubbliche, si valuterà la possibilità
di destinare quota parte delle entrate di vendita del patrimonio
pubblico per garantire le manutenzioni delle infrastrutture
pubbliche esistenti. Per quanto concerne le politiche abitative, si
sta procedendo verso la regionalizzazione delle graduatorie di
assegnazione di mobilità ERP (Edilizia Residenziale Pubblica) per
ottimizzare la gestione delle problematiche sul territorio in
accordo con i Comuni per il tramite dell'ente strumentale ARER.
Turismo, agricoltura e cultura. Il turismo, la cultura e
l'agricoltura, i tre settori che si occupano principalmente di
promozione del prodotto Valle d'Aosta, che abbiamo unito, sono
settori cruciali per la nostra Regione. Una sfida con lo sport e il
commercio in un Assessorato ripensato attraverso una
riorganizzazione funzionale con l'obiettivo prioritario, al di là
delle tante altre sfide, di lavorare con forza per un maggiore
raccordo e un'efficace sinergia tra i vari settori e attori che
rappresentano ciò che la Valle d'Aosta offre: le sue eccellenze, la
sua identità e le sue peculiarità in tutte le loro accezioni e che
si occupano, tra le altre cose, di azioni, di strategie, di
valorizzazione e promozione, che sarà quindi univoca e coordinata.
Una riorganizzazione che prevede tra le prime azioni: l'istituzione
e la creazione del tavolo del turismo, propedeutico alla nascita
dell'Ente unico di promozione turistica, che riunirà tutti gli
attori che si occupano direttamente o indirettamente di turismo e
valorizzazione, con l'obiettivo, tra le altre cose, di affinare e
rilanciare il
brand
Valle d'Aosta attraverso una regia
coordinata e un'agenda unica degli eventi, oltre che un'univoca
promozione e valorizzazione delle strategie e delle azioni da
mettere in campo, grande sfida sulla quale si basa una parte
importante del futuro sviluppo, anche economico, della nostra
regione.
Ambiente. L'ambiente rappresenta una risorsa per la Valle
d'Aosta, la sua tutela e valorizzazione è pertanto presupposto e
caratteristica del
welfare
percepito e motore di sviluppo in
numerosi settori, tra i quali si citano il turismo e il comparto
dell'agricoltura visto nei suoi molteplici elementi quali aria,
acqua, suolo, natura e paesaggio. Il territorio di montagna
presenta dunque caratteristiche specifiche che necessitano
dell'adozione di politiche di gestione attive e attente, nonché
della messa a disposizione di adeguate risorse finanziarie in grado
di dare risposte sia alle problematiche sopra esposte, sia ai
bisogni delle popolazioni che in questi contesti vivono e che qui
devono sviluppare le proprie attività. Gli eventi che interessano
il nostro territorio, le evoluzioni climatiche che stanno
condizionando gli stessi richiedono un forte impegno, anche
conoscitivo non solo delle realtà fisiche, ma anche e soprattutto
delle dinamiche sociali e culturali che si sono sviluppate nei
secoli. La diffusione e la divulgazione delle informazioni tra il
grande pubblico contribuiscono a sensibilizzare il cittadino per
renderlo informato sulle scelte operate dalla pubblica
amministrazione, più consapevole dell'esistenza di un pericolo
naturale.
Risorse naturali. I principali punti di intervento del settore
sono: incrementare gli investimenti per la tutela e la manutenzione
del territorio e dell'ambiente naturale al fine di prevenire il
dissesto idrogeologico e garantire alle nostre risorse naturali
l'indispensabile resilienza per poter far fronte anche agli effetti
negativi dei cambiamenti climatici, a tale scopo saranno messe in
atto misure di rafforzamento dei cantieri forestali; recepire i
principi contenuti nel Testo unico in materia di foreste e filiere
forestali con la predisposizione di un apposito provvedimento
normativo che individui le azioni da porre in atto per garantire la
salvaguardia delle foreste anche mediante la loro gestione attiva,
razionale e che nel contempo sviluppi la filiera foresta/legno
affinché i nostri boschi possano assolvere pienamente alle loro
diverse funzioni; assicurare centralità al Corpo forestale della
Valle d'Aosta nell'ambito della tutela e della valorizzazione
dell'ambiente e delle risorse naturali, garantendone la piena
operatività, con particolare attenzione alla copertura della pianta
organica (per il 2019 si prevede la realizzazione di un corso di
formazione per neoassunti e l'approvazione di una nuova procedura
concorsuale da attuarsi nel 2020).
Nel concludere questa corposa relazione in merito ai disegni di
legge n. 14 e n. 15 e agli elementi con i quali il nuovo Governo ha
voluto caratterizzare il documento di economia e finanza regionale,
chiudo il mio intervento ringraziando gli uffici che hanno
supportato la parte politica prima nella stesura e poi nelle
variazioni apportate ai documenti che oggi ci apprestiamo ad
approvare. Ringrazio il relatore Consigliere Marquis e anche il
collega Aggravi, il primo non solo per il suo intervento odierno ma
anche e soprattutto per il lavoro condotto in commissione assieme
agli altri Commissari per riuscire a dare, nonostante i tempi
strettissimi, un doveroso, seppur tardivo, ascolto a tutti i
portatori di interessi, alle associazioni, alle parti sociali e
agli enti il cui futuro dipenderà, a volte anche in maniera
pesante, da questo documento. Sono comunque certo che il lavoro
svolto non sarà lettera morta, ma sarà fonte di indirizzo e di
analisi per il prosieguo dell'attività amministrativa futura.
Presidente -
Come deciso in sede della Conferenza dei
Capigruppo, sospendiamo i lavori che riprenderanno alle ore 15:00.
Ricordo che, entro le ore 17:00, vanno depositati gli
emendamenti.
La seduta è tolta.
---
La seduta termina alle ore 10:33.
