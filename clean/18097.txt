Classificazione
ASSISTENZA SOCIALE


Resoconto integrale del dibattito dell'aula
Oggetto del Consiglio n. 1190 del 15 marzo 2000 - Resoconto
OGGETTO N. 1190/XI Situazione di disagio degli utenti del
centro socio-educativo di Quart. (Interpellanza)
Interpellanza Avuta notizia che gli utenti del Centro
socio-educativo di Quart incontrano numerosi disagi dovuti sia alla
carenza di personale, sia all'inadeguatezza della sede;
Appreso che attualmente il personale è meno numeroso rispetto al
passato e che, ad oggi, conta su 5 educatori professionali (di cui
uno presente solo un giorno e mezzo alla settimana) e 1 assistente
educatore, a fronte di un’utenza composta da 9
ragazzi a tempo pieno e 5 a tempo parziale;
Rilevato che il rapporto personale/utenza varia notevolmente
nelle diverse sedi dei Centri socio-educativi (Aosta 6/14 - Quart
5/14 - Châtillon 7/9 - Hône 6/10);
Atteso che, in particolare per gli utenti di Quart, il disagio
proviene anche dall'inadeguatezza della struttura, dal fatto che
non esiste uno spazio esterno vivibile, dalla situazione
verificatasi in questi mesi invernali durante i quali, per il
mancato funzionamento del riscaldamento, i ragazzi sono stati più
volte rimandati a casa;
i sottoscritti Consiglieri regionali
Interpellano
La Giunta regionale per conoscere:
a) se è a conoscenza dei disagi richiamati in premessa;
b) se esistono dei criteri per l’assegnazione del
personale e se gli stessi sono regolati da qualche delibera;
c) in caso negativo se si intende procedere, e in quale modo,
per determinare un rapporto soddisfacente tra il numero del
personale e quello degli utenti;
d) se si intende dare, per quanto concerne la sede, una risposta
più idonea ed adeguata alle esigenze di questi ragazzi e delle loro
famiglie e se, eventualmente, si è già trovata una soluzione.
F.to: Marguerettaz - Lanièce - Collé
Presidente
La parola al Consigliere Marguerettaz.
Marguerettaz (Aut)
Siamo venuti a conoscenza che in questi
mesi invernali i ragazzi che sono ospitati presso il centro
socio-educativo di Quart hanno avuto più volte dei problemi dovuti
in particolare alle reiterate interruzioni del sistema di
riscaldamento, per cui questi ragazzi, che come tutti sappiamo
hanno dei disagi di tipo fisico o psichico, sono stati rimandati a
casa improvvisamente con tutti i conseguenti disagi sia per loro
che per le loro famiglie.
Da questo inconveniente ci è sembrato giusto allargare il
ragionamento e anche lo sguardo su quella che è la situazione di
questi ragazzi ospiti presso i vari centri socio-educativi della
Regione e ci è sembrato di notare, per quanto concerne
l'organizzazione di questi centri, alcune carenze che abbiamo
evidenziato con questa interpellanza.
In particolare, per quanto concerne la sede di Quart, risulta
evidente a nostro avviso che il rapporto che c'è fra il personale
che opera presso questo centro e gli utenti è decisamente
insufficiente o, se così non fosse secondo il parere
dell'Amministrazione, è comunque minore rispetto al passato. È bene
ricordare che attualmente presso il centro di Quart vi sono cinque
persone di cui quattro educatori e un assistente educatore a tempo
pieno che devono educare, per quanto riguarda le finalità di questo
centro, la bellezza di 14 utenti, molti dei quali portatori di
gravi handicap, per i quali sembrerebbe giusto e logico immaginare
un rapporto diretto, vale a dire un rapporto di una persona per
ogni ospite.
Oltre a questo, è evidente che la sede dove è ubicato il centro
socio-educativo di Quart è evidentemente inadeguata oltre che per
quei problemi a cui facevo riferimento prima anche per la stessa
dislocazione di questa sede che si viene a trovare nelle immediate
vicinanze dell'imbocco dell'autostrada, zona ad altissimo traffico,
con inquinamento a non finire, senza nessuna possibilità di
usufruire di spazi esterni, vicino al famoso compattatore con tutti
i miasmi che investono chiunque frequenti quella zona.
Approfondendo la tematica dei centri socio-educativi ci siamo
accorti che in questi quattro centri, quello di Aosta, quello di
Quart, quello di Châtillon e quello di Hône, vi è un rapporto molto
diverso fra il personale e l'utenza. A noi risulta che per 6
operatori nel centro di Aosta vi sono 14 ospiti, su 5 a Quart vi
sono 14 ospiti, a Châtillon invece risulterebbero esserci 7
operatori per 9 ospiti e a Hône 6 operatori per 10 ospiti.
Questi dati, se sono esatti, evidenziano una diversità notevole
di rapporto fra personale e utenza che necessita di una
giustificazione. Per di più ho saputo, dopo aver presentato questa
interpellanza, che a partire dal primo di questo mese sono stati
inseriti 4 assistenti domiciliari presso i vari centri
socio-educativi, dei quali 2 sono stati inseriti a Châtillon, dove
c'è già il rapporto più alto di personale e utenza, 1 a Quart e 1
ad Aosta.
Questa è la situazione, che non è di certo ideale e alla quale
si deve porre mano, pertanto con questa interpellanza chiediamo se
l'Assessore ne è a conoscenza e quindi conferma anche i dati che ho
avuto modo di esporre adesso.
Così come chiedo se esiste un atto amministrativo a monte
dell'istituzione dei centri socio-educativi che determina il
rapporto fra personale e utenza così come avviene per quanto
riguarda le microcomunità o gli asili nido; se non esiste nulla di
questo genere, chiedo se è intenzione della Giunta mettere mano a
questa carenza di carattere normativo.
Infine, per quanto riguarda in particolare gli ospiti di Aosta e
di Quart, è bene dire che su Quart poi gravita anche una gran parte
di residenti in Aosta, chiedo se non si voglia veramente prendere
in considerazione l'ipotesi di trovare una sede adeguata e
accogliente che magari abbia uno spazio verde che permetta a questi
ragazzi, che passano anche diverse ore all'interno di queste
strutture, di poter vivere in maniera più decorosa rispetto ai
disagi che invece sono costretti a subire con questa
sistemazione.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Dirò subito che ovviamente conosco i disagi
richiamati nella premessa dell'interpellanza e condivido con il
Consigliere Marguerettaz le preoccupazioni riguardo agli aspetti
strutturali, non quelli riguardanti gli aspetti numerici del
rapporto personale/utenti e dirò perché.
Sugli aspetti strutturali, sono centri nati anni fa, adattando
delle situazioni logistiche, non del tutto idonee rispetto
all'utenza che devono ospitare. In effetti le strutture di Aosta,
di Quart, di Hône e di Châtillon non sono ottimali, da tempo stiamo
cercando locali nuovi per unificare il CSE di Aosta e il CSE di
Quart, ma paradossalmente non riusciamo a trovare disponibilità di
proprietari.
Devo dirlo con molta amarezza perché quando si parla di
portatori di handicap c'è ancora da parte di troppe persone un
atteggiamento di chiusura; ho avuto la sgraditissima sorpresa di
avere un no da parte di parenti di un ragazzo ospitato nei CSE per
affittare i locali, questa è la situazione nuda e cruda al di là di
tutto quello che ci diciamo sulla cultura della diversità, della
disabilità, dell'handicap, eccetera.
Non è neppure semplice trovare i locali in Aosta e nelle
vicinanze perché gli spazi per queste strutture sono notevoli.
Per quanto riguarda Châtillon stiamo approntando un progetto di
ristrutturazione globale della Casa De Matteis, la Giunta regionale
ha approvato proprio lunedì scorso l'affidamento dell'incarico a un
progettista e sicuramente la situazione di Châtillon sarà
notevolmente migliorata rispetto alla situazione attuale.
Per Hône la situazione è più o meno disastrosa, perché il CSE è
nel seminterrato della microcomunità, stiamo verificando con il
Comune di Hône la possibilità di fare una permuta fra l'ex cinema
parrocchiale, che abbiamo acquistato, e un terreno che un cittadino
ha donato per edificare una struttura ex novo.
Châtillon e Hône avranno una risposta positiva in termini medio
brevi. Per Quart e Aosta abbiamo delle grosse difficoltà a
recuperare dei locali anche in locazione.
Il rapporto poi con l'amministratore del condominio di Quart è
quanto di più conflittuale possa esserci, la corrispondenza e le
diffide che ho firmato sono innumerevoli, sta di fatto che dalla
pratica del montacarichi, alla pratica delle pulizie, alla pratica
del riscaldamento la situazione è quella che è stata descritta dal
Consigliere Marguerettaz e non è sicuramente una situazione
positiva. L'unica soluzione è andarsene sperando di trovare il
locale.
Per quanto riguarda il personale, fino al 29 febbraio 2000 il
personale è costituito da: educatori professionali che sono
operatori in possesso del relativo diploma conseguito con specifico
corso di formazione di 2.800 ore, per il cui accesso è richiesto il
diploma di scuola media superiore, sono degli ottavi livelli per
intenderci, e da assistenti educatori che sono operatori in
possesso di diploma di scuola media superiore senza specifica
qualifica, per temporanea sostituzione di educatori professionali
assenti e per integrare l'organico vista la carenza di operatori
formati.
In seguito ad una valutazione dei bisogni dell'utenza e la
raccolta dei carichi di lavoro del personale operante nei CSE, si è
avviata nel 1998 una sperimentazione con l'obiettivo di inserire
nei gruppi di lavoro personale ADEST (assistenti domiciliari)
considerata la rilevanza del carico assistenziale emerso a fianco
di quello educativo.
Per intenderci: quando sono nati i CSE, è stata fatta una scelta
politica di prevedere l'unica figura professionale nell'educatore
professionale che è il corrispondente del docente, dell'insegnante,
del maestro e se all'epoca era una scelta giusta, con il tempo si è
rilevata di difficile gestione perché l'educatore ha come funzione
propria quella di educare, non ha la funzione di assistere il
portatore di handicap nelle funzioni elementari della vita di tutti
i giorni che sono di tipo puramente assistenziale tanto che, nei
numerosi incontri che abbiamo a livello interregionale con le altre
realtà, tutte le altre regioni quando venivano a visitare la Valle
d'Aosta ci facevano rimarcare questa incongruenza: da un lato in
senso positivo vista la presenza di soli educatori professionali e
tutti dell'ottavo livello, dall'altro in senso negativo perché gli
educatori professionali devono svolgere mansioni non proprio di
loro competenza.
Per questo motivo si è deciso, di intesa con il personale, di
mettere in piedi questa sperimentazione. Visti gli esiti positivi
della sperimentazione, abbiamo deciso di bandire un concorso
regionale per l'assunzione di 6 ADEST, concorso che è stato
espletato a fine dicembre 1999 e che ha portato all'assunzione dal
1° marzo di 6 assistenti domiciliari.
Si precisa che a tutt'oggi l'assegnazione del personale nelle
sedi dei CSE è avvenuta tenendo conto non solo del numero degli
utenti inseriti e della tipologia dei progetti individuali, tempo
pieno e parziale, progetti di educativa territoriale, ma anche in
base alla gravità dei casi presi in carico. Qui sta la differenza
dei numeri assegnati.
L'assessorato sta operando per la predisposizione di standard
dei servizi per minori, anziani e disabili in cui rientrano anche i
CSE, tali standard si riferiscono sia ad aspetti strutturali che di
tipologia e quantità del personale da prevedere e assegnare in ogni
specifico servizio. È un po' l'anticipazione del grosso lavoro che
dovrà essere fatto per l'accreditamento delle strutture sia
pubbliche che private relativamente ai portatori di handicap.
Tutta la situazione del personale dei CSE è leggermente diversa
da quella citata dal Consigliere Marguerettaz, ma in virtù
dell'assegnazione di questi assistenti domiciliari. Il totale è: ad
Aosta 8 personale su 20 unità, Quart 8 su 15, Châtillon 9 su 8,
Hône 7 su 11.
Pur dai suddetti dati sintetici si evince che non è sufficiente
considerare solo l'elemento quantitativo dei casi inseriti, ma
soprattutto l'elemento qualitativo e del tipo di disabilità e del
tipo di progetto di presa in carico.
Si fa notare inoltre che il CSE di Quart è attualmente in
servizio con il più alto numero di personale con qualifica di
educatore professionale, sono ben 5 gli attuali educatori
professionali presenti a fronte dei 3 di Aosta, dei 3 di Châtillon
e dei 2 di Hône.
In termini generali, anche confrontando gli attuali organici del
CSE con servizi analoghi di altre regioni, per esempio il Piemonte,
si può ritenere ottimale il rapporto personale/utenti se si
considera per esempio che nella Regione Piemonte è di 1 operatore
ogni 3 utenti e noi a Châtillon abbiamo addirittura un rapporto
maggiore a 1, ma è un ragionamento che va fatto con una mobilità e
una snellezza operativa perché i ragazzi che vengono inseriti,
vengono inseriti in funzione delle risposte che può dare la
struttura stessa. Dicevo che condivido le preoccupazioni espresse
sulla sede di Quart e cercheremo di dare una risposta in questo
senso.
I CSE necessitano di una revisione organizzativa non
indifferente perché purtroppo i CSE proprio per definizione sono
centri socio-educativi che si stanno trasformando in strutture semi
residenziali che di educativo hanno ben poco e di motivante anche
tant'è che stiamo mettendo in piedi una serie di servizi
alternativi del CSE che vanno dall'inserimento lavorativo presso le
aziende con la legge regionale n. 54, presso i comuni, in
collaborazione con l'Agenzia del lavoro, che riguardano progetti e
orientamenti fatti in collaborazione con gli enti locali, ma che
riguarderanno a breve termine spero l'attivazione del centro di
Ollignan che dovrà dare per pochi soggetti attualmente ospitati nei
CSE una risposta di tipo di inserimento lavorativo
differenziato.
Ci stiamo trovando in una situazione che a breve termine
scoppierà; i ragazzi inseriti non sono più ragazzi, sono adulti,
sono dei quarantenni che difficilmente possono convivere per
evidenti motivi con ragazzi ai quali può essere ancora sviluppata
una parte di capacità residua. È un problema grosso che si pone
soprattutto per i ragazzi che non avranno più la possibilità di
vivere in famiglia nel momento in cui rimarranno da soli, e su
questo, una risposta in questo momento la dà la Casa Betania, e che
avranno bisogno a breve termine di strutture ad hoc di tipo
residenziale con una finalità ben diversa dal sistema
socio-educativo.
In estrema sintesi vogliamo ridare al CSE questa funzione
socio-educativa, ma riducendo il numero di educatori professionali
di modo che gli educatori professionali possano svolgere
esclusivamente le loro mansioni e aumentando il personale di
assistenza domiciliare che svolge mansioni di tipo assistenziale
puro, dalla pulizia corporale alla preparazione della colazione,
della merenda e dell'accompagnamento all'esterno.
Ridando questa funzione originaria ai CSE dobbiamo assolutamente
mettere in piedi questa rete di servizi che è prevista già nel
piano socio-sanitario e che si sta faticosamente attuando.
Presidente
La parola al Consigliere Marguerettaz.
Marguerettaz (Aut)
Ringrazio l'Assessore perché anche dal
tono con cui è intervenuto è evidente che stiamo affrontando un
argomento di una delicatezza e di un'importanza sostanziale.
Per quanto concerne la sua risposta all'interpellanza, alcune
cose che l'Assessore ha detto le condivido, anche se ho da
esprimere un grosso timore.
Ciò che condivido è quando l'Assessore dice che questi centri
socio-educativi vanno ripensati perché in questo momento convivono
all'interno della stessa struttura handicap così come situazioni
anagrafiche molto lontane, molto diversificate e che probabilmente
non richiedono un unico servizio. All'interno di queste strutture
ci sono, come giustamente diceva l'Assessore, dei ragazzi che
potrebbero essere inseriti, con un progetto adeguato qual è quello
che sta partendo con Ollignan, anche in un contesto lavorativo, ma
l'Assessore sa altrettanto bene che all'interno di queste strutture
vi sono ragazzi per i quali è impensabile al momento un inserimento
di questo genere e per i quali è comunque indispensabile avere
un'assistenza adeguata.
Certo che diventa difficile dare un servizio efficiente ed
efficace quando l'organizzazione è quella che siamo andati a dire e
quando l'utenza è così diversificata come abbiamo rimarcato.
La preoccupazione è che a fronte di queste giuste analisi fatte
dall'Assessore passi troppa acqua sotto i ponti prima che si
realizzino questi progetti. Conosciamo bene quanto tempo richieda
l'elaborazione di un progetto, la sua ridefinizione, la formazione
del personale adeguato, il reperimento di sedi idonee e quant'altro
e quindi ci preoccupiamo che questi ragazzi che quotidianamente
vivono una situazione di disagio continuino purtroppo a viverla per
troppo tempo.
È per questo che ho sollevato il problema del personale,
Assessore. Lei mi ha detto che il personale viene distribuito in
base alla gravità degli handicap. Io ho premesso che non conosco
precisamente la situazione dei quattro centri socio-educativi,
conosco però la situazione di Quart dove conosco dei casi
estremamente gravi di handicap, alcuni dei quali necessiterebbero
probabilmente di un rapporto superiore di 1 a 1, quindi mi sembra
che a Quart in particolare vi sia un rapporto comunque
insufficiente di personale rispetto alla tipologia dell'utenza.
Non conosco la situazione di Châtillon, questo dato non voglio
discuterlo però ne prendo atto; a Châtillon abbiamo un rapporto che
è superiore a quello di 1 a 1, infatti abbiamo 9 addetti e 8
utenti. A Quart invece abbiamo la metà del personale rispetto agli
addetti.
Anche qui non voglio fare nessun processo alle intenzioni, però
mi chiedo chi è che stabilisce queste cose, chi stabilisce la
gravità degli handicap e quindi il personale necessario. Saranno
gli uffici, non voglio discuterlo, ma se anche tutta questa
distribuzione del personale è fatta in maniera corretta rispetto
alle risorse che si hanno, rimane il dato che questo personale è
insufficiente. Quindi la invito, Assessore, nell'attesa che si vada
a questa giusta ridefinizione del servizio come lei prospettava, ad
intervenire per supplire a queste carenze.
Una considerazione finale per quanto riguarda le sedi di Aosta e
di Quart.
Innanzitutto condivido l'ipotesi dell'Assessore che l'unica
soluzione perlomeno per Quart, e io aggiungerei anche Aosta, è il
cambiamento di sede, cioè trovare una sede adeguata, magari una
sede che possa accogliere anche entrambi i centri. Dico una cosa in
conclusione che lascio alla riflessione dell'Assessore. Pensando a
questa problematica, e quindi alla necessità di spostare queste
persone per dare un'accoglienza migliore, mi è venuto in mente che
fino a qualche anno fa presso la villa Brezzi ospitavamo un
servizio per gli alcolisti dato in affidamento a una cooperativa.
Mi sembra che ora quel servizio non ci sia più e che villa Brezzi
sia inutilizzata al momento?
(interruzione dell'Assessore Vicquéry, fuori
microfono)
? non ci stanno? Su questo mi riservo di fare una verifica
perché, rispetto a come sono sistemati adesso, credo che sarebbe
certamente una sistemazione migliore.
Comunque ne riparleremo e ci confronteremo su questo anche
perché come collocazione quella sarebbe ideale, infatti è una
posizione centrale rispetto alla città, ha un bel parco intorno fra
l'altro anche abbastanza schermato rispetto al traffico
cittadino.
Quindi mi riservo di andare a verificare, se l'Assessore lo
accetta in uno spirito di collaborazione, l'eventuale nuova
dislocazione di questi servizi, in particolare ripeto per quanto
concerne le sedi attuali di Aosta e di Quart.
Ringrazio ancora l'Assessore e mi auguro che questi propositi
che ha annunciato rispondendo alla mia interpellanza non rimangano
delle pie intenzioni, mi riferisco al discorso della reimpostazione
del servizio, mi auguro che ci si lavori proprio a partire da
subito per evitare che, come l'Assessore diceva bene, questi
ragazzi arrivino a 40 anni in una situazione in cui la mano
pubblica non ha nessuna offerta da proporgli.
