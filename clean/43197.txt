Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 625 del 27 maggio 2021 - Resoconto
OGGETTO N. 625/XVI - Interpellanza: "Misure per ridurre il
costo del pedaggio autostradale a favore dei turisti e dei
residenti".
Bertin (Presidente) -
Alla presenza di 33 consiglieri,
possiamo dare inizio ai lavori del Consiglio. Siamo al punto n. 35
dell'ordine del giorno. Per l'illustrazione dell'interpellanza si è
prenotato il consigliere Rollandin, ne ha facoltà.
Rollandin (PA) -
Abbiamo presentato questa interpellanza
che si riferisce al problema da tutti sollevato del costo
autostradale sia per i residenti che per i turisti. Sperando che la
pandemia vada progressivamente riducendosi e quindi aumenti il
traffico sia nostro a livello regionale che dei turisti, era
evidente l'esigenza di rivedere quelle che sono le tariffe, anche
per i turisti che protestano, e tutti lo sanno, per i costi
esagerati della tratta che ci riguarda.
Non dimentichiamo che l'autostrada è stata fatta anche per
ridurre quello che era l'aspetto del trasporto in questa Valle,
quindi era un'esigenza forte quella di valorizzare e favorire lo
spostamento all'interno della nostra regione, però il costo, tutti
l'hanno evidenziato, è esagerato rispetto a quello degli altri
tratti autostradali. Per quanto riguarda i residenti si è già
cercato di fare delle riduzioni con degli abbonamenti, con degli
accordi, che permettessero comunque di ridurre quello che è il
costo, però non basta. Io credo che sia importante dare un segnale
dopo questi mesi di pandemia, anche sotto il profilo della
possibilità di fare un trasporto autostradale, quindi facilitando
quelli che sono gli spostamenti nella nostra regione a un prezzo
ragionevole. È per questo che noi abbiamo interpellato e
interpelliamo l'assessore competente per capire quali sono le
intenzioni, quali sono le possibilità, tenendo anche conto che
siamo soci sia della tratta fino a Aymavilles che dall'altra verso
Courmayeur e non dimenticando che noi abbiamo partecipato
finanziariamente a queste opere, a queste costruzioni, quindi mi
sembrerebbe anche legittimo immaginare che ci sia una riduzione
importante come abbiamo previsto, sia per i residenti del 50
percento, sia per i turisti.
Non dimentichiamo che la scelta del turista è condizionata anche
a una serie di fattori, non ultimo proprio quello del costo
autostradale. È la ragione per cui chiediamo quali siano le
intenzioni per intervenire a favore di questo problema.
Presidente -
Per la risposta l'assessore Caveri.
Caveri (VdA Unie) -
La sua lunga esperienza politica e i
ruoli che lei ha ricoperto fanno sì che lei conosca perfettamente i
meccanismi e quindi sappia che a questa domanda posta al Governo
regionale io non posso dare una risposta positiva, per la semplice
ragione che non rientra nei nostri poteri e nelle nostre competenze
fissare le tariffe autostradali, che sono regolate, come lei sa, da
complesse modalità statali che hanno dato alle società
concessionarie delle concessioni di lunga data. Nel caso delle
nostre autostrade traguardiamo ampiamente i prossimi decenni,
andiamo al 2032. Quindi, fino al 2032 esiste un meccanismo di piani
di investimento che fa sì che di fatto in una situazione
duopolistica, da una parte il gruppo Autostrade, che è un gruppo
oramai privato e non pubblico che fa capo alla famiglia Benetton, e
dall'altra un gruppo privato che gestisce la SAV, che fa capo al
gruppo Gavio, in realtà negli anni abbiano creato una situazione
con dei meccanismi infernali che sono stati messi per la prima
volta in discussione all'indomani delle vicende del Ponte Morandi,
quando il primo governo Conte ha cominciato a dire che sarebbe
stato opportuno ridurre le tariffe, laddove oramai i prezzi avevano
raggiunto delle cifre assolutamente insostenibili, come avviene a
mio avviso sulle nostre tratte autostradali.
Noi non abbiamo meccanismi oggi per poter incidere sulle
tariffe. Ci sono stati degli accordi che hanno consentito degli
sconti sui multipli attraverso le autostrade SAV e RAV per i
pendolari, esiste un accordo pagante da parte della Regione che
riguarda il collegamento fra Aosta est e Aosta ovest, quindi l'uso
tangenziale dell'autostrada, ma di fatto questa questione va
risolta nell'ambito di un ripensamento complessivo, che sembra
essere stato anche inserito nei ragionamenti del governo Conte 2 e
poi del governo Draghi, cioè del fatto che oramai siamo di fronte a
una totale insostenibilità.
Lei sa benissimo che noi come soci di maggioranza non contiamo,
né all'interno della SAV né all'interno della RAV, tant'è che
qualcuno in passato aveva persino ipotizzato l'uscita da queste
società, perché è del tutto evidente che la
governance
non
appartiene ai soci di minoranza e devo dire di aver avuto non solo
la conferma nelle precedenti mie esperienze politiche, ma anche
un'ulteriore conferma nel partecipare ai consigli di
amministrazione sia della SAV che della RAV, dove evidentemente
contano i voti che si esprimono in assemblea e i ruoli che si hanno
nei consigli di amministrazione.
Io avrò la possibilità di interloquire nei giorni a venire con
il Ministro dei lavori pubblici per questioni concernenti in
particolare il traforo del Gran San Bernardo, ma anche le
problematiche del traforo del Monte Bianco, e ribadirò al Ministro
per l'ennesima volta come, al di là della questione che lei pone
legittimamente della possibilità di fare degli sconti, oggi si
potrebbe fare come avviene sulla tangenziale pagando, cioè se noi
oggi decidessimo di mettere dei soldi, di fare degli abbonamenti
particolari, credo che sarebbe possibile, basterebbe metterci i
soldi. Evidentemente non credo che sarebbe una soluzione ottimale,
perché a essere spennati sarebbero sempre i cittadini valdostani: o
pagando ai caselli, oppure pagando attraverso la propria
Regione.
Credo che il tema vada affrontato di intesa con tutte le
Regioni, perché è evidente che questa situazione parossistica dei
prezzi è in continua crescita. E vi devo dire che un nuovo scatto,
per esempio, rischiamo di averlo sulla RAV nel mese di luglio,
perché a un certo punto c'è stata una specie di raffreddamento
delle tariffe in periodo Covid, ma poi si ripartirà. Visto che la
giustizia amministrativa ha sempre dato ragione alle società
autostradali quando i governi hanno bloccato le tariffe per poi
ripristinarle, purtroppo noi cittadini e noi amministratori locali
ci dobbiamo rendere conto che abbiamo di fronte a noi delle potenze
notevolissime e con grande influenza sul mondo della politica e sul
mondo dell'economia, quindi oggi siamo prigionieri di questa
situazione.
Lei ha fatto bene a ricordare che sia per la costruzione
dell'autostrada Quincinetto-Aosta sia per la costruzione della
Aosta-Courmayeur i sacrifici della nostra comunità sono stati
notevolissimi. Lei ricorderà, ad esempio, la vicenda dei nostri
investimenti sulla RAV che hanno dato vita ad azioni non ordinarie
ma privilegiate, ma purtroppo è chiaro che quella scelta ha portato
oggi a essere soci di minoranza e non di maggioranza.
Quindi le posso garantire un mio interessamento, un
interessamento dell'intera Giunta, nell'interloquire con il Governo
nazionale e anche con altre Regioni, perché è del tutto evidente
che la progressione delle tariffe porta oramai i valdostani a
disertare l'autostrada e questo porta anche delle conseguenze
gravissime lungo l'asse della Statale 26, che è sempre più
intasata. È un tema politico molto delicato e i nostri poteri e le
nostre armi in questo momento sono piuttosto spuntate.
Presidente -
Per la replica, il consigliere
Rollandin.
Rollandin (PA) -
Grazie Assessore per aver voluto
riprendere in modo corretto quelle che sono le situazioni
difficili. Vorrei solo ricordare due aspetti. Se è vero che noi
oggi non abbiamo il potere che dovrebbe esserci tenendo conto che
abbiamo pagato per le autostrade, a parte che essendo il nostro
territorio molto ridotto abbiamo dovuto evidentemente fare dei
sacrifici come lei ricordava, voglio ricordare che però da Roma in
giù e anche un po' in su le autostrade sono gratuite. Allora vorrei
capire perché da una parte è tutto possibile e dall'altra non si
può nemmeno avere una riduzione come quella che aspettiamo.
Si può immaginare di attivarci nel modo dovuto, nel modo che
riteniamo più opportuno, tenendo conto anche dell'altro aspetto,
che la nostra autostrada è funzionale al Monte Bianco e all'altro
traforo verso la Svizzera. Se non ci fosse questa autostrada,
chiaramente non avrebbero quasi senso i due trafori.
Credo che su questo non possiamo arrenderci, non possiamo
immaginare di non trovare le soluzioni che ci permettano di ridurre
questi costi, perché obiettivamente, ammettendo che la pandemia sia
ridotta ai minimi termini, però se la gente deve scegliere dove
andare durante l'estate e ancora di più per lo sci e per quella che
è la politica invernale, non c'è storia, con i prezzi che ha la
nostra autostrada è chiaramente deflagrante. Non si può immaginare
che scelgano da una parte piuttosto che dall'altra.
Tutto questo ci fa dire in questo momento, quindi senza
aspettare di più, che da parte di tutti ci deve essere una
mobilitazione e credo che su questo ci troviamo assolutamente
univoci nel presentare delle proposte corrette, perché non è che
noi diciamo di fare qualcosa di straordinario, facciamo solo il
possibile per rendere plausibili quelli che sono i costi, che oggi
sono assolutamente assurdi. So dell'impegno che metterà
sicuramente, noi siamo a disposizione anche per intervenire nel
modo giusto.
