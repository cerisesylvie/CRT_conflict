Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3835 del 21 ottobre 1992 - Resoconto
OGGETTO N. 3835/IX Competenze spettanti agli amministratori
della società Sitrasb S.p.A..
(Interrogazione)
Presidente
Do lettura dell'interrogazione presentata dal
Consigliere Riccarand ed iscritta al punto 7 dell'ordine del
giorno.
Interrogazione Appreso che all'interno della Sitrasb SpA,
società di proprietà della Regione Autonoma Valle d'Aosta,
sarebbero stati decisi potenti aumenti di indennità e competenze ai
principali amministratori;
al fine di conoscere l'attuale ammontare di indennità e
competenze di amministratori e Presidente, nonché il dettaglio
delle variazioni intervenute nel corso del 1992;
tutto ciò premesso, il sottoscritto Consigliere regionale del
Gruppo Verde Alternativo
interroga
il Presidente della Giunta regionale per sapere:
1) qual è attualmente l'ammontare delle indennità e delle
competenze a Presidenti e amministratori della Sitrasb SpA e se
sono intervenute variazioni nel corso del 1992;
2) chi ha assunto tali decisioni e se esse erano concordate con
la Giunta regionale.
Presidente
Ha chiesto la parola l'Assessore alle
finanze, Lavoyer; ne ha facoltà.
Lavoyer (ADP)
Per quanto di competenza si informa il
Consigliere Riccarand che l'assemblea degli azionisti Sitrasb in
data 9 settembre 1992 ha deliberato all'unanimità i compensi da
corrispondere agli amministratori, determinati come segue:
- Presidente: 60 milioni di lire annue lorde (compenso
precedente 28 milioni);
- vicePresidente: 6 milioni di lire annue lorde (compenso
invariato rispetto al precedente);
- consiglieri: 3,5 milioni di lire annue lorde (compenso
invariato rispetto al precedente);
- gettone di presenza ai consiglieri residenti in Valle: 250.000
lire a seduta (50 mila lire in più rispetto al compenso
precedente);
- gettone di presenza ai consiglieri residenti fuori Valle:
300.000 lire a seduta (50 mila lire in più rispetto al compenso
precedente).
Per quanto attiene all'aumento del compenso da corrispondere al
presidente, il governo regionale si era espresso per un modesto
aumento legato all'inflazione e motivato dal fatto che lo stesso
ricopre anche la carica di amministratore delegato della
società.
Per un disguido tale indicazione non è stata rispettata. E'
quindi intenzione della Giunta regionale fare iscrivere all'ordine
del giorno della prossima assemblea, che avverrà presumibilmente
entro il mese di novembre, la riduzione del compenso del presidente
nella misura a suo tempo decisa dal governo regionale. Tale
comunicazione è stata già predisposta e trasmessa alla so-cietà e
ne posso leggere il testo al Consigliere Riccarand:
"Oggetto:
compenso al presidente. Si invita a voler inserire all'ordine del
giorno della prossima assemblea il seguente punto: Riduzione
com-penso al Presidente. La proposta è motivata dal fatto che il
governo regionale aveva deciso un modesto aumento degli emolumenti
e che per un disguido è stata fornita indicazione errata al
rappresentante che ha partecipato all'assemblea del 9 settembre
scorso".
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Ringrazio l'Assessore Lavoyer per
la risposta puntuale all'interrogazione, che conferma comunque le
informazioni che avevo avuto e che denotano un comportamento
certamente non corretto e non ispirato a principi di buon governo
da parte degli amministratori della Sitrasb ed in particolare del
presidente. La decisione di aumentare da 28 a 60 milioni lo
stipendio del presidente mi sembra assolutamente inconcepibile.
Voglio ricordare che la legge regionale sulle nomine prevede che
i rappresentanti della Regione in seno ai vari consigli di
amministrazione portino in quegli organismi gli orientamenti e le
volontà dell'amministrazione regionale.
In questo caso, se il Governo si era espresso in un certo modo,
c'è stata una grave violazione di comportamento anche rispetto alla
legge. Condivido, quindi, l'iniziativa assunta dalla Giunta di
chiedere una revisione di quella decisione ed una riduzione dei
compensi.
Questi consigli di amministrazione sono degli organismi
pletorici con tantissimi rappresentanti e sappiamo che in genere
sono anche organismi inefficienti e fortemente lottizzati. Credo
che il fatto che adesso si vada avanti a colpi di raddoppi di
stipendio sia una cosa veramente scandalosa.
Quando questo comportamento sarà conosciuto dall'opinione
pubblica verrà bollato in modo molto pesante, soprattutto in una
situazione come l'attuale, in cui le scelte devono tendere al
contenimento della spesa pubblica e non certo ad un rigonfiamento
ingiustificato delle indennità e degli emolumenti.
Ringrazio l'Assessore per la risposta, condivido la decisione
assunta dalla Giunta regionale e mi riservo di seguire l'evoluzione
di questa vicenda affinché le cose siano ripristinate entro i
limiti della decenza.
