Classificazione
ASSISTENZA SANITARIA E OSPEDALIERA
Igiene e sanità pubblica
SANITÀ VETERINARIA E ZOOTECNIA
Zootecnia



Oggetto del Consiglio n. 1062 del 6 novembre 2019 - Resoconto
OGGETTO N. 1062/XV - Approvazione di mozione: "Impegno per
l'avvio di una campagna di sensibilizzazione della popolazione per
la promozione del consumo consapevole di carne".
Farcoz (Président) -
A la présence de 27 conseillers je
déclare ouverte la séance, nous sommes en discussion générale sur
le point 7 à l'ordre du jour. Qui souhaite prendre la parole ? La
parole au collègue Mossa.
Mossa (M5S)
- È per una mozione d'ordine. Se era
possibile, magari, distribuire l'emendamento che avevo proposto a
tutti i colleghi, in modo che ne possano prendere visione, e poi
continuiamo con la discussione.
Presidente -
Sì, collega. Era stato letto e comunque
procediamo alla distribuzione. Je rappelle que nous sommes en
discussions générale, la parole à l'assesseur Baccega.
Baccega (UV)
- Colleghi, una mozione dalle premesse così
importanti - sono un po' le premesse di una mozione da Parlamento
Europeo - con dati estremamente interessanti, che è sempre
opportuno conoscere comunque. È un tema sicuramente molto dibattuto
che però ha del vero per un certo tipo di allevamento intensivo, ma
che non è presente in Valle d'Aosta, questo tipo di allevamento non
è presente in Valle d'Aosta! Questa tipologia di allevamento non
esiste nella nostra regione, dove la presenza dell'allevamento per
noi è di fondamentale importanza perché esso è sempre stato
considerato un fattore di salvaguardia del territorio della nostra
regione. La politica negli anni ha adottato una serie d'iniziative
per pubblicizzare il consumo di carne valdostana, tutte iniziative
nate certamente per promuovere e proteggere l'allevamento
valdostano e per incoraggiare un consumo consapevole di carne, come
in realtà vuole la mozione.
Come maggioranza noi non avremmo potuto votare questa mozione e
avremmo chiesto di ritirarla, c'è stata però un'inversione di
tendenza da parte dei presentatori nel dire che tutta la parte
d'impegno doveva essere modificata. Abbiamo ricevuto tutti
l'emendamento; emendamento che sicuramente nasce anche dalle prese
di posizione delle associazioni: la Confederazione Italiana
Agricoltori Valle d'Aosta, oltre che l'Arev, ha fortemente dato
delle suggestioni molto significative rispetto a questa mozione,
sottolineando che il modello di allevamento praticato in Valle
d'Aosta non è certamente quello indicato nella mozione e che il
nostro comparto produttivo è rappresentato da aziende
ecocompatibili con un carico animale corretto sulle superfici
gestite e soprattutto con una gestione di tipo tradizionale e con
un'elevata attenzione alle condizioni di benessere degli animali,
questo lo vediamo sistematicamente durante l'estate quando giriamo
per gli alpeggi.
Quindi in questo modo si riesce ad offrire al consumatore cibo
sano e piaceri gustativi autentici. Va anche detto - qui ci
impegnate a fare un'azione di comunicazione - che nei prossimi
20-25-30 giorni sarà presentata una campagna, anche sollecitata da
voi a inizio di questo percorso di legislatura, dove si va nella
direzione di promuovere buoni e sani stili di vita; questo
sicuramente potrà prevedere anche una parte che riguarda la carne,
in particolare la carne valdostana.
Ma, alla fine, l'emendamento nell'impegno fa sì che si possa
votare la mozione nella misura in cui si può fare un emendamento
all'emendamento, ovvero dove si parla di crescita degli allevamenti
intensivi, io metterei "virgola per altro non presenti in Valle
d'Aosta", quindi diamo certezza che non abbiamo quel tipo di carne
in Valle d'Aosta, ma qualora ci siano poi i vari circuiti che vanno
ad acquistare carne di quel tipo, che proviene da quegli
allevamenti, allora la preoccupazione può esserci.
Con questa ulteriore modifica, qualora accettata da voi, noi
pensiamo di poter votare questa mozione.
Président -
La parole au collègue Mossa.
Mossa (M5S)
- Grazie Assessore. Ovviamente noi accettiamo
questa proposta che ci sembra sicuramente opportuna, quindi
ringraziamo l'Assessore, la Giunta e la collega Minelli anche per
aver fatto in modo che questa nostra mozione venisse accolta. Anche
se il problema degli allevamenti intensivi non tocca, come
giustamente dice lei, direttamente la Valle d'Aosta, perché le
tecniche zootecniche e agricole adottate nella nostra regione sono
sostenibili e gli allevamenti garantiscono la salute e il rispetto
delle condizioni di vita degli animali, nonché la salvaguardia e il
mantenimento dei pascoli valdostani, questo non rende però i nostri
cittadini immuni dal consumo di carni provenienti da altre regioni,
da altri stati e dagli allevamenti intensivi, ma soprattutto questo
non ci rende immuni dagli effetti dei cambiamenti climatici ma
anzi, ironia della sorte, siamo i primi a subirne gli effetti;
infatti li stiamo vivendo in prima persona: abbiamo allevamenti,
come dicevamo, e coltivazioni sostenibili ma nonostante tutto i
nostri ghiacciai si stanno sciogliendo davanti ai nostri occhi. Eh
sì, perché per quanto possiamo essere virtuosi, il pianeta è uno ed
è lo stesso per tutti e nessuno è immune agli effetti dovuti ai
cambiamenti climatici. Se le porte dalla nostra regione fossero
chiuse a questi prodotti alimentari, spesso di dubbia provenienza,
e vivessimo alimentandoci solo con i nostri prodotti locali,
nell'ipotesi che questi potessero davvero coprire l'intero
fabbisogno valdostano, questa mozione non avrebbe alcun senso; ma
come tutti ben sappiamo, le carni non locali sono quello più
vendute sul nostro territorio, un po' perché sono le di più diffuse
nei banchi alimentari, un po' per economicità da parte di chi le
acquista ma, soprattutto, perché molti cittadini sono ignari,
ripeto ignari, dei danni provocati all'ambiente dai loro processi
produttivi. Molti ragazzi, anche quelli che hanno partecipato alle
varie manifestazioni per l'ambiente, come i Fridays for future, pur
se chiaramente sensibili ai problemi relativi ai cambiamenti
climatici, fanno spesso uso e a volte abuso proprio di queste carni
provenienti da allevamenti intensivi, semplicemente perché ignorano
quali siano le conseguenze sull'ambiente. Siamo lieti che questa
mozione sia accolta, perché non basta scrivere sul DEFR, alias
libro dei sogni, la volontà di proseguire tutte le azioni
necessarie per diventare una regione
carbon free
se queste
poi non si traducono in azioni concrete sul territorio, come
questa. Per mitigare gli effetti dei cambiamenti climatici dobbiamo
agire con azioni concrete, proprio come questa, per dare il nostro
importante e dovuto contributo alla società. Desideriamo una
regione che si distingua dalle altre per la propria virtuosità in
tutti i campi, in primis quello ambientale e sanitario e non per i
soliti fatti di cronaca che ormai ci vedono all'ordine del
giorno.
Président -
La parole au collègue Gerandin.
Gerandin (MOUV')
- Leggiamo ora il dispositivo della
mozione che è stato sostituito. Parlo chiaramente a nome di MOUV',
Lega e Gruppo Misto Valle d'Aosta che cresce. Non siamo stati
coinvolti in questa predisposizione di testo, pertanto proponiamo
un emendamento all'impegnativa della mozione e disposizione della
mozione. Crediamo sia utile farlo perché, al di là
dell'illustrazione, - in cui si è cercato di fare un distinguo tra
gli allevamenti intensivi fuori Valle e l'allevamento intensivo in
Valle -, noi pensiamo che in questo momento particolarmente
delicato per l'agricoltura e il mondo agricolo valdostano si debba
avere una risposta chiara, inequivocabile, non strumentalizzabile e
soprattutto che dia il senso di questo contesto rispetto al mondo
agricolo. Vi leggo molto brevemente... Ci sarebbe anche
probabilmente da vedere qualcosa sulle premesse della mozione, ma
non vogliamo entrare nel merito delle premesse della mozione. A noi
interessa il dispositivo della mozione; abbiamo fatto l'intervento
in discussione proprio per quello, perché noi crediamo che sia
opportuno che venga messo in votazione il testo dell'impegnativa.
Vi leggo il testo di quanto chiediamo: "Impegna il Presidente della
Regione ad avviare nei tempi necessari una campagna di
sensibilizzazione che coinvolga la popolazione di tutte le età per
la promozione del consumo consapevole di carne proveniente da
allevamenti intensivi, nel contempo promuovere il consumo di carne
proveniente da allevamenti valdostani, che rappresentano un
comparto produttivo proveniente da aziende ecocompatibili, con
corretto carico animale e che rappresentano una gestione
tradizionale con particolare attenzione alle condizioni di
benessere animale, il tutto in piena coerenza con il progetto "Io
mangio valdostano"". Lo metteremo in votazione, pensiamo che sia un
orientamento corretto e soprattutto chiaro in merito a quello che
noi pensiamo che sia la differenza fondamentale tra l'allevamento
nel mondo agricolo valdostano e quello di fuori valle.
Per essere chiaro, noi non vogliamo giocare sugli equivoci, per
cui quelle mezze aperture e mezze chiusure a noi non interessano.
Noi abbiamo una visione chiara e concreta dove l'allevamento
valdostano per noi è una ricchezza ed è, soprattutto, un mondo in
difficoltà, perciò noi crediamo che ci vadano risposte chiare in
questo senso.
Presidente -
Collega Gerandin, solo per ribadire che
l'emendamento appena citato non può essere messo in votazione se i
proponenti non accettano. Quindi chiedo ai proponenti se sono
d'accordo ad accettare o no, se vogliono un momento di sospensione
per riflettere. La parola al collega Mossa.
Mossa (M5S)
- Sì, chiediamo una sospensione per
discuterne e, se vuole far parte anche l'Assessore, è il
benvenuto!
Presidente -
Vedo che il collega Restano si è prenotato.
Se vuole... prima la sospensione oppure vuole intervenire...
Procediamo con la sospensione allora.
La seduta è sospesa dalle ore 15:53 alle ore 16:19 e alla
ripresa dei lavori assume la presidenza il vicepresidente
Distort.
Distort (Presidente)
- Riprendiamo i lavori. Comunico che
a seguito della sospensione si è individuato un testo condiviso per
la mozione in questione. Prima di leggere il testo condiviso,
tuttavia, visto che rimaneva in richiesta l'intervento da parte del
collega Restano, do la parola al collega Restano.
Restano (GM)
- Ovviamente, essendo firmatario
dell'emendamento proposto dal collega Gerandin, io voterò quanto è
risultato dalla riunione dei capigruppo. Però mi sembra opportuno,
vista la discussione, puntualizzare alcuni aspetti rispetto
all'argomento importante affrontato, aspetti che, come già
accennato da qualche collega, non sono stati inseriti nei
"considerando" e nelle premesse dell'importante mozione in
discussione. Mi fa un pochino specie che il Presidente e gli
Assessori non siano intervenuti a significare quello che fino a
oggi è stato fatto dalla Valle d'Aosta, perché non siamo all'anno
Zero. Il mondo non lo facciamo partire da oggi rispetto ai problemi
dei sani e corretti stili di vita e rispetto alla promozione della
carne valdostana e rispetto all'educazione alimentare. Tra l'anno
2003 e l'anno 2005 era stata promossa, insieme all'Arev, ai servizi
veterinari e all'allora assessore alla sanità, una
sensibilizzazione sul territorio rispetto all'utilizzo della carne
valdostana. Ancora prima, il dipartimento di prevenzione iniziò a
sviluppare una ricerca dati e a sensibilizzare presso le mense
scolastiche qual era la corretta alimentazione, esprimendo dei
giudizi sui menù; successivamente è nato il progetto che è stato
richiamato oggi: "Io mangio Valdostano". È sempre stata data una
forte importanza alla corretta e sana, giusta alimentazione, tanto
è vero che prima degli anni 2000 sono partiti dei progetti per
selezionare i mangimi da fornire ai produttori di fontina; sono
stati predisposti, non certo dal sottoscritto, perché non ero
ancora in politica in quel tempo, dei disciplinari; è stato
previsto che le nostre bovine mangiassero solo erba e fieno
valdostano; sono state classificate le zone a seconda
dell'inquinamento, la scorsa legislatura abbiamo parlato della
Valle d'Aosta come ogm-free: viene praticata la lotta biologica
integrata. In tutte queste operazioni sono state coinvolte l'Arev,
l'Ipra, lo Iar.
Forse quello che effettivamente manca è una statistica - che io
non conosco, ma magari esiste - sul consumo reale di carne
valdostana. Quanta carne valdostana viene consumata rispetto alla
carne acquistata fuori Valle d'Aosta? Ben venga questa mozione,
però mi sembra corretto dire quanto l'ente pubblico valdostano e i
servizi sanitari preposti e le associazioni di categoria e anche i
produttori di carne valdostana hanno fatto fino a oggi.
Dalle ore 16:20 assume la presidenza il presidente
Rini.
Rini (Presidente) -
Ha chiesto la parola la collega
Nasso.
Nasso (M5S)
- Io volevo solo fare due precisazioni.
Abbiamo già detto molte volte in che direzione vuole andare questa
mozione. Nessuno, né io né il collega Mossa, ha detto che in Valle
d'Aosta siamo all'anno Zero dell'educazione alimentare. Posso
assicurarvi che, anche quando la politica non si muove, gli
insegnanti, per esempio, nelle scuole fanno già molto nelle materie
competenti. Io posso capire che questo Consiglio sia una sorta di
tribuna elettorale, però non è neanche tanto corretto metterci in
bocca cose che non abbiamo detto. Noi non abbiamo detto che in
Valle d 'Aosta siamo all'anno Zero, non abbiamo detto che non si è
mai fatto niente, non abbiamo detto nulla di tutto ciò. Abbiamo
solo voluto improntare il discorso sull'uso della carne che poi è
trasversale ad allevamenti eccetera. Va bene che siamo in
streaming, va bene che ogni volta poi ognuno ripeta la solita
preghiera per "cosa ho fatto" eccetera, però non è vero che noi
abbiamo detto che nulla si è fatto.
Presidente -
Ha chiesto la parola l'assessore Laurent
Viérin.
Viérin (AV)
- In ogni dibattito esistono degli argomenti
interessanti. Questo sicuramente è un argomento di attualità, altri
colleghi lo hanno ricordato. A volte non intervenire non significa
non avere nulla da dire; credo che sia stato giustamente
sottolineato che forse la ridondanza degli argomenti a volte non
necessariamente ne faciliti la soluzione in termini di
problematiche. Però, ecco, mi piace sempre rispondere o meglio
cogliere, quando ci sono, sollecitazioni. Quindi sarà mia cura
intanto ringraziare sia l'Assessore che è intervenuto a nome del
Governo sia i colleghi che hanno giustamente modificato in corso un
atto; effettivamente per come esso era stato proposto le
associazioni ci avevano subito contattato e sia la Cia che l'Arev
avevano subito consegnato un bel documento corposo - che è stato
richiamato dall'assessore Baccega - per ricordare e per
sottolineare gli sforzi fatti in una regione come la Valle d'Aosta
per valorizzare il prodotto locale, il prodotto a km 0.
Visto che sono stati ricordati dei progetti, ricorderò anch'io -
il collega Gerandin era presidente del Celva, io ero assessore
all'Istruzione e Cultura e c'erano anche colleghi che erano sindaci
all'epoca, il collega Barocco e il collega Bianchi - di quando
mettemmo in campo un progetto dedicato alle scuole. Erano i tempi
in cui nelle scuole e nelle mense non si trovava il cibo valdostano
e l'idea fu quella di non imporre, ma di fare un po' come la
pubblicità comparativa, di mettere in valore il prodotto valdostano
in termini di "km 0" ma anche, e soprattutto, in termini di valori
nutrizionali, affinché - al di là dell'oggetto, in questo caso
della carne -il prodotto valdostano in sé, che fosse frutta,
verdura, tutto ciò che veniva dal territorio, venisse
valorizzato.
Ricorderei, su tutti, due progetti che s'inseriscono un po' in
questa in questa volontà di essere molto accurati nell'agricoltura
e nell'evoluzione dell'agricoltura affinché non ci siano tecniche e
pratiche oggi magari anche desuete ma che soprattutto hanno
incidenza sulla salute e che, invece, in Valle d'Aosta vengono
accuratamente messe in campo in termini di qualità sia per
l'allevamento sia per la produzione.
Il primo è un progetto di valorizzazione della carne valdostana
e nasce qualche anno fa. Avevo avuto modo di visitare l'Anaborava,
per chi non avesse mai avuto la possibilità di visitarla, è
veramente una realtà unica; esiste all'interno di questa realtà del
lavoro quotidiano per mantenere la razza valdostana, la sua
autenticità ma anche i valori e le caratteristiche, affinché il
prodotto finale sia adeguato. Nasce un progetto di utilizzo di
fondi europei tra la Valle d'Aosta, e in particolar modo la
Valpelline, e la Val d'Hérens, che è la Valle del Vallese a noi
vicina e che produce
la race d'Hérens,
che per altro in
quest'ultimo periodo abbiamo presentato a Evolène, alla Foire du
Valais e che sta andando nelle pubblicità che vedete anche in tutta
la Valle d'Aosta, sta andando molto bene in termini di
consapevolezza dell'utilizzo di questo bovino. A monte di questo
progetto c'era stato uno studio attraverso l'Institut Agricole per
mettere in evidenza i valori nutrizionali del prodotto valdostano
affinché non ci fosse solo la promozione di un concetto ma che a
monte ci fosse la scientificità delle qualità nutrizionali.
Il problema si porrà in termini di costruzione della filiera
perché il tentativo è quello di costruire una filiera affinché il
valore della carne abbia anche un reddito, perché basta andare
nelle Langhe nella provincia Granda per vedere quello che è stato
fatto - veramente, l'invito è di vedere - recuperando i macelli che
non c'erano più, creando delle filiere, arrivando fino a 7 euro per
il riconoscimento del chilo di carne, dove qui in Valle d'Aosta
siamo veramente a un importo che non è più degno del valore di un
capo di bestiame. Bisogna dire che le fiere dell'autunno,
soprattutto la fiera di Valpelline è stata una fiera molto
positiva; si sono rivisti in termini di scambio e di prezzi dei
valori che erano degni di ciò che si è conosciuto negli anni. Però
sicuramente ciò che bisogna rafforzare è la costruzione della
filiera carne: è una filiera fondamentale, una filiera corta che
produce reddito immediato, soprattutto per gli allevatori.
L'altro progetto che vorrei ricordare - lo abbiamo presentato
poco tempo fa al colle del Gran San Bernardo - si chiama Typicalp
ed è un progetto più improntato sul prodotto latte che coinvolge
l'Institut Agricole e alcuni alpeggi ma è, anche in questo caso, un
progetto che da un punto di vista scientifico ha dei grandi
contenuti affinché, appunto, venga messo in valore il prodotto
locale.
Credo che, partendo da una sollecitazione che poi è stata
ricalibrata, e raccogliendo gli spunti trasversali arrivati da più
parti, credo che questa sia una mozione che raccoglie
effettivamente le necessità del momento. Ciò che è importante è che
effettivamente si riesca a sviluppare maggiormente la filiera, o
meglio le filiere dei nostri prodotti, affinché effettivamente il
gap
di reddito per un settore che è a volte, soprattutto per
certi pezzi del comparto, in difficoltà, possa essere risollevato
in termini di ricadute economiche.
Presidente -
Ha chiesto la parola il collega Manfrin.
Manfrin (LEGA VDA)
- Sono anch'io felice della
riformulazione del testo. Avevo letto un po' con trepidazione il
testo originario, soprattutto nella parte delle sue premesse, dove
appunto si partiva dall'assunto che il settore zootecnico sarebbe
responsabile del 18% delle emissioni di CO2, addirittura superiori
alle emissioni dell'intero settore dei trasporti e anzi in un'altra
parte appena più sotto si diceva che invece il settore zootecnico
dovrebbe essere responsabile addirittura del 51% delle emissioni di
CO2. Un altro degli scenari apocalittici che ci erano stati
prospettati all'interno di queste premesse era che, astenendoci dal
consumo di carne per un giorno, avremmo ridotto appunto il consumo
e il conseguente inquinamento e il conseguente impatto
sull'ambiente e addirittura si dava notizia di questo studio
olandese dove si promuovono i benefici del fatto di astenersi
completamente dal consumo di carne di come questo porterebbe un
beneficio all'ambiente. Questi dati sinceramente li avevo letti
veramente con grande preoccupazione. Trovo sempre molto disdicevole
che si vada a incidere e soprattutto a dire alle persone cosa
possono e non possono fare nel loro privato, cosa possono o non
possono mangiare, dove possono o non possono andare o cosa possono
o non possono dire, per esempio, ma questa è un'altra questione;
avevo fatto proprio da questo punto di vista una piccola ricerca
sul tema, dove appunto si diceva nella parte delle premesse: ogni
volta che sostituiamo un chilo di carne con un chilo di verdura
risparmiamo al pianeta circa 15.000 litri di acqua. Quindi appunto
sul tema avevo guardato, innanzitutto, dal punto di vista etico,
perché solitamente questa promozione di valori, chiamiamoli vegani,
parte sempre da degli assurdi etici che - per esempio, guardando
soltanto un paio di questi alimenti che vengono sempre promossi,
quali consumo equo solidale e sostenibile - in realtà non hanno
proprio tutta questa eticità. Per esempio la quinoa in Sudamerica:
sappiamo che è uno degli alimenti più diffusi nella dieta vegana
perché ricca di proteine, viene coltivata per esempio in Perù e
Bolivia, i paesi più poveri del Sud America - ovviamente dati con
fonte Unicef - e quando i vegani hanno cominciato a cibarsi di
quinoa il suo prezzo è triplicato tra il 2006 e il 2011 fino a
raggiungere lo stratosferico record di 8.000 euro a tonnellata per
le qualità più pregiate e in questo modo, dopo 5000 anni di
abitudini Invariate, i contadini poveri della Bolivia sono stati
costretti a modificare la loro dieta in modo tale da poter vendere
tutta quella preziosa quinoa che riescono a produrre. In pochi anni
è stata compromessa la diversità biologica di quel territorio
destinato in questo momento alla monocultura - chiaramente con la
stessa situazione in Perù - quindi il risultato è che nei paesi
d'origine è diventato più conveniente mangiare un hamburger di una
multinazionale che la quinoa. Direi proprio, come dire, l'obiettivo
opposto rispetto a quello che ci si propone con questa iniziativa.
Altro discorso meritano gli anacardi, per esempio. Un altro
elemento che per il 40% viene prodotto in Vietnam con metodi di
sfruttamento quasi schiavistico. Qui prendo i dati che vengono
promossi dallo Human Rights Watch: gli anacardi sostituiscono il
latte nella dieta vegana e con essi si producono diversi prodotti
quali la besciamella, il gelato, la mousse e i formaggi spalmabili;
la filiera di quelli che la stessa ONG ha definito "anacardi
insanguinati" prosegue poi in India dove vengono trattati e
rilasciano le loro tipiche sostanze acide corrosive a danno delle
operaie indiane. Questo per quanto riguarda l'etica.
Mentre invece mi ha molto colpito questa ricerca sul consumo di
acqua per chilo di carne e ho fatto un'altra piccola ricerca su
questo, per esempio prendendo il caso delle mandorle della
California. Esse sono un altro elemento insostituibile di questa
dieta vegana perché con queste si possono produrre mozzarella,
ricotta e formaggi ricchi di calcio, che sono prodotti appunto per
l'82% nella ricca California, e le mandorle hanno visto lievitare
il loro prezzo di 3 volte in 5 anni e la loro coltivazione è
corresponsabile del prosciugamento delle riserve idriche
californiane, che ha condotto alla morte migliaia di animali
autoctoni. Per una sola mandorla, infatti, occorrono ben 4 litri
d'acqua, una sola mandorla! E questo è il consumo equo e solidale
che il modello vegano un pochino ci impone. Un altro capitolo è
quello dell'avocado. Siamo sempre in California, anche questo è un
elemento pregiato dell'alimentazione vegana. È diventato
addirittura lo status symbol politico per i Food stylist e per
produrre mezzo chilo di questo frutto sono necessari 270 litri
d'acqua. Anche nel confinante Messico l'avocado ha provocato danni
immensi, 700 ettari di foreste distrutte ogni anno e sostituite da
frutteti, riserve d'acqua inquinate da pesticidi e fertilizzanti,
rischio d'estinzione per molte specie animale. Il business
dell'avocado messicano è ad appannaggio del cartello dei Cavalieri
Templari, che è un'organizzazione criminale responsabile della
distribuzione di Crystal Meth negli Stati Uniti. Anche qui
chiaramente in nome sia dell'etica sia della salvaguardia del
nostro pianeta. Terminiamo con la soia, potremmo andare avanti
delle ore ma ci sono dati spaventosi anche su questo: ogni anno
sparisce il 3% della foresta pluviale in Argentina, un'estensione
grande come il terreno del Portogallo. Nel vicino Brasile invece
dal '78 sarebbero spariti territori boschivi delle dimensioni di
Italia e di Germania messi insieme, tutto per fare posto alla tanto
amata soia, un disastro climatico planetario. Questo sì che è un
disastro climatico planetario.
Sono già state evocate dall'assessore Viérin le considerazioni
fatte dall'Arev e dalla Cia. Io voglio però ricordarle in
quest'aula che l'Arev ha mandato a tutti noi una comunicazione dove
ha voluto chiarire, proprio in relazione a questa mozione, che: "il
nostro comparto produttivo è rappresentato da aziende
eco-compatibili, con un carico animale corretto sulle superfici
gestite, e soprattutto nelle gestioni di tipo tradizionale, e da
un'elevata attenzione alle condizioni di benessere degli animali,
in questo modo si riesce a offrire al consumatore cibo sano e
piaceri gustativi autentici. Il modello di agricoltura valdostana è
quindi esattamente quello di agricoltura sostenibile sul quale la
comunità scientifica internazionale sta cercando di focalizzare
l'attenzione dei responsabili politico-economici mondiali. Qui
infatti, con finalità di recuperare e conservare lo spazio rurale,
il sistema zootecnico di carattere intensivo non ha preso piede e
nemmeno la tendenza diffusa a uniformare le tecniche di allevamento
e i tipi genetici; i sistemi zootecnici tradizionali sono invece
stati adeguati e conservate le razze autoctone. Oggi la zootecnia
di montagna può essere il più importante alleato per le sfide
ambientali, alimentari e per lo sviluppo dell'economia reale".
Noi, come Lega, in queste considerazioni ci riconosciamo appieno
e ovviamente non vogliamo sicuramente dare contro a un settore che
invece in Valle d'Aosta è da tutelare, così come siamo appunto
addivenuti anche nella versione finale di questa mozione.
Termino con una piccola provocazione, perché poi spesso si dice
che andiamo a colpire questo o quel settore semplicemente per
motivi ideologici, e allora è uscito recentemente uno studio che ha
evidenziato come i ruscelli, soprattutto i ruscelli di montagna,
siano grandi produttori di CO2, perché nel loro percorso turbolento
liberano l'anidrite carbonica che l'acqua ha catturato nel
sottosuolo o durante il processo di erosione delle rocce, al punto
che le loro emissioni contribuisco dal 10 al 30% di quelle prodotte
dai fiumi.
Il mio invito, il mio augurio, il mio pensiero e la mia speranza
è che non si arrivi anche a proporre a questo Consiglio il
prosciugamento dei torrenti di montagna.
Presidente -
La parola alla collega Nasso.
Nasso (M5S)
- Io non vorrei risultare petulante ma, visto
che l'argomento mi sta particolarmente a cuore, devo fare per forza
delle precisazioni. Ringrazio davvero il collega Manfrin per le
cose interessanti che ci ha detto, ma è un po' come se io mi
mettessi a parlare durante questa mozione del mio cantante
preferito, perché poco c'entra il modello vegano, poco c'entra
tutto quello che ha detto. Io non sono vegetariana, però quando
acquisto carne cerco di fare un acquisto consapevole. Cerco di
comprare un prodotto valdostano e non un prodotto ricco di
antibiotici o di robe strane ed è questo l'indirizzo che noi
vorremmo davvero sottolineare. Nessuno vuole dire a nessuno cosa
fare. Se una madre vuole dare al proprio figlio tutti i giorni
carne da allevamenti intensivi di maiali che non hanno mai visto la
luce e che hanno inghiottito decine di medicinali, ma ci
mancherebbe altro, che lo faccia! Ci mancherebbe altro! Però non è
sbagliato ed è auspicabile rendere il consumatore sempre più
consapevole, sempre più consapevole! Dal momento che mi sta proprio
a cuore questo argomento, ci tenevo a fare queste due precisazioni.
Inoltre, anche noi abbiamo ringraziato l'Arev per le suggestioni
assolutamente pertinenti e corrette, utili, che ci ha fornito in
questa mozione. Non vorrei ripetermi ma la direzione è quella. Con
questa mozione il Movimento 5 Stelle non vuole far diventare vegano
o vegetariano nessuno, vuole stimolare un uso consapevole di carne
e soprattutto valdostana. Spero che sia chiaro, se no vedremo un
po' come comunicarlo. Ce la possiamo fare.
Presidente -
La parola al collega Mossa per secondo
intervento dopo l'illustrazione.
Mossa (M5S)
- Intanto vorrei ringraziare il collega
Manfrin per il suo intervento. Gioisco nell'enorme sorpresa,
nell'apprendere che oltre a essere un ex giornalista è anche uno
scienziato studioso dei fenomeni ambientali le cui competenze
riescono addirittura a mettere in dubbio studi effettuati dalla FAO
e dall'organo scientifico delle Nazioni Unite. Non posso che
complimentarmi con lui per tutto questo pozzo di scienza e andare
avanti coi nostri lavori. Detto questo, siamo lieti di essere
comunque giunti a un compromesso sul dispositivo di questa mozione,
ma soprattutto siamo lieti che, nonostante le modifiche di forma ma
non di sostanza, si vada, a questo punto presumo all'unanimità, a
promuovere i nostri prodotti valdostani a km 0 e nel contempo a
stigmatizzare l'uso/abuso delle carni provenienti da allevamenti
intensivi, informando i cittadini di quali siano le conseguenze
salutari e ambientali derivanti da questi consumi, che poi non è né
più e né meno dell'obiettivo che abbiamo voluto perseguire con
questa mozione; informare i cittadini dei danni ambientali
provocati da questi processi produttivi può solo favorire il
consumo dei prodotti locali, è fisiologico, perché purtroppo si
parla ancora troppo poco di gas serra, deforestazione e abuso del
consumo d'acqua energia con conseguenti e inevitabili ricadute
sull'ambiente. Ovviamente voteremo a favore di questa mozione.
Presidente -
Non ci sono altre richieste d'intervento. La
discussione generale è chiusa. In replica, la parola all'assessore
Baccega.
Baccega (UV)
- Uscendo dalle questioni degli uni e degli
altri, devo dire che non si può che ringraziare tutto il Consiglio,
perché alla fine l'impegnativa che viene fuori da questo percorso è
un'impegnativa che sensibilizza con grande attenzione la
popolazione valdostana al consumo di carne e di prodotti valdostani
e tiene conto di quello che ovviamente la Confederazione Italiana
Agricoltori Valle d'Aosta e l'Arev hanno sottolineato nelle loro
missive inviate ai Consiglieri regionali. Io mi accingerei,
Presidente, se è corretto, a leggere l'impegnativa nella sua
stesura definitiva, affinché non ci siano equivoci. L'impegnativa
della mozione dice: "Impegna il Presidente della Regione ad avviare
nei tempi necessari una campagna di sensibilizzazione che coinvolga
la popolazione di tutte le età per la promozione del consumo
consapevole di carne e l'impatto ambientale derivante dalla
crescita degli allevamenti intensivi, peraltro non presenti in
Valle d'Aosta, e dei benefici ambientali ottenibili, oltre a quelli
salutari, prediligendo per la propria alimentazione una dieta
bilanciata, incentrata sul consumo di prodotti agricoli e
zootecnici locali, promuovendo il consumo di carne proveniente da
allevamenti valdostani che rappresentano un comparto produttivo
fondamentale, con un corretto carico animale e una gestione di tipo
tradizionale particolarmente attenta al benessere animale, il tutto
in piena coerenza con il progetto: "Io mangio valdostano" ed
escludendo i prodotti di natura e provenienza incerta".
Questa è la stesura definitiva e auspico vivamente che tutto il
Consiglio possa votare. Credo che la maggioranza su questo non
esiterà a votarla.
Presidente -
Non ci sono altre richieste? Ha chiesto la
parola, per dichiarazione di voto, il collega Manfrin.
Manfrin (LEGA VDA)
- Chiedo scusa, ero stato tirato in
causa e non potevo astenermi dall'intervenire. Sono io invece che
ringrazio il collega scienziato Mossa, che mi pare abbia una laurea
nelle materie che abbiamo appena trattato, in alimentazione, in
scienze della terra e arte e scienza delle merendine. Il problema è
che... vede, io sto a quanto viene scritto, quindi io commento
quanto viene scritto. Abbiamo visto l'impegnativa e, ripeto, sono
felice che sia stata modificata l'impegnativa che modifica in
maniera completamente differente il testo originario ma, le ripeto,
io leggo le considerazioni che avete messo in premessa. Le
considerazioni che avete messo in premessa le avete scritto voi,
non le ho scritte io. A me va benissimo che la collega Nasso ci
dica che in realtà l'intento non era quello di sconsigliare il
consumo di carne, ma se nelle premesse di una mozione si scrive: "I
calcoli sono stati eseguiti prendendo come paese di riferimento
l'Olanda e i risultati ottenuti hanno mostrato che se per un anno
intero tutti i cittadini olandesi non mangiassero carne per un
giorno a settimana si otterrebbe un risparmio totale di 3,2 mega
tonnellate di CO2" e poi si fa anche l'esempio di quanto si può
risparmiare di mega tonnellate CO2 se non si mangia proprio la
carne e poi si dice che la carne produce... non la carne da
allevamenti intensivi, la carne e basta. La carne e basta. Quindi
siccome questo nelle premesse l'avete scritto voi e io - come dire,
tendenzialmente non sono laureato in scienze della terra ma leggere
so - ho letto il testo e tendenzialmente non si dice quello che
avete detto voi, che vi siete concentrati sugli allevamenti
intensivi. Ci sono anche dei passaggi sugli allevamenti intensivi.
Ma voi avete approfondito l'argomento e il tema del mancato consumo
di carne o della riduzione del consumo di carne. Quindi è evidente
che questo non va nella direzione in cui dite voi. Quello che ho
detto lo ripeto. Vi ho dimostrato nei fatti e con i dati, che sono
reperibili e vi ho fornito anche le fonti durante il mio
intervento, se volete poi andarvelo a riascoltare il mio
intervento, vi ho dato tutti i riferimenti e li potete leggere.
Quello che potete vedere è che voi da una parte contestate nelle
vostre premesse gli effetti negativi del consumo di carne, ma
dall'altra parte bisognerebbe prendere atto anche degli effetti
negativi sullo stesso ambiente di alcuni stili di vita che si
promuovono, vedi lo stile vegano, così come l'etica che viene
utilizzata per alcuni alimenti che in realtà non è così bella e
così meravigliosa come la si dipinge e soprattutto il fatto che -
su questo ci siamo trovati d'accordo, e ve ne do atto finalmente -
promuovere invece il consumo locale e promuovere un settore come
quello della zootecnia valdostana sia assolutamente invece un
obiettivo da perseguire, che è quello che stiamo provando con
quest'iniziativa.
Presidente -
Ha chiesto la parola il collega
Gerandin.
Gerandin (MOUV')
- Sarò brevissimo. Anch'io volevo
ringraziare comunque i proponenti e la maggioranza. Penso che da
quest'iniziativa si esca fuori con un messaggio e prendo lo spunto
dalla collega Nasso: il consumatore deve essere un consumatore
consapevole; il fine del nostro emendamento, l'impegno era proprio
riferito a questo. Non vogliamo che ci siano equivoci, noi
riteniamo che l'allevamento valdostano sia completamente diverso,
in antitesi con l'allevamento intensivo. Chi decide fa una libera
scelta, una scelta consapevole di consumare carne. Vogliamo
tranquillizzarlo: scegliete la carne valdostana perché la carne
valdostana non ha tutti quegli elementi d'incognita, o antibiotici
o l'allevamento intensivo, che sono la preoccupazione, penso, di
tutti i genitori.
Sono assolutamente soddisfatto che si sia trovato questo tipo di
sintesi e termino dicendo solo che quando facciamo riferimento al
progetto "Io mangio valdostano", non solo è un'indicazione a dire
"consumate prodotti"... sicuramente consumate prodotti di
provenienza valdostana e a filiera corta, ma è anche frutto di un
progetto - l'ha ricordato bene anche l'assessore Viérin - di un
'analisi che comprende l'Assessorato alla sanità, l'Assessorato
alla pubblica istruzione dell'epoca e, soprattutto, queste diete
che vengono proposte o che sono alla base degli appalti di "Io
mangio valdostano" sono comunque delle diete bilanciate. I
capitolati di appalto vengono fatti da persone che si occupano di
alimentazione, per cui non è che l'amministratore di turno, perché
simpatizzante del consumo della carne, fa delle diete sbilanciate.
Sono diete bilanciate, ma vanno valorizzate e soprattutto va data
un 'informazione corretta. Noi siamo in un momento delicato, penso
che nel mondo agricolo tanti lo abbiano sottolineato; non possiamo
che tendere a valorizzare non solo la produzione di qualità, il
valore del latte e il valore della fontina, pure la carne è
fondamentale, perché in questo momento gli allevatori quando
vendono carne ai macellai la svendono e questo è un danno per il
mondo agricolo.
Président -
Pour déclaration d'intention, la parole à la
collègue Pulz.
Pulz (ADU VDA)
- Intervengo molto velocemente per la
dichiarazione di voto, perché non possiamo pretendere che tutti
diventino vegetariani, trattasi di scelte personali, ma chiedere
che si riduca il consumo di carne ci sembra importante, sia per
ragioni sanitarie che ambientali. È chiaro che gli allevatori
valdostani non devono certamente essere penalizzati. La via
d'uscita ci sembra essere quella di puntare - e lo stanno facendo -
più sulla qualità della carne - e anche del latte - che non sulla
quantità. L'obiettivo è mangiare tutti meno, ci farebbe bene, ma
meglio. I meno abbienti si nutrono male proprio perché oggi, lo
sappiamo, costa meno un hamburger di dubbia qualità rispetto a un
piatto di verdure.
Il voto di ADU VDA è favorevole alla mozione anche così com'è
stata emendata.
Président -
Pour déclaration d 'intention, la parole au
collègue Peinetti.
Peinetti (UV)
- Noi voteremo a favore della mozione così
come è stata emendata, perché riteniamo che sia corretto il lavoro
che è stato fatto, ma indubbiamente credo che innanzitutto bisogna
cercare di dare un messaggio che parta da quest'aula, affinché si
dia un segnale sul fatto che sia indispensabile, innanzitutto,
mantenere un'alimentazione equilibrata. Io non sono per i
komeinismi né da una parte né dall'altra. Credo che le giuste
raccomandazioni fatte sia dall'Arev che dalla Cia non possono che
vederci d'accordo. Un consumo consapevole di prodotti valdostani è
fondamentale, è importante per la nostra economia, ma è
fondamentale, per i consumatori, dare dei messaggi corretti. Ora,
per quanto attiene alla cultura che questa regione ha avuto negli
anni e che ha tutt'ora sulla sensibilità ambientale, penso che ci
sia poco da dire. L'Institut Agricole è un esempio che tutti ci
invidiano. Lo sforzo che i nostri allevatori fanno è indubbiamente
uno sforzo straordinario. È evidente che mi associo a quello che è
stato detto da molti altri colleghi, ma credo che non sia
indispensabile tirare per la giacchetta uno piuttosto per la
giacchetta l'altro, magari per chissà quali scopi poco nobili. Io
credo che sia importante che tutti quanti ci riconosciamo in un
messaggio chiaro. Il messaggio deve essere: "l'alimentazione deve
essere bilanciata". Oggi vediamo anche molto spesso sui giornali,
in televisione, dei sedicenti guru che vanno in giro dicendo che
bisogna eliminare completamente le proteine dall'alimentazione
umana. È un'idiozia totale che deve essere veramente, come dire,
sottolineata anche da questo Consiglio. Ribadisco la nostra
intenzione di voto favorevole alla mozione, così come è stata
emendata, e penso che bisogna ogni tanto cercare di dare dei
messaggi positivi, dei messaggi che diano anche credibilità alle
nostre figure.
Presidente -
Per dichiarazione di voto, la parola
all'assessore Certan.
Certan (AV)
- Ringrazio il collega Mossa per questa
sollecitazione che con questa mozione ha fatto a tutta l'Aula
consiliare. Ringrazio anche il collega Gerandin, che ha fatto un
passaggio sul progetto promosso qualche anno fa dal Celva e
naturalmente i colleghi assessori che si sono occupati della nuova
stesura dell'impegno di questa mozione.
Credo che sia importante il passaggio fatto sulla valorizzazione
anche dei prodotti a chilometro zero - perché di fatto poi si è
anche parlato di questo - perché si ha la conoscenza certa del
tragitto, della qualità e quindi anche della provenienza. Credo che
sia altrettanto importante, soprattutto per le refezioni
scolastiche, rilanciare questo progetto, forse rilanciarlo anche
con stimoli nuovi e anche sulla base di alcune argomentazioni che
sono state fatte in ultimo, come quella del collega Peinetti, che
ha sottolineato il fatto dell'importanza della varietà
dell'alimentazione. Credo che di fronte a una popolazione
scolastica che spesso non è abituata alla varietà o al mangiare
diversi tipi di alimenti, anche il momento della refezione
scolastica sia - è - un momento educativo e lo stiamo facendo, lo
stiamo evidenziando in Valle d'Aosta, proprio con l'assistenza che
viene fatta nella scuola dell'infanzia nel momento della mensa, in
cui è importante fare anche educazione alimentare e quindi anche
questa mozione può essere uno stimolo per lavorare su questa
tematica.
Presidente -
Altri in dichiarazione di voto? Possiamo
procedere alla votazione. La votazione è aperta. Votate, colleghi.
Possiamo chiudere la votazione.
Presenti, votanti e favorevoli: 33
Il Consiglio approva all'unanimità.
