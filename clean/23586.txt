Classificazione
CONSIGLIO REGIONALE
Costituzione e funzionamento degli organi consiliari
ELEZIONI



Oggetto del Consiglio n. 2664 del 19 aprile 2007 - Resoconto
OGGETTO N. 2664/XII - Prosecuzione della discussione generale
congiunta delle proposte di legge n. 126, n. 168, n. 138, n. 140 e
n. 141, relative all'elezione del Consiglio regionale.
Président
- Je rappelle que nous sommes toujours en
discussion générale.
La parole au Conseiller Venturella.
Venturella (Arc-VA)
- Volevo affrontare 2 o 3 argomenti,
che sono stati ripresi, dibattuti in questa sede. È in definitiva
il confronto fra le proposte scaturite da un processo di
coinvolgimento dei cittadini e le proposte scaturite da un processo
che reputiamo intempestivo, affrettato, perché non mi si può negare
l'affermazione che è stato così. Cominciamo da ciò che qualcuno
questa mattina ha detto rispetto ad una battuta del Capogruppo
dell'"Union" sulle preferenze, sono 2 modi completamente diversi di
vedere le cose. Non solo i referendari, ma in generale noi
proponiamo la preferenza unica, questa proposta di legge
rappresentata da tale nuova larga maggioranza, che va da una parte
dei "Democratici di Sinistra" fino al Centro-Destra, rimane
all'accezione vecchia, ossia quella delle 3 preferenze. Nel 1993
Massimo Morisi, un politologo che studiò in maniera molto
approfondita la situazione delle elezioni politiche in Sicilia,
pubblicò un testo in cui veniva risaltato il fatto che le elezioni
politiche siciliane, soprattutto quelle amministrative, avevano 2
caratteristiche: la prima, quella di avere un'alta percentuale di
astensioni; la seconda, una personalizzazione delle preferenze - a
quel tempo erano preferenze plurime - eccessiva. In definitiva
venivano controllati dai mafiosi locali con il sistema delle
preferenze plurime Comuni, Regione e Province. Non mi si può dire
quindi che con il sistema della preferenza plurima non esista il
controllo, nel nostro caso non è mafioso naturalmente, ma un
controllo di cordata, un controllo familiare. Ho sentito oggi il
collega Ferraris affermare che il potere di controllo non è tanto
nell'effettivo controllo, ma nella presunzione del controllo, nel
fatto che vi sia qualcuno che dimostri ad altri di essere in grado
di controllare quando invece non lo è, quello che si può riassumere
in un termine: millantatore. Se siamo tutti d'accordo che esistono
2 possibilità: quella del controllo effettivo e quella del
controllo millantato, ma perché non facciamo sì che questo
"ossigeno" che "dà aria al fuoco" del controllo effettivo o del
millantato controllo non venga ridotto a zero, affermando che, sia
esso effettivo che presunto, il controllo non ci sarà più perché
elimineremo la preferenza plurima e introdurremo il sistema della
preferenza unica... è chiaro.
Sulla preferenza poi e sul fatto che qualcuno diceva...
rispondendo al collega Bortot, indicando in lui un componente di
questo Consiglio regionale non degno di sedersi a questo Consiglio
perché non eletto dal popolo, ancor di più mi sento colpito, perché
non sarei fra gli eletti: sia eletti dal popolo che eletti in altro
senso. Guardi, collega Vicquéry, preferisco aver preso quelle poche
centinaia di voti di preferenza, perché so che i miei non derivano
da posizioni di privilegio derivati dal fatto che qualcuno nei
cantieri forestali, Assessore Fosson, dava 800 posti di lavoro, o
del fatto che qualcuno proveniva da famiglie con cognomi
altisonanti, o del fatto che qualcuno...
(interruzione del Presidente della Regione, fuori
microfono)
... ha la "coda di paglia", chi ha mai parlato di qualcuno? Si
sente così colpito, Presidente? Parlo in senso generale, pensavo ad
altre persone, lei invece ha una "coda di paglia" lunga quasi fino
a Pont-Saint-Martin... ha bisogno sempre di rispondere in maniera
personale, parlavo in senso generale; se lei si sente colpito, come
l'Assessore Fosson ogni tanto fa, è perché...
(interruzione dell'Assessore Fosson, fuori microfono)
... quindi preferisco i miei miseri 400 voti di preferenza, che
non le migliaia di voti di preferenza guadagnati perché si fa parte
di cordate, si fa parte di gruppi che hanno dei padri padroni, che
hanno avuto la possibilità nel passato recente di coordinare, di
elargire incarichi, posti di lavoro a persone che, come diceva il
Consigliere Bortot, non possono essere ritenute innocenti neanche
loro, non è che qui vi è tutto il bene, mentre fuori... c'è chi
compra e chi si fa comprare. Crediamo quindi di essere al pari di
altri, anche perché vede, collega Vicquéry, nel gruppo "Arcobaleno"
tutti gli elettori sapevano che dopo 2 anni e mezzo ci sarebbe
stata la rotazione, quindi eletti siamo stati eletti, certo da un
numero infinitamente più piccolo dell'ultimo degli eletti
nell'"Union Valdôtaine", ma comunque qui siamo e non abbiamo,
credo, non rispettato le regole istituzionali, vi è correttezza nel
fatto che siamo seduti qui e non è neanche nuovo questo fatto della
rotazione, quindi le sue parole sono state molto offensive ma, come
dico, preferisco i miei votini che voti presi con altri metodi.
Ciò che proponiamo è un cambiamento radicale: uno, elezione
diretta della squadra, qui si ripete:
"elezione diretta del
Presidente"
, vi sbagliate:
"elezione diretta della squadra
di Governo"
, nessuno dice che la Valle d'Aosta è l'unica
Regione rimasta fra le Regioni italiane a prevedere l'elezione del
Presidente della Regione da parte del Consiglio. Il sistema delle
elezioni da parte del Consiglio era inizialmente adottato da tutte
le Regioni italiane quelle istituite a statuto ordinario dopo il
1970, poi con la situazione che si era venuta a creare vi è stato
il cambiamento, ora in tutte le Regioni italiane la nomina del
Presidente della Regione è fatta in maniera diretta. Proponiamo una
cosa che va al di là, certamente, noi proponiamo l'intera squadra,
ma allora ci sarà al centro il cittadino elettore che sceglierà fra
3-4 squadre di Governo quella che ritiene che sia più capace, più
simpatica, in grado di governare. Questa è la nostra proposta, che
non ha niente di incostituzionale, di illegittimo, è solo una
proposta forte, anche perché esistono a pochi chilometri da noi gli
Svizzeri che votano in questo modo, hanno 2 schede: una per la
squadra e una per il "Conseil", quindi è già stata sperimentata,
come sono già stati sperimentati i referendum.
Un altro argomento: la governabilità di una proposta e
dell'altra, governabilità che noi crediamo sia affidata al fatto
che esiste l'elezione diretta della squadra di Governo, ma anche il
premio di maggioranza, che però nella proposta di legge delle
larghe intese non vi sarà, perché, se non passa al primo turno, al
secondo turno non esiste più il premio di maggioranza, ma si
riporta a 18. Spiegatemi la "ratio" di questo provvedimento, la
"ratio" c'è ed è la possibilità per tale maggioranza... direi le
liste che si riconoscono nel programma comune di creare nuove
alleanze e nuove coalizioni dopo che l'elettore ha scelto. Non
sarebbe allora meglio dirlo prima in maniera chiara e trasparente:
"noi governeremo con queste forze e avremo questi uomini al
Governo", voi no... questo mi dispiace, ma l'aver riportato a 18
seggi l'assegnazione al ballottaggio vuol dire "tenersi le mani
libere" per poi far sì che torni il "vecchio adagio" da I
Repubblica che le squadre, le Giunte, il Governo e il Sottogoverno
vengano decise in un altro palazzo con maggioranze diverse da
quelle che si sono presentate al primo turno! Con le nostre
proposte mettiamo al centro il cittadino elettore, che deve
decidere prima in maniera chiara e trasparente chi vuole nel
Governo, nella Giunta, nella maggioranza.
Sulla cosiddetta "questione della rappresentanza dei generi", se
è vero, come ho sentito dire dal collega Ferraris, dal collega
Viérin, che il prevedere un minimo di rappresentanza di generi
all'interno delle liste sia una stupidaggine, mi chiedo perché
allora avete "giocato al ribasso". Se credete sia una stupidaggine,
ma perché "giocare al ribasso" e dire: "non 1 su 3, ma 1 su 5"? Se
non ci credete, c'è la possibilità di dire: "non ci crediamo,
chiudiamo le donne in una riserva"; allora sarebbero state 2 tesi
contrapposte! Ma non pretendere di dire: "ma no, questa del 33% è
una stupidaggine, però noi, dato che sappiamo che esiste il
problema, proponiamo il 20%". Avreste fatto una figura meno brutta,
diciamo così, se su questo tema non proponevate niente, perché
allora si potrebbe giocare al gioco delle percentuali: 20-30-40%, o
delle frazioni: 1/3... Sappiamo che non è questo a risolvere il
problema della presenza femminile nelle squadre di Governo, nelle
Giunte, nelle liste, ma questa è una provocazione di tipo
culturale: è un sistema per mettere al centro del dibattito
politico la questione della presenza di entrambi i generi nelle
liste e negli organi elettivi; era una provocazione e voi ci siete
caduti "giocando al ribasso": "facciamo il 20, perché il 20 ci
piace di più".
Sulla faccenda poi della novità sinceramente non me lo
aspettavo. Pensavo che il Presidente Caveri aspettasse il prossimo
Consiglio a presentare una mozione in cui si andava a discutere
dell'ammissibilità o meno, dell'incostituzionalità o meno delle
proposte referendarie, invece questa è la dimostrazione che
presentando l'ordine del giorno poi trasformato in risoluzione
subito dopo il pacchetto delle cosiddette "leggi sulla riforma
elettorale"... la dimostrazione è che il timore è grande; allora,
invece di accettare un pacato e sereno confronto, "a colpi" di
pareri, autorevoli, ma che nel procedimento referendario non hanno
nessuna incisività, nessuna possibilità, perché anche nella
risoluzione ex ordine del giorno introducete un elemento che non è
contemplato dalla legge sui referendum, quindi è irricevibile...
Noi, proprio perché accettiamo il confronto, presenteremo una serie
di emendamenti sulla legge delle larghe intese, perché crediamo che
non ci si debba mai sottrarre al confronto, ci confronteremo,
sicuramente né la vostra proposta legislativa, né la nostra saranno
la panacea di tutti i mali, sono delle proposte che tendono a
migliorare e risolvere la situazione.
Solo una battuta che non ho avuto il tempo di portare in
Consiglio sulla proposta di legge n. 166, quella
dell'ineleggibilità, incandidabilità e incompatibilità. Sulle
lettere o), p), s), che prevedevano l'ineleggibilità da parte di
docenti e ricercatori, credo si potrà benissimo apprezzare se
qualcuno, come diceva il Consigliere Ottoz, vuole far sì che tutto
si sfasci per mandare tutti a casa. Se la legge sulla proposta di
legge n. 166 dovesse essere impugnata dal Governo per
incostituzionalità, vedremo quale sarà la risposta della
maggioranza, perché ci sono 2 strade: la prima è quella di non
opporsi, eliminare l'articolo dichiarato presunto illegittimo e
mandare avanti la legge così com'è; la seconda, quella che ha
sempre più maggior successo, è quella di costituirsi in giudizio,
nominare legali e bloccare questa legge. Amici del gruppo "La Casa
delle Libertà", vedremo se il testo preparato soprattutto dal
Consigliere Frassy potrà avere una strada brevissima nel caso di
impugnazione da parte del Governo, per cui si rinuncia alle lettere
e si lascia andare avanti la legge così com'è, oppure se il Governo
regionale si costituisce in giudizio e allora la legge sarà
bloccata, vedremo quali saranno le intenzioni.
Crediamo che questo dibattito sia stato "inquinato" dalla
presentazione di una risoluzione, che era più opportuno presentare
il prossimo Consiglio, dopo l'approvazione o la bocciatura di tali
leggi elettorali.
Presidente
- La parola al Consigliere Frassy.
Frassy (CdL)
- Il dibattito è stato lungo, se dovessimo
dire che è stato anche appassionante, forse non rispetteremmo con
questa definizione il contenuto di tale dibattito, che è stato
caratterizzato più dai toni della discussione e, più che un
confronto sui testi di legge oggetto di discussione e di votazione,
oseremmo dire che il dibattito è stato condizionato dal
pregiudizio. Devo dire che non è nuovo questo tipo di impostazione,
perché è abbastanza praticato da una certa parte della Sinistra,
questo vizietto che già a livello nazionale è stato a più riprese
messo in piedi, ossia non si contestano le tesi, ma si devono
individuare gli avversari politici come i nemici da distruggere,
non è la proposta che non va bene, le posizioni politiche spesso ci
portano su posizioni differenti, ma sono i modi e gli stessi
soggetti che vanno demoliti.
Non ripeterò quello che avevo detto ieri sui tempi, sulla fretta
o sul ritardo, vorrei però uscire da quell'equivoco che oggi è
stato a più riprese rilanciato dal gruppo "Arcobaleno" sui soprusi
fatti nei confronti del loro gruppo da parte di coloro che hanno
condiviso la proposta di legge n. 168, fra cui il gruppo "La Casa
delle Libertà" in riferimento a quello che non gli sarebbe stato
concesso. Vorrei ricordare ai colleghi del gruppo "Arcobaleno" che
i compiti istituzionali delle Commissioni sono quelli di
approfondire le proposte dei gruppi, dei Consiglieri e della Giunta
che vengono assegnate alle Commissioni dall'Ufficio di Presidenza.
La preparazione dei disegni di legge è ovvio che non può avvenire
in I Commissione, anche se può accadere che si creino dei gruppi di
lavoro che possano essere composti da componenti della stessa
Commissione, perciò rimandiamo al mittente questa accusa di aver
fatto una "conventio ad excludendum", perché il confronto,
sicuramente accelerato, in I Commissione c'è stato.
Vorremmo oggi chiarire meglio la nostra posizione politica su
tale vicenda, non tanto per quello che abbiamo detto e fatto in
quest'aula, ma lo vogliamo chiarire a maggior cognizione di quanto
emerso in alcune recensioni fatte sugli organi di stampa locale, in
particolare sul maggior organo di informazione locale e
sicuramente, essendo giornale libero, è libero di scrivere quello
che vuole sulle proprie pagine, ma altrettanto liberi siamo noi di
criticare quando certe affermazioni non corrispondono alla realtà
dei fatti, perché dire o lasciare intendere che il gruppo "La Casa
delle Libertà" oggi sia maggioranza è un'affermazione falsa in
termini politici, è un'affermazione falsa in termini giornalistici!
Qui ci troviamo a discutere non di un provvedimento di gestione, di
un programma di maggioranza, ma ci troviamo a discutere delle
regole del gioco della politica e penso che le esperienze fatte a
tutte le latitudini istituzionali in Italia e in Europa o in
America abbiano sempre evidenziato che sulle regole è intelligenza
da parte di chi vuole scrivere delle regole trovare il modo di
condividere con una maggioranza che vada al di là della maggioranza
politica le regole stesse. Esistono poi gli organi di partito e i
giornali di parte, noi pensavamo che "La Stampa" fosse un giornale
di informazione, prendiamo atto che o qualcuno è molto distratto...
anche perché ci sono generi di conforto di ogni specie che girano
intorno e dietro l'Ufficio stampa, perciò possiamo capire che
generi di conforto, che possono essere anche forti rispetto a
quella concezione degli "spiriti", possano distrarre... ma sfido
gli amici de "La Stampa" a dimostrare con un articolo di
approfondimento quanto hanno scritto sulle pagine di oggi
soprattutto in relazione al n. 30, quando si dice che ci sono 30
casi di situazioni che vengono escluse. A beneficio della chiarezza
di informazione, li voglio riassumere, sono 8. È ovvio poi che, per
questioni di tecnica legislativa, medesime situazioni vengono
spezzettate o ripetute, ma le categorie sono: la prima,
parlamentari e amministratori locali, che poi ci siano 7 lettere
per individuare gli assessori, i parlamentari nazionali, i
parlamentari europei, la categoria è una ed è quella dei politici
che ricoprono ruoli istituzionali in altre istituzioni; la seconda,
quella dei funzionari statali dove rientrano i questori, i
componenti prefetti della Commissione di Coordinamento, questore e
quant'altri, ma la categoria è quella dei funzionari statali; la
terza, che è quella dei dirigenti regionali, suddividendo fra
segretario generale, i coordinatori e i dirigenti di livelli
successivi e inferiori; la quarta, grande, categoria che è
spezzettata in un'infinità di lettere, perché i casi sono, dal
punto di vista giuridico, definiti in maniera diversa, ma sono le
nomine e le designazioni politiche fatte dall'Amministrazione
regionale in società, enti, istituzioni, fondazioni, con la
distinzione ineleggibilità forte, debole o incompatibilità dei
componenti dei "CdA"; alla quinta categoria abbiamo i docenti
comprendendo i presidi, scuole e università; abbiamo la sesta
categoria, editori e direttori di testate giornalistiche di
informazione; abbiamo la settima categoria, perché ho voluto "ad
abuntantiam" distinguere i sindaci e i vicesindaci rispetto agli
amministratori in senso lato; abbiamo l'ottava e ultima categoria
che sono gli incarichi, le consulenze e gli appalti, anche questa
spezzettata in diverse lettere.
Non si può scrivere allora facendo del terrorismo
nell'informazione che ci sono ben 30 categorie che vengono escluse
dalla politica, come se questo Consiglio fosse un Consiglio che ha
non l'investitura della popolazione che lo ha votato, ma fossero 35
golpisti che hanno usurpato il potere di rappresentatività della
popolazione valdostana, io non penso sia così! Penso che ognuno di
voi, chi con 400 voti, con il meccanismo dello slittamento e della
rotazione, chi con 6.000 voti e altri meccanismi... ma alla fine
sono voti che sono stati espressi dai nostri cittadini. Non ci
piace? Facciamo corsi di formazione politica ai nostri cittadini,
comunichiamo meglio con i nostri cittadini. Noi in questo momento
abbiamo una posizione politica di opposizione a tale maggioranza e
a tale Governo regionale e da qui alla fine di tale legislatura,
per coerenza del mandato che abbiamo ricevuto, questa sarà la
nostra posizione. Ciò non vuol dire che fare politica non voglia
dire acquisire il consenso su progetti e su principi che ci
appartengono e fanno parte dei nostri obiettivi politici. Non è che
ogni qualvolta la maggioranza politica di questo Consiglio approva
principi nei quali ci riconosciamo, propone iniziative nelle quali
ci riconosciamo e che erano indicate nel nostro programma
elettorale, dobbiamo scappare dall'aula per aver paura di
condividere quei percorsi. Penso che la nostra opposizione sia
stata, come i fatti dimostrano, equilibrata: dura quando doveva
essere dura - e qualcuno dei colleghi di maggioranza ce lo ha
rimproverato - e sia stata di disponibilità al dialogo e al
confronto sui contenuti. La dimostrazione è il dibattito sulle
riforme elettorali, cosa pensiamo noi sulle riforme elettorali?
Abbiamo il convincimento che in quest'aula le leggi passano se
hanno la maggioranza dei voti e allora scusate potevamo pensare noi
di far passare il progetto di legge n. 132 sull'ineleggibilità
depositato nell'autunno 2006 o il progetto n. 155, punto n. 30 del
Consiglio di oggi? Ovvio che no ma, quando ci siamo resi conto che
l'ineleggibilità e l'incompatibilità come problema posto
all'attenzione delle altre forze politiche aveva trovato una larga
condivisione, abbiamo trovato il percorso che consentiva di
affermare quei principi. Lo abbiamo detto ieri: siamo più che
soddisfatti da questo percorso, ma pensate forse che noi domani, se
questa Giunta ipotizzasse la privatizzazione del casinò, voteremmo
contro dopo che lo abbiamo sostenuto per una vita? Pensate che, se
l'Ospedale non verrà fatto nuovo come auspichiamo, non perché siamo
contro al nuovo, ma perché parlare di Ospedale nuovo nei termini in
cui se ne parla oggi non vuol dire nulla, saremmo contro?
Non ha senso allora questo ragionamento quando si parla di
regole e qui, colleghi del gruppo "Arcobaleno", ho tutto il
rispetto degli elettori a prescindere da chi abbiano votato, però
non veniteci a dire che non c'è stato il tempo per approfondire,
perché su questa materia voi soprattutto è da parecchio che vi
state cimentando in approfondimenti e io ho dei dubbi, pur avendo
tutto il rispetto delle 7.000 firme dei referendari, che quelle
firme siano state frutto di un approfondimento, di una conoscenza
dei testi referendari. Sono state firme non dico carpite, ma prese
in senso positivo sulla simpatia che potevano esprimere, sul
convincimento che potevano esprimere coloro che facevano
sottoscrivere, sulla condivisione politica di appartenenza di area
e sulla fiducia che vi veniva demandata. Noi abbiamo letto con
l'attenzione di chi deve far politica le 4 proposte referendarie,
ci siamo resi conto che erano scritte in una maniera poco coerente
rispetto a quello che poi sarebbe stato il risultato finale in caso
di applicazione delle stesse e poi ci ha spaventato tale
presunzione che il "petit comité" dei saggi referendari in questo
caso fossero coloro che avevano unicamente per investitura divina
il verbo da poter proporre il "nuovo", anche perché non mi sembra
di individuare fra i presentatori molto "nuovo". Mi sembra siano
personaggi che abbiano "pascolato" abbondantemente nella politica
valdostana e che oggi si trovino sugli alpeggi più alti e non
vedono l'ora di scendere sui "pascoli" più bassi: questa è la
sensazione politica che abbiamo tratto da quelle proposte; allora,
per carità, che si vada poi al referendum, ma non si pensi di poter
bloccare la potestà legislativa di un'assemblea legislativa, perché
qualcuno fuori di qui "en petit comité" su simpatia ha raccolto
7.000 firme. Dopodiché siamo disposti e disponibili al confronto
referendario perché, soprattutto dopo aver fatto gli
approfondimenti, soprattutto dopo aver proposto delle alternative,
non abbiamo il timore di spiegare ai Valdostani quali sono le
differenze.
Andiamo alle differenze. Parlate di proporzionale, di minoranze
e poi costituite un sistema che è improntato sul maggioritario, con
il 43% dei voti arrivate ad assegnare il 60% dei seggi. Questa è la
logica che sta alla base del meccanismo referendario, perché 7.000
firme con il 23% di un "quorum" ipotetico referendario consente di
definire sempre "en petit comité" una riforma importante. Non sto a
ripetere concetti che sono stati sviluppati ieri sulla difficoltà
di applicare il modello svizzero alla Valle d'Aosta, perché tutto
siamo fuorché Svizzeri in questa Regione e basta solo vedere la
difficoltà di rispettare i tempi, collega Fey, su ogni seduta: "gli
Svizzeri, puntuali", qui l'unico Svizzero è il collega Fey che
sistematicamente è puntuale e poi aspetta!
Scusate poi, sulle donne, ma vogliamo uscire una volta per tutte
da questa vicenda che non ha un capo logico? Voi chiedete più
donne, qualcuno vi ha detto: "ma chiedete più donne e poi indicate
la preferenza unica", la preferenza unica... se la donna votasse
donna, non ci sarebbe oggi il problema della rappresentatività
delle donne, perché le donne sono maggioranza e qui le donne
dovrebbero essere maggioranza, ma così non è. Qual è allora il
problema delle donne? Il problema delle donne è il problema della
società, della famiglia, è il problema che la parità uomo-donna non
vuol dire che l'uomo e la donna devono obbligatoriamente fare le
stesse cose, perché, nel momento in cui le donne iniziano a fare
gli uomini, nella migliore delle ipotesi, gli uomini fanno i
transessuali, nella peggiore delle ipotesi, le famiglie si
sfasciano: questa è la conclusione di tale parità fra i sessi!
Parità fra i sessi che non avete il coraggio di chiamare con quello
che è, perché o le colleghe donne mi dimostrano che l'essere donna
va al di là di quella vicenda ormonale che porta anche a una
differenza genetica, di conseguenza si parla di sesso maschile e di
sesso femminile e allora è giusto nelle leggi far riferimento ai
sessi, altrimenti mi dovete spiegare cos'è questa questione dei
generi! Perché o le cose le chiamiamo con il loro nome - e allora
possiamo anche convincerci -, o quando si inizia a far riferimento
ai generi, mi chiedo quanti siano i generi. La differenza fra uomo
e donna... e poi chiedo l'aiuto del collega Ottoz che è sempre
attento sulle definizioni e che spesso ha la definizione giusta,
non vedo altre distinzioni fra uomo e donna che non passino per il
sesso, perché qualsiasi altra differenziazione diventa sì
discriminazione! Mi domando allora per quale motivo avete questo
"prurito" di appellarvi ai generi.
Concludendo, siamo soddisfatti delle nuove regole che abbiamo
contribuito a scrivere, ma siamo consapevoli del nostro ruolo e non
sto a ripetere quanto detto prima. Attendiamo la fine della
legislatura con la consapevolezza di essere e di continuare a fare
l'opposizione, un'opposizione intelligente, responsabile e dura
quando è necessario. Nel 2008 ci presenteremo all'elettorato anche
noi con un progetto legittimamente di governo, nel senso che penso
sia diritto e ambizione di ogni forza politica presentarsi non per
andare all'opposizione, ma per ipotizzare un proprio percorso di
governo in un'ottica bipolare, considerando che il bipolarismo in
Valle d'Aosta non può prescindere dal coinvolgimento di quelle
forze regionaliste e autonomiste che rischiano di rimanere fuori
dal tempo della politica, dal tempo della società se continuano a
rimanere "ni Droite, ni Gauche", non abbiamo problemi di scelta,
perché le scelte noi le abbiamo fatte nel momento stesso in cui
siamo politicamente nati. La scelta è quella di una società
liberale, dove ci siano quei valori della tradizione cattolica
liberale, dove vi sia spazio per il privato e dove vi sia un
ridimensionamento dei ruoli della pubblica amministrazione.
Cosa farà l'"Union"? Cosa farà il gruppo "Stella Alpina"? Non ci
interessa! Non è un problema nostro! Se i gruppi "Union Valdôtaine"
e "Stella Alpina" riterranno di fare una scelta a Sinistra, vorrà
dire che tutti quegli elettori che non si riconoscono nei valori -
che per noi sono disvalori per la maggior parte, rispetto perlomeno
ai nostri - della Sinistra sapranno chi rappresenta i principi
liberali e cattolici della tradizione occidentale italiana e
valdostana.
Presidente
- La parola alla Consigliera Squarzino
Secondina.
Squarzino (Arc-VA)
- Credo che molte cose hanno detto
anche in tono appassionato stamani il mio collega Sandri e oggi
pomeriggio il collega Venturella, per cui è difficile intervenire
aggiungendo altri elementi. Vorrei però utilizzare questo tempo per
rispondere ad alcuni temi che sono più volte stati affrontati nel
dibattito, un po' più da Destra, un po' più da Sinistra, un po' più
dal Centro, ma alcuni temi sono stati posti all'attenzione di tutti
e allora vorrei riprenderli per ridire qual è la nostra posizione,
se riesco, senza troppa foga, perché non serve a niente.
Il problema del confronto: il nostro gruppo già nel 2002 aveva
presentato una legge organica proprio sui temi che riguardano
l'articolo 15 dello Statuto, proposta di legge n. 160 discussa in
Consiglio nel luglio 2002, lì il collega Curtaz - relatore - aveva
riassunto i temi essenziali, che erano quelli di disciplinare tutti
i tipi di referendum previsti dal nuovo Statuto speciale,
disciplinare una nuova forma di Governo con elezione contestuale
diretta del Presidente della Regione e del Consiglio della Valle,
individuare una quota per genere e poi un premio di maggioranza
così da consentire la governabilità e l'incompatibilità fra
Consigliere e Assessore. Era una proposta di legge che è stata
cassata dal Consiglio, che ha preferito votare la proposta di legge
n. 166 presentata dalla maggioranza, la quale era molto più
limitata nei contenuti. Il nostro gruppo sono anni che porta avanti
il confronto su questi temi e ogni volta si confrontano fra loro 2
filosofie diverse, comprensibili, è naturale che tali filosofie
diverse si confrontino fra di loro, secondo me, non è il caso di
demonizzare né l'una, né l'altra. Ritorno ancora sul confronto.
Perché non abbiamo presentato una nostra proposta di legge in
Commissione in questa situazione? Semplicemente perché ci
riconoscevamo in quelle proposte, avremmo potuto formalmente
riscriverle noi, ripresentarle come Consiglieri, ma non ci sembrava
corretto, era come accaparrarsi di proposte che avevano coinvolto
molti più soggetti di quelli che potevamo rappresentare e poi
perché c'era stato un impegno preciso in I Commissione di arrivare
con tutte le proposte, di partire di lì e di lavorare su quelle.
All'interno delle proposte da esaminare c'erano anche le proposte
dei referendari. Se la Commissione avesse fatto il suo iter normale
di discussione e si fosse discusso con il tempo necessario su
quelle proposte, ci sarebbe stata la possibilità per tutti di
partecipare, anche per i referendari, perché non so bene il collega
Marco Viérin, probabilmente ha colto una risposta a una domanda
precisa, ma tutti abbiamo avuto dal Presidente della I Commissione
una lettera con cui i delegati delle 4 proposte di legge già l'11
gennaio 2007 avevano detto:
"da parte nostra c'è la piena disponibilità a un lavoro
serio, approfondito, produttivo, superando con il buon senso anche
i problemi che possono derivare dalla novità della procedura, dalla
complessità di un dibattito in Commissione con la partecipazione di
8 delegati dei comitati promotori, chiediamo di illustrare le
proposte chiaramente, ma che il dibattito avvenga in Commissione
avendo all'ordine del giorno congiuntamente tutte le proposte di
legge regionale in materia di elezione del Consiglio e della Giunta
assegnate all'esame della Commissione"
.
Questo non è avvenuto, in tale senso dico che la I Commissione
non ha fatto il suo lavoro e non ha consentito tale confronto. Non
so se questo confronto avrebbe consentito di giungere a risultati
diversi, forse sì o forse no, ma almeno si sarebbe potuto provare.
Se poi è vera quella analisi - io non lo so - condotta dai colleghi
Ottoz e Viérin in base alla quale la percentuale di punti in comune
fra le proposte votate in Commissione e quelle referendarie è così
alta, allora su alcuni punti sarebbe stato possibile concordare, ma
non si è neanche tentato. Quando parliamo di confronto, quindi,
dobbiamo tener conto di tutti i processi. È dal gennaio che il
confronto poteva essere avviato...
(interruzione del Consigliere Viérin Marco, fuori
microfono)
... mi dica il giorno esatto, perché sono venuti solo 2 volte:
una volta all'inizio... se poi hanno chiesto di partecipare...
questa lettera era chiara. Probabilmente il voto di preferenza, su
questo magari... ma questo era un punto, il resto no, quindi credo
che... fosse stato possibile... bisogna provare, non si è voluto
provare fino in fondo e questo mi spiace. Adesso è chiaro che è
facile dire: "non hanno voluto il confronto, quelli vanno per conto
loro"... Perché dico che comunque il confronto sarebbe stato
difficile? Non lo metto in dubbio e forse non avrebbe cambiato il
risultato... sarebbe stato difficile perché si confrontano 2
filosofie diverse. Ricordavano stamani molti interventi che nessun
sistema elettorale è il sistema con la "s" maiuscola, nel senso che
ogni sistema elettorale si adegua alla situazione. La scelta di un
sistema, piuttosto che dell'altro dipende dalle finalità che io ho.
È chiaro che non possiamo demonizzare né un sistema, né l'altro, ma
bisogna che ognuno chiarisca bene le priorità delle proprie scelte.
Qui da una parte c'è la volontà di garantire la governabilità,
quindi il premio di maggioranza, ma anche l'alternativa, ossia la
possibilità affinché un insieme di programmi possa alternarsi a un
altro gruppo... perché nella società non vi è il 90% che la pensa
nello stesso modo ed è giusto che vi sia un'alternanza. Non solo,
diciamo che è importante la chiarezza con l'elettore; si sa qual è
la squadra con cui si vuole governare, qual è il programma, a
questo si danno i voti per governare: questa è la filosofia di
fondo, non la si può condannare, ha una sua logica. Dall'altra
parte c'è un'altra filosofia che ha una logica altrettanto valida
al proprio interno e l'ha espresso bene stamani il Consigliere
Vicquéry, che ha sostenuto come l'"Union" sia il centro della
politica, che non va "ni à Droite, ni à Gauche", che vuole
continuare a governare, convinta di rappresentare la maggior parte
non solo dei cittadini valdostani, ma il sentire del popolo
valdostano. Visto che questo partito non riesce da solo ad ottenere
i voti necessari per governare e anche quando li ottiene non riesce
a governare con la maggioranza assoluta, allora cosa fa? Costruisce
un sistema elettorale tale che comunque ha i 18 voti nel
ballottaggio, dopodiché - questa è la grossa differenza - non prima
quando bisogna scegliere e votare e fare il ballottaggio, ma dopo,
quando il cittadino non può più intervenire, questo partito con i
suoi 18 voti sceglierà o a Destra, o a Sinistra, o un altro pezzo
di Centro non importa, con chi allearsi per poter governare: questa
è la filosofia che non fa bene alla Valle d'Aosta! Anche il
discorso dell'elezione diretta della Giunta e del Presidente, la
preferenza unica... in questo senso il Consigliere Ottoz ha dato
una spiegazione dicendo: "guardate che, quando un sistema è andato
troppo in là, deve "rompere gli schemi" per consentire di
"respirare" e trovare un altro sistema, poi magari si tornerà di
nuovo a quello, ma dopo aver sperimentato un altro sistema,
altrimenti si "incancreniscono" i limiti di ogni sistema
elettorale". Credo che qui si confrontino 2 filosofie diverse ed è
un percorso legittimo, democratico e spero si riesca ad andare al
referendum, come spero che le manovre antidemocratiche che sono in
atto dal Presidente della Regione "in primis", dalla Giunta poi e
da questo Consiglio non abbiano seguito, perché sarebbe gravissimo
che il Consiglio regionale in qualche modo "intorpidisse le acque"
per impedire che i referendum si svolgano. Ci sono filosofie
diverse nell'affrontare i sistemi elettorali, il referendum sarà il
momento in cui si discuterà con la gente e si cercherà di far
capire ognuno la propria filosofia chiedendo agli elettori di
esprimersi: questa è la democrazia!
Infine, per quanto riguarda le cosiddette "quote rosa", intanto
la parola "generi" non l'abbiamo inventata noi, è la proposta di
legge che l'ha introdotta, la proposta di legge che il Consigliere
Frassy ha votato e di cui era relatore, quindi se quella parola non
andava bene al relatore e firmatario del provvedimento, doveva solo
cambiarsela! La parola "generi" è una parola presente nella
proposta di legge che il Consigliere Frassy ha firmato, di cui è
stato relatore e che ha chiesto qui di votare, se questa parola non
gli andava bene, poteva cambiarla, se il discorso è solo la parola;
quindi lasciamo stare la parola, vediamo invece tutta la questione.
Sono anni che la questione viene trattata dalla sottoscritta in
Consiglio e, ogni volta che parlo di questo argomento, per poter
avere ascolto, devo prendere i documenti ufficiali, ossia devo
dire: "non è Dina Squarzino, né la Consigliera Squarzino del gruppo
"Arcobaleno", né la Consigliera Squarzino della Valle d'Aosta, ma
l'Europa, il Governo italiano hanno assunto un atteggiamento
preciso, l'ONU, lo stesso Presidente della Repubblica sono chiari
in proposito". Continuo a ricordare queste cose, sperando che il
fatto che molti fanno riferimento all'Europa li aiuti a capire.
Credo che l'atteggiamento assunto nella proposta di legge è
veramente una scelta che colloca la nostra Regione fuori
dall'Europa e mi spiego. Ci sono fior di documenti, basta andare in
"Internet" per trovarli, ne cito uno che mi sembra uno dei più
chiari, è una risoluzione del 2001 dal titolo: "Partecipazione
equilibrata di donne e uomini al processo decisionale", quindi cito
documenti del Parlamento europeo, il documento dice:
"le donne costituiscono almeno la metà dell'elettorato e in
quasi tutti i Paesi hanno ottenuto il diritto di votare, di
ricoprire cariche pubbliche nei Paesi dell'ONU, ma ciononostante
continuano ad essere sottorappresentate fra i candidati a cariche
pubbliche. Questa rappresentazione è inaccettabile in una
democrazia. La partecipazione delle donne al processo decisionale è
infatti riconosciuta come una condizione di democrazia che va
costruita perché esistono difficoltà da superare: da una parte
l'assenza di parità fra uomo e donna affonda le sue radici in
strutture antiquate e atteggiamenti tradizionalisti, dall'altra le
donne devono far fronte alla duplice responsabilità derivante sia
dai compiti e dagli obblighi familiari, sia dai propri impegni
professionali, donde la necessità di una condivisione più equa del
lavoro, delle responsabilità genitoriali fra le donne e gli
uomini.
Non so se qualcuno di voi lo sa, ma da dati ISTAT risulta che in
Italia il 92% delle donne lavora più di 60 ore alla settimana, di
queste più della metà superano le 70 ore, a fronte di un 15% di
uomini che superano le 60 ore alla settimana: questo spiega perché
esista una disparità nell'assunzione di responsabilità, però ciò
non fa dire: "prendiamo atto di questo e non costringiamo le donne
a lavorare tanto fuori casa, facciamole lavorare di più in
casa...". Può anche darsi che questa sia una bella cosa, ma voi
riuscite a garantire alle famiglie una vita dignitosa con un solo
stipendio? Riesce una famiglia con un solo stipendio a vivere, a
pagare l'affitto e ad allevare i figli con un solo stipendio?
Questo non è possibile. Allora o si rivoluziona tutto, oppure la
donna non può non andare a lavorare. Esiste il problema come
conciliare, questo è il problema che va affrontato anche... ma non
possiamo dire: "finché non si affronta tale problema, lasciamo che
le donne si aggiustino, sono nate donne, poverette peggio per
loro!"; il Parlamento europeo non la pensa così. Vado avanti nella
lettura:
"... tutti i Governi, in particolare quelli dei Paesi in cui
la partecipazione delle donne agli organi decisionali è inferiore
al 30%, sono invitati a riesaminare l'impatto dei sistemi
elettorali sulla rappresentanza politica di genere negli organismi
elettivi, a prendere in considerazione un adeguamento e una riforma
di questi sistemi, se necessario ad adottare provvedimenti
legislativi, ad incoraggiare i partiti politici ad introdurre i
sistemi di quota, a prendere provvedimenti per favorire una
partecipazione equilibrata. L'applicazione di quote, in quanto
misura transitoria che contribuisce a riequilibrare la
partecipazione degli uomini e delle donne alla vita politica, va
comunque adottata in questi Paesi"
.
Questo è quanto pensa l'Europa e l'Europa recentemente ha
indicato una soglia minima del 33% nelle liste elettorali, il
Governo italiano anche, ma non solo quello di Prodi, ma anche il
precedente Governo aveva approvato una legge elettorale...
d'accordo tutti, in cui si prevedeva la presenza del 33% di donne,
ossia nessun genere doveva superare i 2/3 di presenza nella lista.
L'Europa si muove in una direzione, e l'Italia si muove nella
stessa direzione, può darsi che noi siamo diversi da tutti.
L'Italia oggi è al 48° posto della classifica per quanto riguarda
la presenza delle donne nei Paesi, con il 16% alla Camera e il 13%
al Senato. Queste sono presenze elette, non in lista e, analizzando
i vari Paesi, se la Spagna ha raggiunto il sesto posto nella
classifica, è proprio perché c'è stato da parte del Governo una
politica chiara che ha fatto della questione femminile una
priorità; noi non siamo in questa situazione, assolutamente, però
perché riteniamo poco il 20%? Se noi guardiamo i Consigli comunali,
confrontando i dati del 2000 e del 2005, si vede che se le donne
sono presenti in lista, hanno successo e ce la fanno: alle elezioni
comunali a maggio 2000 erano candidate donne nella percentuale del
23% rispetto al 77% degli uomini candidati, elette 45% a fronte del
53% degli uomini, ossia se le donne sono presenti in lista, sono
elette...
(interruzione di vari Consiglieri, fuori microfono)
... mi rifiuto di pensare che la Valle d'Aosta è culturalmente
più arretrata del Ruanda, che è la prima in classifica, più
arretrata del Costarica, o dell'Argentina, del Mozambico, del
Sudafrica, del Burundi, della Tanzania, del Perù, della Namibia,
dell'Iraq, dell'Ecuador, dell'Uganda, dell'Honduras, ossia non
capisco perché abbiate delle donne un'immagine così negativa!
Spiegatemi come mai in tutti gli altri Paesi questa politica è
possibile e in Valle d'Aosta no. Tra l'altro, questo sì che è un
dato costituzionale dello Statuto speciale, lo Statuto speciale
dice all'articolo 15 che bisogna conseguire l'equilibrio della
rappresentanza dei sessi, sfido a dimostrarmi che 80-20 è un
equilibrio. Aggiunge l'articolo 15 che bisogna "promuovere
condizioni di parità per l'accesso alle consultazioni elettorali",
sfido chiunque a dirmi che il rapporto 80-20 costituisce la parità
di accesso. Non ho mai visto dare una definizione di parità e di
equilibrio tenendo conto di questi parametri, per cui sono
esterrefatta di fronte a tale carenza culturale; fra l'altro,
stamani la rappresentante della stampa mi diceva che ormai le quote
sono superate, perché ormai si dà per scontato 50-50. Noi allora
che diamo per scontato il 50-50 mettiamo la quota del 20, veramente
credo che questo tipo di politica esprima un'arretratezza culturale
che mi spiace, che non mi spiego se non come la volontà di
mantenere il proprio posto, perché, più donne in lista ci sono, più
donne sono elette.
Presidente
- Sono stati depositati 2 sub-emendamenti in
correlazione ad emendamenti già presentati che vi faccio
distribuire immediatamente. È stato depositato alla Presidenza un
ordine del giorno, annunciato già dal collega Ferraris, su di esso
è stato depositato un emendamento da parte del gruppo "Stella
Alpina". Tutti questi documenti vi saranno distribuiti
immediatamente.
La parola al Consigliere Sandri.
Sandri (GV-DS-PSE)
- Partirò dal Consigliere Vicquéry
perché il suo intervento stamani è stato così chiaro e così ricco
di suggestioni... anzi è un'analisi delle più straordinarie che
abbia mai ascoltato non solo qui, ma nella Valle d'Aosta negli
ultimi anni, che mi permetterò di recuperare la trascrizione e la
metterò come capitolo nel libro che sto scrivendo sulla Valle
d'Aosta di questi tempi, non posso che ringraziarlo per avermi
evitato di scrivere una ventina di pagine. Se ci saranno mai degli
emolumenti alla fine del giro, ma non credo, faremo in modo che una
parte sia devoluta in beneficenza su indicazione del collega
Vicquéry.
Parlando dell'atteggiamento del gruppo "Democratici di
Sinistra", piuttosto che del gruppo "Arcobaleno", il collega
Vicquéry ci ha attribuito la volontà di affossare l'"Union
Valdôtaine". Credo che questo non sia affatto vero, noi vogliamo
affossare il ruolo che ha voluto giocare l'"Union" finora, ma gli
ideali, il ruolo che ha giocato finora, la stessa rappresentatività
dell'"Union" nessuno la mette in discussione, anzi è stato un dato
molto positivo per la Valle d'Aosta, l'ho detto anche stamani.
Nella battaglia per l'autonomia, che è stata chiaramente
sottovalutata dai partiti nazionali, negli anni '50-'70 l'"Union"
ha svolto un ruolo fondamentale, voglio ricordare in particolare il
momento in cui ho preso coscienza di questo passaggio, fu nel 1979
alle elezioni europee ascoltando Bruno Salvadori... che su questa
cosa, noi eravamo presi... chi voleva essere marxista e ancora più
marxista di altri... e lui poneva un problema serio, che era "à la
une" nella società reale. Nessuno quindi nega questo ruolo
dell'"Union", però l'errore che c'è e che vogliamo contrastare è la
sua identificazione con le istituzioni. Questo confondersi dei
simboli... vi faccio presente che in Francia ci sono le elezioni
presidenziali; fra l'altro, mi fa piacere che l'"Alliance
française" abbia organizzato a Sarre un seguire in diretta i
risultati perché...
(interruzione del Presidente della Regione, fuori
microfono)
... sapevo di un collega che votava, anche Eddy vota... spero
che votino bene e secondo le loro aspirazioni, credo che questo
passaggio sia importante, ma in Francia è vietato utilizzare i
simboli della Repubblica non solo nelle liste, ma anche nella
propaganda! Il problema è che voi fra "partito" e "movimento" avete
scelto la parola "movimento" perché avete questa idea
dell'onnicomprensivo e l'onnicomprensivo è anche la spiegazione del
"ni Droite, ni Gauche", perché vi sentite rappresentativi sia della
Destra che della Sinistra: questo qualcuno che conosce la vostra
storia potrebbe dimostrarvelo nel modo stesso in cui è nata e si è
evoluta l'"Union". La conferma è stata portata dal collega
Vicquéry, che ha spiegato con un meccanismo figurato molto concreto
che il cittadino valdostano delega non il Consigliere regionale, ma
il Consigliere regionale dell'"Union Valdôtaine" a rappresentarlo e
lui gli parla in "patois" che l'altro capisce... e il cerchio si è
chiuso perché il Consigliere regionale dell'"Union" fa il bene
della Valle per definizione, gli altri sono di serie "B". Qui mi
permetterete che esiste una prosopopea quasi ridicola per certi
aspetti, se non fosse aggravata dall'atteggiamento profondamente
scorretto. Mi permetto di esprimere totale solidarietà agli amici
Venturella e Bortot, perché loro non sono Consiglieri di serie "B",
come è venuto fuori dall'intervento del Capogruppo dell'"Union
Valdôtaine", ed è molto grave la delegittimazione che ha voluto
insinuare. Mi chiedo cosa avrebbe detto il collega Vicquéry si
fosse trovato a fare lo stesso intervento con il sottoscritto che
era stato eletto con 75 preferenze: mi facevate fare l'usciere, non
so se mi davate la parola tutte le volte che la richiedevo, forse
neanche 1 volta su 5.
Il passaggio fondamentale credo sia questo: prima arriviamo noi,
"Union Valdôtaine", poi arrivano gli altri, ma anche qui c'è una
scaletta, lo si percepisce molto bene dal meccanismo elettorale che
stiamo discutendo, ossia prima quelli che sono i fidati... voi li
chiamate gli alleati fidati e c'è una grande corsa da questo punto
di vista. Gli alleati devono non condividere, o discutere, o
provare a fare dei fatti, ma devono dimostrare l'affidabilità,
ossia essere pronti a votare sempre "sì" e in questo momento la
palma la possiamo dare a "Fédération", che è la più candidata a
condividere il futuro progetto elettorale con l'"Union Valdôtaine",
a seguire in "sottobosco" il gruppo "Stella Alpina", metà dei
"Democratici di Sinistra" e la "La Casa delle Libertà", che è la
grande "new entry" nella "galassia" dell'"Union Valdôtaine", e qui
c'è la dimostrazione, perché noi, come Consiglio regionale,
vogliamo arrivare a depotenziare il secondo turno. È chiaro infatti
che un'alleanza al primo turno l'"Union Valdôtaine" oggi se la può
permettere con i gruppi "Fédération", "Stella Alpina", "Democratici
di Sinistra", ma non può fare le alleanze preventive con il gruppo
"La Casa delle Libertà", ma vuole "tenere aperta la porta", perché
"se per caso siamo arrivati solo a 18 in prima o in seconda
battuta, in Consiglio ci permetterete di andare a chiedere a quella
brava persona del Consigliere Frassy, che ci detta così bene il
programma, di poter condividere la nostra esperienza; siamo stati
obbligati, ne avevamo solo 18"! Qui si sono messe le premesse e
qualcosa di più di un accordo palese, ma non detto agli elettori,
detto dopo: questo è il significato grave ed è per questo che il
collega Ferraris sbaglia secondo le indicazioni del nostro partito,
ma non solo, di quello che la gente fuori pretende, ad appoggiare
un progetto di legge che vede un secondo turno potenziato e che
consente questo tipo di giochino, soprattutto nei confronti del
gruppo "La Casa delle Libertà".
A questo punto mi permetterete un commento, è veramente fra
l'altro un destino barbaro e cinico quello del gruppo "La Casa
delle Libertà": dopo tanti anni presente in Consiglio
all'opposizione dura e pura, nel momento in cui arrivano a bere il
caffè nell'"anticamera del potere" insieme con il Presidente
Caveri, "arriva il quarantotto" con il referendum, le elezioni
politiche e le elezioni regionali dell'anno prossimo e si fanno
beccare "con le mani nel sacco". Credo che gli elettori del gruppo
"La Casa delle Libertà" debbano sapere da chi sono rappresentati in
Consiglio regionale: da delle personalità sicuramente valide, ma
sicuramente molto più attente ai giochi di potere che non a
rappresentare la volontà di un sano bipolarismo, uno dei grandi
temi del gruppo "La Casa delle Libertà" che è stato venduto per
quel caffè nell'anticamera del Presidente della Regione. Spero che
nella Destra la gente seria riconosca chi è il riferimento di
Destra davvero, sarà l'"UDC", sarà "AN", saranno le parti "sane" di
"Forza Italia", perché, secondo me, voi state rappresentando la
parte più deteriore del trasformismo politico della vostra
parte.
"Torniamo a bomba": si parlava del ruolo dell'"Union Valdôtaine"
nella Valle d'Aosta e credo che qui si debba tornare di nuovo al
nostro "fil rouge" che ci ha aiutato a fare i ragionamenti stamani:
il Capogruppo dell'"Union Valdôtaine". Lui dice con intelligenza,
ma anche con una grande schiettezza che non possiamo non
riconoscergli: "poi noi gli parliamo in "patois" e lui capisce",
soprattutto se è di Brusson... ma poi credo che il "patois" è più
universale di quanto non si possa pensare. Sentivo parlare in
"patois" gli amici di Noasca, vi garantisco che era come sentir
parlare Roberto Nicco. Questo cosa vuol dire? Non so se qualcuno di
voi ha letto un libro di un giornalista italiano - di cui in questo
momento mi sfugge il nome ma, se volete, ve lo posso recuperare -
dal titolo "Sangue e suolo", edizione "Einaudi", che parlava con
grande precisione della situazione nel Sud Tyrol o Alto Adige per
gli italofoni. Cos'è il diritto di sangue e cos'è il diritto di
suolo? Non è una cosa tanto da ridere, perché il diritto di sangue
è il diritto delle popolazioni autoctone di un certo luogo di poter
imporre la propria legge indipendentemente dal ruolo che possono
avere nella società; il suolo invece vuol dire che chi è lì nel
suolo, che sia lì da mezza generazione o da 30 generazioni, ha gli
stessi diritti degli altri, oltre ad avere dei diritti in rapporto
all'impegno che ha nella società. Il rapportare invece tutto al
sangue... il "patois" rischia di avere un ruolo determinante,
comporta che si legittimano posizioni di privilegio rispetto agli
altri, ossia chi arriva qui e dà la vita per questa Regione rischia
di essere un cittadino di serie "B", perché non parla in "patois"
con il Consigliere dell'"Union Valdôtaine" e non sa capire cosa
quel Consigliere gli dice. Di qui si capiscono tantissime cose, il
diritto del sangue e il diritto del suolo... Sebastiano Vassalli,
grazie al collega Venturella che in diretta, tramite "google", mi
ha trovato l'autore. Di qui si capiscono anche tante altre cose, si
capisce ad esempio come mai c'è la trascuratezza del francese,
perché il francese non difende il diritto del sangue dal momento
che il francese lo possono imparare tutti, lo si impara a scuola,
anzi grazie a "France 2", a "Suisse romande"... molti lo hanno
imparato, trovo che questo sia un fatto di qualità; anzi ci sono
delle popolazioni che stanno arrivando negli ultimi anni che
conoscono il francese quasi in modo intrinseco, perché vengono da
Paesi dove la seconda lingua ufficiale è stata il francese, tipo il
Marocco, quindi non è discriminante per il sangue. Chi se ne frega
allora del francese, che ci sia nella tivù digitale che ce ne
importa, tanto non è al servizio del nostro obiettivo, perché non è
discriminante; a noi interessano solo le cose discriminanti e il
francese non lo è più se non in alcuni casi lavorativi. La stessa
cosa vale per molte altre cose, come il federalismo: il federalismo
che vale per Roma non vale all'interno, per cui, al posto di
mantenere in piedi dei Consigli comunali - e oggi ne parlava molto
bene, sono d'accordo con quanto diceva il collega Viérin - vitali e
vivi, abbiamo dei Consigli comunali morti, perché abbiamo fatto dei
potestà al servizio del prefetto, come faceva un tal Mussolini
tanti anni fa in modo da controllare il territorio, perché non
vogliamo che ci scompaia il controllo del territorio, per il
sangue, non per il suolo! Bisogna leggere bene la realtà, non è un
caso che la minoranza walser è sempre stata difesa a parole e mai
nei fatti e che la legge elettorale va oggi a rimuovere
un'ingiustizia gravissima: questo è un dato positivo di cui sono
contento di essere stato un protagonista all'interno di quel gruppo
di lavoro, perché la minoranza walser è sempre stata utilizzata per
manovre interne per portare un seggio in più all'"Union
Valdôtaine", ma non per rappresentare i Walser. Il discorso della
minoranza vale solo se noi, "Union Valdôtaine", siamo la minoranza,
ma non ci interessano altre minoranze, anzi, nel momento in cui
esistono in Valle d'Aosta, rischiano di entrare in collisione con
noi per quanto siano piccole, quindi di mettere in discussione
l'unicità dell'identità: noi siamo esclusivi, abbiamo l'esclusività
e quel piccolo fastidio... mi ricordo che mi sono divertito in
Consiglio ad immaginare una bandiera della Regione con un piccolo
cuore bianco e rosso con le 12 stelle dei 12 agglomerati urbani
walser che ci sono in Valle d'Aosta e intorno al Monte Rosa per far
vedere che esisteva la differenza, ma niente: neanche questo è
stato possibile, perché la vostra identità è assoluta, bisogna
essere assolutisti da tale punto di vista!
Oggi dobbiamo invece prendere atto che il XXI° secolo vede una
Valle d'Aosta completamente diversa da come voi la immaginate, è
una Valle d'Aosta in cui, per fortuna, il concetto del suolo sta
andando avanti. C'è gente che con il proprio lavoro,
indipendentemente da dove proviene e da quale sangue abbia nelle
vene, dà molto di più di chi invece si sta continuando a perpetuare
nel potere basandosi su rendite di posizione. È questa la grande
occasione che abbiamo davanti, capire tale passaggio, senza
recriminare sul passato credo che il ruolo dell'"Union Valdôtaine"
fino a poco tempo fa è stato importantissimo, ma ha risposto al XX°
secolo, oggi alle sfide del XXI° non chiediamo all'"Union
Valdôtaine" di suicidarsi o chissà cos'altro, chiediamo di fare con
coraggio una scelta che vada nella direzione di affrontare questi
temi, cambiando il proprio ruolo, di saper scegliere di diventare
un partito e di sapersi schierare o da una parte, o dall'altra, ma
non certo di mantenere questa posizione di "comunque noi ci siamo".
Il disegno elettorale che stiamo affrontando vuole dire infatti:
"abbiamo trovato tutte le "gabale"... che comunque l'"Union" lì
dentro c'è": questo è evidente e lo confermava anche qualcuno del
gruppo "La Casa delle Libertà" stamani. Siamo diventati un "melting
pot" e mi permetterete di ricordare una legge del 1911, molto
importante perché spiega qual è una delle sfortune della vostra
vita ed è il motivo per cui sono arrivato in Valle d'Aosta. Questa
legge del 1911 ha cambiato il sistema di reclutamento dei maestri e
delle maestre in Valle d'Aosta: prima lo decideva teoricamente il
sindaco, di fatto il prete, secondo una tradizione secolare. Arriva
poi lo Stato italiano e dopo, 50 anni fa, una legge per cui i
maestri vengono scelti sulla base di graduatorie provinciali
(all'epoca la Valle d'Aosta era una regione alpina della Provincia
di Torino). C'era questa interessante dizione in "patois", non lo
parlo bene, ma che era "metressa d'en bas", ossia le maestre che
arrivano dalla piana, dall'Italia come mi spiega il buon Vicquéry;
tra le tante che arrivarono, arrivò anche una Signora che era la
mia zia e che ha portato su tutta la famiglia. Da quel momento e a
vari passaggi sono arrivati i Piemontesi, i Lombardi, i Veneti, i
Calabresi, credo che ogni anno 1.000 persone da altre Regioni
italiane si insediano in Valle d'Aosta, poi sono arrivati quelli
immigrati da Stati extracomunitari, adesso arrivano persone che
erano di Stati extracomunitari e che oggi sono comunitari, tipo la
Romania... Esiste una grande rivoluzione, ma noi vogliamo
affrontare questo periodo con un arroccamento sul XX° secolo, o
vogliamo che i valori che l'"Union Valdôtaine" ha difeso per tanti
anni, che noi condividiamo, di solidarietà, di rettitudine, di
etica morale e personale possano essere tradotti in iniziative
politiche che però siano all'altezza di queste sfide? O non
vogliamo continuare a rimanere abbarbicati a qualcosa che rischia
di mettere anche in discussione quei valori?
Assistiamo oggi alla parte finale del ruolo che ha avuto
l'"Union Valdôtaine", spesso anche quella più spiacevole per certa
degenerazione di arroganza, però io, che sono un ottimista, penso
che dobbiamo guardare al risultato del 9 e 10 aprile come una
speranza che questo passaggio è possibile, perché mi dispiace,
collega Vicquéry, non credo che nell'aprile 2006 sia stata
l'alleanza contro l'"Union Valdôtaine" che ha vinto. Ho visto la
gente che andava a votare, ho visto tantissimi Unionisti di quelli
veri che vogliono difendere i valori dell'"Union Valdôtaine", che
credono in essa, ma che non credono a tale gruppo dirigente, né a
questo modo di far politica dell'"Union Valdôtaine"! E tutto potete
dire su chi è stato eletto in tale turno elettorale alle politiche
meno che sia qualcuno che non ha il vostro stesso "sangue". Non è
solo il diritto del suolo, ma è che all'interno di chi ha quel
diritto di sangue c'è qualcuno che finalmente ha capito, ma non è
il "Perrin" o il "Nicco" della situazione, sono decine di migliaia
di Valdostani che, indipendentemente dal loro credo politico, hanno
dato un segnale forte e che vogliono che prima possibile questo
segnale si traduca dalle elezioni politiche alle elezioni regionali
e comunali e noi dobbiamo fare in modo che tale volontà possa
trovare gli strumenti elettorali per venire alla luce. Noi vediamo
che questo meccanismo diventa fondamentale perché vogliamo dare
alla popolazione che per tanti anni è stata discriminata dal potere
e spesso in base anche alle origini... anzi mi permetterete una
piccola parentesi. All'Università della Valle d'Aosta,
nell'introduzione dell'anno accademico 2007 è stata evidenziata la
differenza fra multiculturalità e interculturalità: questo è un
passaggio fondamentale, l'"Union Valdôtaine" ha sempre favorito la
multiculturalità... "ossia ognuno si tenga il suo sangue poi noi
comandiamo". L'interculturalità è invece quella che, di fronte a
una situazione come questa, è capace di fare delle politiche di
inclusione, inclusione di tutti e anzi soprattutto di coloro che
hanno voglia di impegnarsi, siano valdostani di origine, di lunga
data o meno. È questo che ci interessa, altrimenti la Valle d'Aosta
non avrà mai un sistema economico che si sviluppa, perché, a furia
di difendere le posizioni di privilegio, non si fanno crescere le
forze che esistono nella nostra Valle e poi l'economia è quella che
è, ossia basata sul "galleggiamento" e tenderà ad essere sempre
peggio. Tutto si può dire, credo, rispetto a quello che abbiamo a
disposizione dal punto di vista del quadro politico, ma non si
potrà dire che in Valle d'Aosta l'esperienza del "Gallo" dello
scorso anno sia stata un'esperienza che è andata contro i valori
della Valle d'Aosta, non solo, ma ritengo che il grande segnale
venuto da quella elezione con cui oggi ci troviamo a fare i conti è
una volontà di avere amore per tutti; il "Gallo" ha avuto questo
come segnale.
L'impressione che ha la gente per l'esclusione che viene fatta a
tanti è che oggi un ristretto gruppo dell'"Union Valdôtaine", che
purtroppo detiene il potere e nelle istituzioni e forse anche
nell'"Union Valdôtaine", ormai ha solo amore per sé stesso, al
massimo per coloro che li adulano e danno loro sempre ragione, ma
non hanno la necessità di avere un rapporto con tutti i 125.000
abitanti della nostra Regione. Una conferma di questo viene dalla
palese ammissione del Capogruppo dell'"Union Valdôtaine", che dice:
"ma noi non siamo riusciti a fare un "tubo", non abbiamo deciso per
l'Ospedale, non abbiamo deciso per la ferrovia, non abbiamo deciso
per le riforme", se non c'erano i referendum, non le avreste fatte
neppure oggi... voglio dire, ma "da che pulpito viene la predica"!
1994: si raccolgono le firme per l'Ospedale, c'è un Assessore alla
sanità che si inventa quel magnifico progetto dell'Ospedale
tripolare, adesso siamo tutti convinti che deve essere unico, lui
aveva il tripolare e, volendo fare questo, siamo arrivati nel 1998,
poi nel 2003 adesso siamo al 2007... ma chi è che non ha voluto
fare l'Ospedale? Voi, perché il giochino è proprio quello: non ci
interessa dare lo sviluppo alla Valle d'Aosta, ma garantire gli
appalti di manutenzione ordinaria, straordinaria... agli amici, ma
questo è sviluppo? Lo stesso vale per tutto il resto: perché la
Valle d'Aosta è ferma? Perché non interessa più l'obiettivo,
interessa il controllo dello strumento. È da questo punto di vista
che abbiamo la necessità di chiarire con forza che non c'è niente
contro tale partito, ma contro il ruolo che si è voluto attribuire
in questi anni e che oggi ha finito il suo compito e che deve saper
cambiare.
Vi chiediamo di fare uno sforzo, di capire questi problemi e di
cambiare e per cambiare c'è un unico strumento, ed è anche il
motivo per cui mi rivolgo al mio collega Ferraris: dov'è che non ci
troviamo d'accordo? È perché non ha capito il valore di questo
passaggio. Il passaggio fondamentale non è dei 40 articoli che ha
la legge... in 35 o 36... su quelli siamo d'accordo, io ne sono
stato un fautore importante e sono contento, ma su quei 2 o 3
passaggi fondamentali non ci siamo. È lì che avete tentato di
barare all'ultimo momento con il solito vostro metodo di trovare i
"ventri molli" all'interno dei gruppi, quelli disponibili a stare
in maggioranza comunque o di stare dalla parte del padrone
comunque, quelli disponibili a prescindere. A noi, che non dà
fastidio stare all'opposizione o stare in maggioranza, ma siamo
disponibili ad accordi chiari, abbiamo chiesto una sola cosa: che
vi sia la possibilità chiara per gli elettori, come c'è stata nel
2006, che se votavano da una parte l'"Union", perdeva o, se
votavano dall'altra parte, l'"Union" vinceva, ma ci doveva essere
la possibilità che il 50%... si vinceva o si perdeva. Voi avete
tirato fuori un meccanismo depotenziando il primo turno, perché
basta averne 18 con i resti... e depotenziando ancora peggio il
secondo turno, che comunque l'"Union" ci sarà, che è quello che vi
interessava! Ci vuole invece un meccanismo, come previsto nella
nostra legge, in cui ve la dovete giocare, poi può anche darsi che
noi ci metteremo con voi se troviamo un accordo sul programma, ma
dovete schierarvi prima o da una parte o dall'altra! Non fare i
furbi! È vero che abbiamo la dimostrazione che potete essere
garantiti dal fatto che "Fédération", che non so se sarà
rappresentata nel prossimo Consiglio regionale perché nel nostro
sondaggio non siamo riusciti neanche a misurarla, in quanto era
sotto all'1,5%... però dice: "noi ci siamo, servi siamo e servi
vogliamo rimanere", quindi dei servi ce li hanno. Adesso non so se
ci sono altri domestici in giro, ma mi sembra che ve ne siano di
disponibili. Noi vogliamo capire se avete il coraggio di giocarvela
su questo o se volete arroccarvi, ma va a finire comunque così, ve
lo dirò alla fine dell'intervento. Il problema delle coalizioni
consente alla gente di capire che matematicamente va in modo o
nell'altro, altrimenti viene fuori il ricatto che non è solo quello
delle preferenze, ma che se per caso voto in una maniera e domani
questi sono ancora lì, me la faranno pagare, perché una delle cose
più vergognose della campagna elettorale del 2006 nei mesi
successivi è che l'avete fatta pagare a quelli che si sono
candidati o non hanno partecipato alla candidatura di Nicco e
Perrin. Quello è quanto vi smentisce nell'essere persone oneste
politicamente, perché siete stati vendicativi, allora nel 2008 la
gente per essere libera deve poter sapere con certezza che se
"pianta il coltello" perché l'"Union Valdôtaine" vada
all'opposizione, l'"Union Valdôtaine" va all'opposizione, invece in
tale maniera comunque ce la troveremo lì! E la gente avrà paura e
continuerà a essere condizionata in quella direzione: questo è il
problema.
Noi dovremmo leggere con più attenzione i giornali. A noi
dispiace che il collega Ferraris stamani abbia fatto una sparata
contro "La Stampa", perché siamo dei giornalisti anche noi e credo
non sia carino prendersela con i giornalisti, ma è un po' come la
matrigna che chiede allo specchio chi è la più bella del reame e,
se lo specchio non dice che è lei, ma che è Biancaneve, si arrabbia
e mi sembra che leggere "La Stampa" e "incazzarsi" è un po' come
Bruno Vespa o la Ventura che, quando passa dai corridoi, e legge
l'"auditel", vede che l'"auditel" va male e si arrabbia, ma perché
ti arrabbi, è così! Prendi atto che piaccia o non piaccia il
giornale è testimone della realtà! Noi guardiamo al futuro e
dovremmo essere specialisti del futuro, ossia il politico dovrebbe
essere quello che immagina come sarà la società e prepara le
risposte che serviranno per i problemi che emergeranno. Vi sono poi
i giornalisti che invece hanno la sensibilità dell'oggi, che sanno
leggere la realtà come forse non sappiamo fare noi, quindi dovremmo
leggere i giornali in modo diverso, perché sono i giornalisti,
visto che noi siamo isolati nel Palazzo, ci esprimono questo, poi
magari leggiamone tanti in modo che, facendo la media, ci
avviciniamo alla verità. Secondo me, loro ci esprimono la realtà
nel bene o nel male. Vi sono poi gli storici, che è la cosa
peggiore quando fanno i politici soprattutto, perché loro sono
molto bravi sulla storia e pensano che la storia debba avere delle
conseguenze, per fortuna la storia va per i fatti suoi e una delle
cose più terribili è vedere degli storici che fanno i politici,
"chi ha orecchie per intendere ovviamente intenda"... e soprattutto
ancora peggio i politici che fanno gli storici: prendete i libri di
storia scritti da politici, tipo, ad esempio, la cronologia della
Valle d'Aosta, è un'opera interessantissima, perché per la maggior
parte occupata da episodi che fanno parte di un Assessorato
dell'ambiente dal 1993 al 1998 che occupa quasi 2/3 del libro e il
resto è trascurato. Dicevo che, rispetto a "La Stampa", ritengo che
arrabbiarsi in questa maniera e accusare il Segretario del nostro
partito come è stato fatto stamani sia poco corretto e soprattutto
credo sia segnale di un'evidente difficoltà. Il Consigliere
Ferraris non ha capito la discriminante, evidentemente non
condivide questi valori della discriminante, quindi si è comportato
coerentemente con quanto riteneva opportuno, ma viceversa deve
riconoscere agli altri... nel momento che c'è qualcuno che ha
questa discriminante, ovviamente diventa impossibile accettare un
compromesso di tale genere.
L'altra questione molto grave che ci ha divisi è che
l'arroccamento di cui si diceva prima è strettamente legato al
discorso delle 3 preferenze, perché le 3 preferenze hanno
consentito le cordate all'interno del gruppo "Union Valdôtaine" e
mi permetterete di dimostrarlo raccontando la legislazione come è
avvenuta. Nel 1993 si è votato con le 2 preferenze, poi all'interno
dell'"Union Valdôtaine" si è visto che questo, in questo vostro
delirio che avete avuto in quegli anni di onnipotenza, non era
sufficiente; allora i grandi Capi dell'"Union Valdôtaine" si sono
messi d'accordo, rendo merito al Capogruppo di allora, Ferraris, di
non aver votato quella modifica della legge, si impuntarono per le
3. Io allora dico, se avessimo mantenuto quella dignitosa
mediazione del 1993, oggi non saremmo a questo punto, probabilmente
non ci sarebbe stato neanche il 9 e 10 aprile 2006, perché avremmo
impostato le cose in modo diverso, perché anche la composizione di
questo Consiglio sarebbe stata diversa e qualcuno lo sa che senza i
"capi bastone" non sarebbe arrivato in Consiglio regionale, che
senza gli accordi di cordata non sarebbe arrivato in Consiglio
regionale! Allora non si poteva accettare il discorso delle 3
preferenze, perché questo è frutto di quella sciagurata scelta del
1998 che all'epoca contrastammo e che oggi non si capisce perché
non lo abbiamo più contrastato. L'effetto psicologico non è un
effetto reale, non credo che nessuno riesca a controllare il voto
in Valle d'Aosta, ma l'effetto psicologico di poter dare la
preferenza con nome e cognome, con il numero, con il numero e
cognome dà l'impressione all'elettore e all'elettrice di non essere
libero/a nella propria scelta perché il proprio voto può essere
identificato. Credo che questo sia un altro errore e difendo con
forza la scelta che abbiamo fatto di presentare non solo le 2
preferenze nel nostro testo di legge, ma anche solo con
l'indicazione del numero. Fra l'altro, questa è anche una questione
dal punto di vista linguistico di correttezza, perché in una
Regione in cui sono riconosciute 3 lingue: italiano, francese e in
parte tedesco, tra mettere i cognomi walser come Welf di
Gressoney-La-Trinité, piuttosto che Mammoliti, quante "elle",
quante "emme" ha, credo sia giusto mettere i numeri. E non è un
caso che nella lista si mettano i numeri, perché questo consente di
mettere tutti nelle stesse condizioni ed evita anche il problema di
Viérin Adriana, Viérin Marco, Viérin Giulio... mettere tutti
numeri, è semplicissimo, però questo deve essere l'unico modo di
esprimersi, altrimenti è facile perché questo si associa alle
questioni.
Ultimi 2 problemi. È evidente che la "cartina di tornasole" di
cosa volevate fare in questa lunga trattativa, che è avvenuta prima
nei corridoi, poi nelle aule di Commissione, quelle private e
segrete, poi in quelle pubbliche, era quella di impedire i
referendum, anzi di impedire il referendum: quello sulle alleanze
preventive. Come si riesce ad arrivare a una legge che sembri una
di alleanze preventive, ma non lo sia? Ci avete messo un po' di
tempo, poi alla fine "assaggio finale"... in un momento che mi sono
perso... "avete trovato una quadra" su una cosa che non esiste, che
è il mitico... al secondo turno di 18 seggi e io prendo atto di
questa cosa. La dimostrazione che questo è il vostro obiettivo è
l'ordine del giorno che avete voluto presentare e che avete
trasformato in risoluzione, la quale dimostra che avete paura del
referendum sulle alleanze preventive, avete paura che sia fatto e
cercate di impedirlo. Cercate di fare una legge che consenta di
dire: "ma noi le alleanze preventive le abbiamo fatte, ma c'è la
possibilità di farle, guardate le abbiamo fatte!" È evidente che
disperati come siete vi siete dovuti inventare un ordine del
giorno, tramutato in risoluzione, che dice: "comunque come per
Noasca c'è il problema dell'incostituzionalità". Credo che dovreste
cambiare i vostri consulenti, perché su Noasca avete fatto una
figura "barbina", ho l'impressione che la farete anche su questo,
però penso sia un "autogoal" perché evidenzia qual era il vostro
obiettivo. Non so con quale legge si andrà a votare alle prossime
elezioni regionali, se quella che voteremo fra qualche minuto o
quella che verrà fuori dal referendum del dicembre di quest'anno o
se sarà un'altra legge che faremo all'ultimo, però voglio dire che
sono talmente convinto che la società valdostana voglia un
cambiamento, voglia un rinnovamento della politica che ci dovete
solo dire a cosa volete giocare, perché siamo pronti a giocare con
qualunque meccanismo elettorale. Volete giocare a poker, volete
giocare a briscola? Decidete. Quello che non possiamo accettare è
che siano meccanismi che consentono la truffa, che consentono di
aggirare le regole, che consentono di poter giocare come volete
giocare con noi che abbiamo lo specchio dietro e voi che ci potete
vedere le carte. Questo non lo permetteremo! Sul resto decidete voi
le "armi", non abbiamo paura di niente, non abbiamo avuto paura lo
scorso anno e non ne avremo il prossimo, ma non pensate di giocare
a carte truccate o con altri meccanismi, perché questo non lo
permetteremo dal punto di vista istituzionale e devo dire che il
primo tentativo di truccare il gioco è proprio la risoluzione che
avete presentato.
Un'ultima osservazione "pro domo mea": credo sia evidente che il
nostro partito abbia indicato delle linee precise, non solo non
sono state un "diktat" del nostro satrapo o del nostro Stalin della
situazione, non abbiamo un partito così, abbiamo un partito che si
è riunito serenamente, a stragrande maggioranza con un sentimento
popolare di grande unità ha votato una posizione, questa posizione
non è vincolante, ma è stata espressa con chiarezza da un partito.
Chi c'è c'è, chi non c'è se ne prenderà la responsabilità, non
credo sia un problema di punizione: è un problema di essere
conseguenti con quello che si fa e ovviamente rendersi conto che è
una posizione profondamente contraria. Forse quello che ha stupito
chi ha presentato la legge.. e chi si è fatto promotore di questo
accordo non condiviso dal nostro partito si è stupito che
finalmente c'è un partito che non è più proprietà delle famiglie,
in cui c'è un gruppo di poche persone che decide non si sa come, né
dove cosa si deve fare e che ci sono alcune persone che hanno
un'investitura non si capisce bene da dove. Noi abbiamo un partito
libero, molto radicato sul territorio, le persone dal territorio
vengono nella nostra sede, decidono sanamente e noi ne prendiamo
solo atto. Chi non vuole prendere atto di questa situazione è un
problema suo, però, per fortuna, anche nel nostro partito un certo
modo di vedere le cose è finito. È finito che vi sia qualcuno che
decide che dobbiamo essere in maggioranza a qualsiasi costo e a
qualsiasi prezzo con qualsiasi faccia. Per fortuna, la "Gauche
Valdôtaine" da un bel po' di tempo ha dimostrato di avere una
"colonna vertebrale" e vuol continuare ad averla insieme con il suo
Segretario, insieme con la sua Direzione, insieme con tutti i suoi
iscritti.
Presidente
- La parola al Consigliere Ferraris.
Ferraris (GV-DS-PSE)
- Premetto che sarò sufficientemente
breve, nel senso che ringrazio tutti gli intervenuti, che hanno
dato un contributo ed hanno arricchito il dibattito. Sono convinto
che se questa legge verrà votata dal Consiglio regionale, avremo
uno strumento migliore, un mio collega oggi l'ha definita un
compromesso alto, sicuramente un compromesso positivo. Sarà
possibile affrontare con uno strumento nuovo i rilevanti problemi
che sono stati citati nei diversi interventi, non sto a ricordarli,
ma sono quelli di un profondo cambiamento che stanno subendo
equilibri non solo mondiali, e che hanno pesanti conseguenze sulla
nostra Regione, per cui credo che questa legge potrà dare quella
stabilità e quella capacità di governo che sono necessarie a una
Regione come la nostra. Dopodiché dipende dall'intelligenza della
politica, se la politica ha l'intelligenza di utilizzare questo
strumento, benissimo, altrimenti non sarà una legge elettorale che
potrà far fronte a una politica che intelligenza non ha; credo che
questo sia un dato elementare.
Non si vuole assolutamente ostacolare il voto popolare. Il voto
popolare può esprimersi nel referendum confermativo e nei
referendum propositivi che sono stati presentati, credo che qui si
stia giocando un grosso equivoco, perché abbiamo avviato un
meccanismo: quello dei referendum che condivido come strumento di
democrazia, ma che in questo caso crea una situazione duale e crea
una conflittualità fra quello che fa il Consiglio regionale e
quello che si propone sulla base delle leggi di iniziativa
popolare, ritengo che l'esempio di questo lo si ritrovi nella
discussione che c'è stata sul ruolo dei comitati promotori
all'interno della I Commissione. Abbiamo visto che alcune forze
politiche hanno scelto, legittimamente, la via del referendum:
questo ha comportato la loro estromissione dal dibattito politico
all'interno della I Commissione. Soprattutto perché se una forza
politica è una forza politica seria, e chi ha sostenuto i
referendum lo è, nel momento in cui va a chiedere le firme agli
elettori, le chiede su un preciso mandato e il preciso mandato è
quello che è scritto nei quesiti referendari. Noi ci siamo trovati
invece in una situazione strana, non so se questi siano i
referendum "alla valdostana", in cui abbiamo i comitati che
pretendono di venire a trattare in Commissione sulla base di un
mandato che non ho capito da chi abbiamo avuto, perché se io
raccolgo delle firme su una precisa proposta, quella è la proposta,
non è che se la preferenza è 1, magari tratto per 2 preferenze, se
il "quorum" è al 43%, magari tratto per il 50%. Le 7.000 firme le
ho raccolte su degli specifici quesiti e devo andare avanti in
quella direzione, se no i cittadini vengono presi in giro. Ma non
si è mai visto, in una logica referendaria nazionale che il
comitato vada a trattare con il Parlamento o con il Governo, quando
mai! Partecipa alla discussione, ma poi si fa il referendum e sarà
il risultato del referendum quello che vale. Quando i comitati
referendari e anche i colleghi del gruppo "Arcobaleno" lamentano
questo non confronto con i comitati referendari... ma lo abbiamo
fatto a loro tutela, noi non avevamo un mandato per trattare e non
avevano soprattutto loro un mandato a trattare rispetto a dei
referendum che avevano delle precise richieste, credo che su questo
debba essere fatta una riflessione, altrimenti si rischierebbe di
creare un grossissimo equivoco. Chi ha scelto i referendum quindi
ha scelto una strada ben precisa, il Consiglio ha scelto una strada
diversa, dopodiché la parola definitiva spetterà ai cittadini
elettori.
Ultime 2 cose: la prima, non ho capito tutto questo amore per la
Svizzera da parte del gruppo "Arcobaleno", la Svizzera è un Paese
stupendo, ma è uno dei Paesi che è stato fra gli ultimi a dare il
voto alle donne, la legislazione sulle lavoratrici madri è arrivata
da poco, il 1° maggio non è neanche una festa nazionale... ma cos'è
tutto questo amore per la Svizzera! Oltretutto venite qui a
propagandarci come modello svizzero quello che non è un modello
svizzero, in Svizzera c'è un sistema proporzionale molto radicato,
c'è un sistema di referendum che non è basato solo sul voto
popolare, ma è incrociato: voto popolare più la maggioranza dei
cantoni e dei mezzi cantoni, è tutta un'altra cosa rispetto a
quello di cui si sta discutendo qui, è un altro pianeta!
Un'ultima cosa per quanto ha detto il collega Sandri. Non me la
sono presa con "La Stampa", ho evidenziato a "La Stampa" una cosa
che ha ricordato anche il collega Frassy - fra l'altro, mi
preoccupo, perché è un periodo in cui andiamo d'accordo su diverse
cose, forse dovremo fare una riflessione su questo, mi trovo più
d'accordo con lui che con il mio Capogruppo - ossia che c'è una
differenza fra un accordo fra forze politiche per stabilire delle
regole per una legge elettorale, per l'ineleggibilità, per la forma
di Governo, da quelle che sono maggioranze politiche; mi pare una
cosa talmente banale, che non necessita di altri commenti. Scusate,
se "La Stampa" descrive la realtà così com'è, se "La Stampa" vede
il mondo dall'esterno e non come lo vediamo noi, se "La Stampa"
vede più in là di quello che vediamo noi, invito il mio collega
Capogruppo a leggere cosa ha scritto "La Stampa" su di lui oggi e
sui suoi comportamenti. Non ho altro da aggiungere, anche perché
noi siamo già un partito che riesce ad avere le prime pagine dei
giornali non perché fa una qualche proposta politica, ma perché
bisticcia, quindi, per amore e rispetto di tale partito, a questo
punto taccio.
Presidente
- La parola al Consigliere Bortot.
Bortot (Arc-VA)
- In qualità di relatore devo dare alcune
risposte a questioni sollevate e prima un chiarimento di tipo
personale, ci siamo già chiariti, ma la legittimità di sedere in
questo posto mi è stata data dagli elettori e non credo debba avere
autorizzazioni da chicchessia, poi può dare fastidio quello che
dico, ma penso di poter avere il diritto di dire. Le 570 preferenze
che ho preso le ho avute senza spendere una lira se non un po' di
benzina per andare a comizi. Non ho usato l'istituzione Valle
d'Aosta, non ho ricattato i lavoratori per avere diritto al lavoro
in cambio del voto, non ho distribuito consulenze e incarichi
inutili in giro per la Valle per essere votato, perché altrimenti
sarei iscritto all'"Union". Me lo avete chiesto voi di rispondervi
in questa maniera. Ho ripetuto diverse volte che ho tutto il
rispetto per l'"Union", ma ultimamente essa è gestita in una
situazione di extraterritorialità, occorre da parte dell'"Union"
uno scatto di dignità e riportare all'interno della stessa le
decisioni che vengono prese nella sede della "CVA" a Châtillon e
usare la figura istituzionale di Assessore o Presidente di una
consociata per fare assunzioni... le assunzioni le fanno gli uffici
esaminando i "curricula", non ricevendo personalmente tutti coloro
che hanno bisogno di lavoro perché in cambio bisogna chiedere
qualcos'altro: ecco perché non prendiamo tante preferenze, però
forse le "mani" le abbiamo più "pulite"!
Il collega Ferraris credo non abbia letto la legge istitutiva
dei referendum, perché i comitati dovevano - gli è stato impedito -
interloquire perlomeno con la I Commissione, perlomeno partecipare
ai lavori, quindi c'era la possibilità di migliorare le cose, non
si è voluto, ma la legge lo prevede, non che dovevamo essere noi
benevoli come Commissione o come Consiglio.
Un'altra cosa a chiarimento la devo al collega Frassy: non è
vero che le firme sono state raccolte in base alla simpatia o le
capacità, i quesiti erano precisi, le domande quando la gente si
avvicinava ai banchetti... c'è una pubblicistica che è a
disposizione di tutto il Consiglio regionale, volantini, locandine,
manifesti... era: "vogliamo un referendum, affinché ci siano più
donne in lista", punto a capo, le persone decidevano di firmare o
meno. Due: "sapere preventivamente con chi si andrà a governare in
caso di vittoria elettorale, vi interessa questa chiarezza visti i
ribaltoni che si sono succeduti, non decisi qui dentro, ma da altre
parti?", la gente decideva se firmare o meno. "Volete eleggere
direttamente le persone che dovrebbero governare la Regione?", la
gente decideva se firmare o meno. Tutta questa documentazione è a
disposizione. "Volete eleggere direttamente il Governo e le
alleanze preventive?"... anche questo era a disposizione.
Veniamo alla risoluzione che è stata presentata. Non so se
questa risoluzione la voteranno anche i gruppi "La Casa delle
Libertà" e "Stella Alpina"...
(interruzione del Consigliere Frassy, fuori
microfono)
... do un piccolo anticipo, farò avere una copia. Secondo me,
chi presenta questo dovrebbe ritirarlo... altrimenti è un
"autogoal" perché questa è la dimostrazione che vi siete messi
insieme per fare delle leggi elettorali per inficiare i referendum,
non vi è bastata l'audizione del Responsabile dell'Ufficio legale
in I Commissione, che ha detto che a tutti gli effetti la legge
elettorale ha valore, non vi sono problemi di genere. Non vi è
bastato il parere presentato da parte nostra, prima ne avete voluto
uno "ad personam" con interventi pesanti da parte del Presidente
della Regione...
(interruzione del Presidente della Regione, fuori
microfono)
... l'intervento pesante è il suo, Presidente, che con i soldi
pubblici ha chiesto dei pareri a dei giuristi in merito a una legge
referendaria approvata da questo Consiglio, ma impugnata né dal
Governo nazionale, né da questo Consiglio, né dagli uffici legali,
né da giuristi di questo mondo. Improvvisamente gliela dico in
un'altra maniera, Presidente, se il lavoro fatto dal Presidente e
questa risoluzione fosse avvenuto non a referendum in viaggio, ma
fosse avvenuto al di fuori di raccolta di firme, prima o dopo,
allora avrebbe avuto un senso logico. Ha detto: "ci sono delle
problematicità, bisogna chiarirle", ma, mentre si è in gara, questo
è concorrenza sleale, qualcuno ha più strumenti di noi per
inficiare la legge sul referendum tanto che il nostro parere ce lo
siamo pagato, quello del Presidente della Regione è stato pagato
con denaro pubblico...
Venturella
(fuori microfono)
... non solo le spese
natalizie...
Bortot (Arc-VA)
- ... se facciamo l'elenco, non solo le
spese elettorali del 2003, lasciamo perdere le spese natalizie, un
po' di gentilezza non guasta... Sto parlando di un uso improprio di
determinate figure che rivestono ruoli istituzionali, che hanno
usato in modo improprio strumenti istituzionali per fare campagna
elettorale, ci "abbiamo messo una pietra sopra" ma, visto che il
collega Ugo mi "tira per i capelli", mi è venuto un "flash" e non
credo di essermi sbagliato troppo sulle cose che ho detto. In
quanto relatore, so che non succederà... se volete un "break" che
le vostre proposte saranno votate non con il nostro voto... che ci
sia una tranquillità istituzionale nello svolgersi dell'iter
referendario, vi prego non votate o ritirate questo pezzo di carta.
Siamo tutti grandi, vaccinati, vi siete impuntati, ma vi fate un
"autogoal", perché questo foglio è un'ulteriore dimostrazione che
quello che vi interessa non è tanto la legge che avete approvato
quanto fermare l'iter referendario e per i cittadini sarebbe una
grande bella batosta.
Presidente
- Se non vi sono altri colleghi che vogliono
intervenire, dichiaro chiusa la discussione generale.
La parola al Presidente della Regione, Caveri.
Caveri (UV)
- Ogni tanto, soprattutto nel sentire alcuni
interventi in Consiglio degni più del Teatro "Giacosa" che
dell'aula del Consiglio, perché ormai il tempo delle elezioni si
avvicina, la clessidra fa sfilare la sabbia, quindi qualcuno
comincia qui dentro a fare campagna elettorale, ascoltando certi
discorsi, mi sento come "Roy", i replicanti di "Blade Runner", quel
bel film di Ridley Scott del 1982, dove questo replicante
cominciava dicendo:
"ho visto cose che voi umani non potete
neppure immaginare"
ed è per questo che non so da dove
cominciare. Intanto la scoperta, abbastanza curiosa nel corso di
questo dibattito dell'esistenza di voti puri e di voti impuri, come
le caste indiane...
(interruzione del Consigliere Bortot, fuori
microfono)
... tu che parli sempre di equo e solidale... nel senso che i
7.000 referendari e i 7.000 firmatari immagino appartengano alla
casta dei puri, i 7.000 che hanno votato me appartengono alla
categoria degli impuri, perché io con chissà quali "magheggiamenti"
e con quali squallidi scambi e clientele li ho attirati: questo è
un modo di ragionare abbastanza penoso, perché è un modo di
ragionare ideologico di chi è alla ricerca di argomentazioni a
fronte di una qual certa preoccupazione, che è quella del surfista
che, dopo aver cavalcato dopo un certo periodo l'onda, si accorge
che sotto un suo surf l'onda non c'è più, anzi l'onda sta per
inghiottirlo.
Vorrei ringraziare tutte le persone di buona volontà che, al di
là degli schieramenti politici, con faticosa ricerca di una linea,
hanno dato finalmente concretezza a quell'articolo 15 dello Statuto
di autonomia che fonda le cosiddette "leggi statutarie". Voglio
ringraziarle queste persone corrette, specie quelle che hanno
firmato e poi hanno adempiuto qui al contenuto degli accordi presi,
perché chi invece ha elementi cangianti sembra davvero non
appartenere a quel partito che ho conosciuto in anni passati, dove
bastava una stretta di mano o una parola, non certo un caffè della
Presidenza, per assumere successivamente delle posizioni pubbliche
che fossero corrispondenti agli impegni assunti.
Ho visto nascere l'articolo 15 dello Statuto, nel senso che ero
nel Comitato ristretto della I Commissione "Affari costituzionali",
laddove, in coerenza con una logica di maggiore assunzione di
responsabilità dei Consigli regionali, si è scelta la strada di
decostituzionalizzare una serie di materie, mantenendo però in capo
a quell'articolo 15 un procedimento rinforzato che assomiglia al
procedimento rinforzato di modifica della Costituzione previsto
dall'articolo 138 della Costituzione. L'ho visto ed è merito di
questo Consiglio, delle persone che dalla Sinistra e dalla Destra
hanno ritenuto necessario trovare un elemento comune a tutela della
dignità e della credibilità di un'istituzione rappresentativa qual
è il Consiglio Valle dal 1945, con il decreto luogotenenziale, anzi
ad essere precisi dal 10 gennaio 1946... qualche settimana prima
era nata l'"Union Valdôtaine" con la scelta fin da allora dello
scudo con il leone rampante, che oggi qualcuno vorrebbe scippare
all'"Union Valdôtaine", perché sembra pensare che questo "copyright
on" sia più valido.
Ho avuto modo di esprimermi sulla questione delle leggi
referendarie non nel segreto di una cantina, ma in I Commissione
consiliare il 26 gennaio scorso e, con grande dispiacere di
qualcuno, ho ritenuto, in quella fase, l'esistenza di una serie di
dubbi, numerosi e rilevanti, sulla costituzionalità soprattutto
nella fase applicativa di tale legge referendaria. Lo dico con
grande rispetto per questo Consiglio che ha votato tale legge, ma
solo i cretini non cambiano idea e lo dico soprattutto con
grandissimo rispetto per il Comitato che ha raccolto le firme e con
rispetto ancora maggiore per i cittadini che hanno firmato le
proposte referendarie. Tuttavia ci troviamo nella condizione di
essere depositari di un'eredità che non è nostra. Lo Statuto di
autonomia nelle sue basi fondamentali è incarnato da questo
Consiglio e in parte dal Governo regionale, perché il Presidente
rappresenta la Regione secondo lo Statuto di autonomia anche nel
cambiamento che è avvenuto nel 2001 e, visto che la stessa legge n.
19 conferisce al Presidente della Regione degli adempimenti
fondamentali, dei quali in questa logica pro tempore sono
responsabile, ho ritenuto mio dovere richiedere di accertare la
fondatezza di alcuni dubbi ai più autorevoli esperti in materia
costituzionale, quali sono il prof. Francesco Saverio Marini e il
prof. Giovanni Guzzetta, quest'ultimo già ideatore del referendum
del 1993: quello che fu ispirato da Segni, io feci parte
dell'allora Comitato promotore e partecipai attivamente nella
convinzione che il referendum abrogativo, così come era stato
impostato, avesse un suo significato di scossa, per cui, chi pensa
che io sia contrario ai referendum, da una parte non conosce la mia
storia personale, dall'altra non conosce la storia di chi
conoscendo perfettamente, come l'"Union Valdôtaine", il pensiero di
Emile Chanoux... con la frase alle mie spalle... che ricorda la
Svizzera, ma la Svizzera ha sempre avuto del referendum un uso
oculato che mai ha creato situazioni di contrasto, come nella legge
n. 19, fra la volontà popolare espressa in una logica di
rappresentanza politica e invece la rappresentanza popolare.
Non mi stupisce che da alcune forze politiche venga
un'esaltazione demagogica della forza del popolo: questo è il
pensiero giacobino di Sinistra, che non ha mai amato la politica
rappresentativa, ha sempre amato le masse e, se leggessimo nella
storia personale di qualcuno, capiremmo anche molte delle ragioni
che da un estremismo molto forte conducono oggi a una mitizzazione
della logica referendaria per abbattere il palazzo, perché la
logica è sempre quella pasoliniana del palazzo. Oggi il prof.
Guzzetta è impegnato, come promotore del referendum elettorale a
cui personalmente darò la mia adesione, perché ritengo che il
sistema elettorale esistente in Italia, con buona pace di chi oggi
traccia in maniera forte delle realtà virtuali, sia basato su una
logica di liste bloccate rispetto alle quali l'attuale legge
vigente in Valle d'Aosta è l'esaltazione di una possibilità da
parte dei cittadini di scelta...
(interruzione di un Consigliere, fuori microfono)
... sì, Berlusconi, ma voi non l'avete ancora cambiato e credo
che non lo cambierete, poi devo dire che quel modello della lista
bloccata è piaciuto a moltissime Regioni di Sinistra. L'altro
parere acquisito è quello del prof. Valerio Onida, Presidente
emerito della Corte costituzionale. Sono rimasto dispiaciuto delle
polemiche che mi hanno investito per aver scelto... tanto poi
farete esposti alla Corte dei Conti, alla Procura della Repubblica,
alla Società dei diritti dell'uomo, alla FAO, alla NATO, al WWF,
per cui se ho torto dovrò pagare con le mie tasche, ma ritengo che
fosse del tutto necessario acquisire questi pareri, tant'è che lo
avete fatto voi stessi, quindi, se avete richiesto un parere, vuol
dire che qualche dubbio l'avevate anche voi, per cui mi rallegro
che abbiate chiesto a un costituzionalista dell'Università di
Teramo, considerato nell'area di "AN", già consulente del
Presidente Louvin presso la Conferenza dei Presidenti, abbiate
assegnato a questo giurista di Destra la richiesta per vedere se
questi dubbi potevano essere fondati: il prof. Mangiameli.
Torniamo alle questioni giuridiche. Dall'esame dei pareri resi
dai prof. Marini, Guzzetta e Onida emerge la piena fondatezza delle
perplessità, suffragate oggi da argomentazioni giuridiche volte a
garantire, prima di ogni valutazione, il rispetto dello Statuto di
autonomia senza paura dei referendum. Se nel prosieguo della
procedura nessuno accerterà - e fra breve dirò quali sono gli
scenari che si possono aprire - l'eventuale incostituzionalità, si
andrà a votare senza nessuna preoccupazione. Abbiamo paura? Ma di
cosa abbiamo paura? Certo che un po' di paura ce l'ho perché, se
per caso queste 4 leggi dovessero essere approvate, come è del
tutto evidente, ed è sufficiente metterle in fila, ci si rende
conto che non è un sistema elettorale compiuto, ma una "congerie",
4 mani diverse hanno scritto queste leggi che non si coordinano.
Con queste 4 leggi approvate - chiedetelo all'Ufficio elettorale -
non si va a votare, perché sono 4 leggi incoerenti che creano dei
"buchi" e l'esito sarebbe che si andrebbe a votare con la legge
attuale. Ora...
Marguerettaz
(fuori microfono)
- ... o rimaniamo
qui per 5 anni...
Caveri (UV)
- ... quello che suscita...
(interruzione della Consigliera Squarzino Secondina, fuori
microfono)
... cosa?
Squarzino
(fuori microfono)
- ... rispondevo
a...
Caveri (UV)
- ... "pardon", ci sono dei dialoghi
nell'aula, trovo che le interruzioni nell'Assemblea parlamentare
siano il "sale" della democrazia, peccato che da noi non vengano
resocontate...
Ciò che suscita maggiore perplessità è il fatto che il
referendum propositivo si converta in referendum deliberativo nel
caso in cui il Consiglio si sia espresso con volontà anche solo
parzialmente contraria, deliberando ossia in senso difforme dei
principi ispiratori e dal contenuto essenziale della proposta di
iniziativa popolare, ma non mi avventuro nel "latinorum" dei
giuristi attraverso tale strada, perché questo è un tema politico
che dovrà "ex post" essere trattato dal Consiglio regionale, che
dovrà fare ammenda degli aspetti della legge n. 19 che non vanno
bene. Si cita Bolzano, ma a Bolzano non si è mai adoperata la legge
provinciale, quindi noi siamo i primi che testano il fatto di un
referendum propositivo scritto all'articolo 15 che si trasforma in
un referendum deliberativo con una serie di rischi notevolissimi.
Senza tediare l'Assemblea e non volendo trasformare il dibattito
importante che è stato fatto sulle questioni delle riforme legate
all'articolo 15, vorrei leggere solo 2 passaggi. I prof. Guzzetta e
Marini scrivono:
"si dovrebbe escludere che tale procedura..."
- quella
del referendum propositivo -
"... possa essere utilizzata
riguardo a materie per le quali lo Statuto pone una riserva di
competenza esclusiva in capo a una determinata e speciale fonte, in
particolare tutte le materie attribuite in via riservata alla legge
statutaria di cui all'articolo 15 non potrebbero in alcun modo
essere oggetto di un siffatto referendum, l'effetto sarebbe infatti
una violazione palese dello Statuto"
.
Gli fa eco nel suo parere il prof. Onida:
"solo seguendo tale speciale procedura..."
- quella
dell'articolo 15 -
"... la Regione può innovare sulla vigente
disciplina statutaria, che è di rango costituzionale ed è stata
decostituzionalizzata solo nei limiti e alle condizioni di cui
all'articolo 15 citato"
. Vi è poi tutta una spiegazione
giuridica che vi risparmio. Dice ancora:
"è evidente che la
"ratio" dello speciale procedimento imposto dallo Statuto per
l'adozione della legge statutaria non si concilia con l'ipotesi di
una legge statutaria approvata mediante il diverso procedimento
previsto per il referendum propositivo, si avrebbe infatti in
questo caso una legge regionale formata senza il rispetto della
speciale procedura costituzionalmente imposta, senza il concorso
della volontà consiliare..."
- il prof. Onida ricorda che la
legislazione è in capo al Consiglio Valle -
"... espressa con le
speciali maggioranze prescritte, perché con la logica del
referendum bastano il 45% degli elettori per l'approvazione con una
minoranza risicata, quando qui sappiamo che ci vuole una
maggioranza speciale, nonché senza il controllo preventivo della
Corte costituzionale attivabile dal Governo e con un tipo di
intervento del corpo elettorale proceduralmente diverso da quello
previsto dallo Statuto"
.
Spetta a noi? Pensate veramente che il Presidente della Regione,
nel caso di una procedura che non venisse in nessun modo colpita da
interventi esterni, sia così pazzo da non firmare il decreto di
indizione dei referendum? Francamente non credo che questa potrebbe
essere la logica di una persona ragionevole. I proff. Guzzetta e
Marini dicono:
"all'atto di compiere la propria valutazione di congruità ai
fini dell'ulteriore corso del procedimento referendario, la
Commissione non sarebbe solo chiamata a valutare se la nuova legge
statutaria approvata dal Consiglio sia conforme o meno ai principi
ispiratori dell'iniziativa referendaria, ma anche - eventualmente
anche su sollecitazione del Consiglio - se, in caso di difformità
da quei principi, la previsione dell'articolo 13 della legge, che
imporrebbe di dar luogo al referendum, non sia incompatibile con la
Costituzione e con lo Statuto e sia dunque legittima soprattutto
per la circostanza che tale procedimento viola la riserva
statutaria di procedimento speciale previsto per le leggi
cosiddette "statutarie", ai sensi dell'articolo 15 dello
Statuto"
.
Vi è poi un rischio che incombe su tutto: un qualsiasi elettore
è legittimato ad impugnare la deliberazione di indizione del
referendum al TAR sul presupposto dell'illegittimità della
procedura. Non mi innamoro delle mie tesi, quindi mi auguro per il
prof. Mangiameli, sapendo che Teramo è molto vicino a Cosenza e che
quindi altri illustri costituzionalisti si stanno occupando del
caso, che nulla capiti e che si vada serenamente al referendum, ma
sarebbe stato del tutto illogico... a fronte di dubbi argomentati
non da parte del pizzicagnolo dell'angolo o del venditore di
"kebab" a pochi metri dal parcheggio del Consiglio regionale, ma da
parte di 3 eminenti costituzionalisti che hanno correttamente
insinuato l'esistenza di elementi dubbi, sotto il profilo
costituzionale, di cui questa Assemblea andava correttamente
informata; se i pareri "pro veritate" fossero stati diversi, avrei
fatto la medesima cosa.
Un cenno conclusivo a tutte le polemiche che si sono incrociate
rispetto alla crisi del grande "elefante" dell'"Union". Ci sono
tanti cacciatori, in parte bracconieri, che aspettano che il grande
"elefante" dell'"Union" venga abbattuto e una volta a terra possa
finalmente essere preso a calci, deriso e coperto da un nugolo di
mosche. Credo che a tutta questa serie di Cassandre e a questo
insieme di pessimisti sull'esito non solo dell'"Union", ma di tutta
l'area autonomista, che viene considerata una specie in via di
sparizione a causa dell'incombere di un sistema bipolare...
ritengo, basti guardare la situazione dell'attuale Parlamento
italiano, la situazione difficile di governabilità esistente in
Italia per capire che chi si fa delle illusioni, analoghe a quelle
che derivano in parte dalle leggi referendarie, sbaglia grosso. Ha
già sbagliato in passato ad invocare la rivoluzione proletaria,
sbaglia oggi ad invocare la rivoluzione referendaria, sempre di
rivoluzione si tratta, interpretata da personaggi che sono nella
vita politica da quando facevo il liceo e che oggi proclamano i
grandi cambiamenti, io me li ricordo da metà degli anni '70...
(interruzione del Consigliere Bortot, fuori
microfono)
... sei uno di quelli, bene, viva il rinnovamento!
Mi auguro che l'esito conclusivo di questi giorni dia ragione a
chi ci ha provato, ossia dia ragione a chi, magari inghiottendo
amaro per alcuni passaggi di legge che avrebbe voluto migliori, si
è reso conto che era necessario un sussulto di orgoglio nei
confronti dello "tzunami demagogico" di chi voleva travolgere la
legittimità del legislatore che, fino a prova contraria, in Valle è
sempre incarnato nel Consiglio Valle.
