Classificazione
AMBIENTE
Stoccaggio e smaltimento rifiuti
ENTI LOCALI
Comunità montane - Unité des communes



Oggetto del Consiglio n. 1728 del 20 gennaio 2016 - Resoconto
OGGETTO N. 1728/XIV - Interpellanza: "Verifica
dell'applicazione delle nuove direttive previste dal Piano
regionale di gestione dei rifiuti in occasione dell'aggiudicazione
di appalti da parte delle Unités des Communes valdôtaines".
Viérin M. (Presidente) -
Punto 15 all'ordine del giorno.
La parola al collega Cognetta.
Cognetta (M5S) -
Grazie Presidente.
Assessore Bianchi, parliamo ancora una volta di rifiuti e della
nostra battaglia contro i Moloch, che, come sa, non garantiscono
determinate cose. Lei saprà sicuramente che per l'
Unité
Evançon e la Monte Cervino durante l'anno passato è scaduto il
contratto per la raccolta dei rifiuti e quindi sono in corso i
lavori per fare i nuovi appalti. Nel piano regionale che è stato
approvato a fine anno ci sono diversi passaggi relativi alle
direttive più corrette da mettere in campo per riuscire ad ottenere
i risultati del piano, risultati per noi che non sono evidenti come
obiettivo, però sono scritti, li avete approvati e quindi è giusto
che adesso vengano applicati.
In particolare, che cosa voglio evidenziare con
quest'interpellanza? Visto che è il momento nel quale si prepara
l'appalto, vorrei che lei con i suoi uffici desse delle direttive
di rispetto di ciò che è scritto: mi riferisco in particolare al
volume 1, la gestione dei rifiuti urbani ed assimilati, pagine 109
e 110, nel quale si descrive l'attivazione degli strumenti
tariffari per l'utenza. In particolare, si dice che si vuole
sostenere al massimo la tariffazione puntuale - se ci arriviamo,
saremo tutti contentissimi - ma che questa tariffazione puntuale
trova la sua massima applicazione nella possibilità che viene data
quando c'è la raccolta domiciliare, cioè quando c'è la raccolta
porta a porta. In particolare, le leggo un passaggio che lei
conoscerà, ma lo leggo per il pubblico: "Gli strumenti di
incentivazione, sempre di natura economica e su capitoli di spesa
dedicati che l'Amministrazione regionale può attivare per
sviluppare l'adozione degli strumenti tariffari puntuali, si
ritiene debbano pertanto privilegiare soprattutto quei comprensori
che attivano la tariffazione puntuale su una struttura del servizio
domiciliare", che è appunto la raccolta porta a porta.
Io sono consapevole del fatto che nelle frazioni in alta
montagna con pochi abitanti è chiaro che può diventare un problema,
ma non è la scusa per non farla per esempio a Verres, perché
diventerebbe quanto meno ridicola come scusa, lei comprenderà. Io
quindi penso che gli uffici debbano vigilare per far sì di dare
massima applicazione, perché altrimenti la svolta che viene
prevista nel piano che lei ha sostenuto fortemente non la vedremo
mai. Siccome invece abbiamo previsto che man mano che si faranno i
nuovi appalti si cominci ad andare in questa direzione, io mi
premunisco e la interrogo per sapere se veramente ci vogliamo
andare oppure no. Grazie.
Presidente
- Grazie. La parola all'Assessore Bianchi.
Bianchi (UV) -
Grazie Presidente.
Occorre intanto in via preliminare premettere che le attività di
raccolta, come ha già descritto lei, sono in capo ai sub-Ato.
Un'ulteriore premessa è quella che con l'approvazione del piano
rifiuti, in via generale, c'è stata una riorganizzazione degli
ambiti ottimali, cioè da nove siamo passati a cinque e quindi
chiaramente c'è tutta una riorganizzazione del sistema.
Dal punto di vista tecnico-organizzativo, la proposta di
accorpamento approvata con il piano regionale di gestione dei
rifiuti:
1) non comporta particolari difficoltà di attuazione anche nel
breve periodo, nel senso che possono iniziare a lavorare in maniera
concorde, anche se non sono in scadenza di appalto. Tuttavia
l'adeguamento operativo di raccolta avverrà solamente, come ci
siamo sempre detti, alla scadenza dei diversi appalti di raccolta e
trasporto attualmente in essere nei sub-Ato;
2) permette comunque il conseguimento di sinergie tecniche, pur
limitate al più razionale utilizzo del parco veicoli, sia per i
circuiti di raccolta e frequenza limitata, sia per quelli di
maggiore frequenza;
3) ottimizza l'utilizzo delle stazioni di trasferimento
esistenti;
4) permette comunque un contenimento dei costi, quantunque
limitato alle sole componenti legate all'entità del parco mezzi e
alle attrezzature, al personale.
Per l'attuazione degli accorpamenti, questo è un ulteriore
passaggio che
les
Unités
dovranno fare, si dovrà
utilizzare l'istituto della convenzione tra les Unités e il Comune
di Aosta è equiparato ad una Unité autonoma.
Le formalità amministrative volte ad assicurare l'avvio della
gestione in forma associata delle
Unités
e delle
Communes
dei cinque sub-Ato e devono essere concluse entro i
termini di cui alla legge n. 6/2014.
L'adeguamento operativo inoltre deve rispettare le prescrizioni
previste, oltre che dal piano rifiuti, anche dalla legge n. 31/2007
sui rifiuti. Infatti l'articolo 8 della legge regionale del 2007
stabilisce che la gestione dei rifiuti all'interno dei sub-Ato deve
avvenire sulla base di un piano che deve definire (cioè il piano
rifiuti ma di ogni singolo sub-Ato): "le modalità di
riorganizzazione del servizio rivolto a tutte le tipologie di
rifiuto urbano, come definite dall'articolo 184, individuando i
sistemi previsti per il conferimento dei rifiuti in forma
differenziata. Tali sistemi possono essere diversi a seconda delle
particolarità territoriali e delle esigenze legate alla popolazione
turistica - questo, come ci siamo già detti e l'abbiamo scritto
anche sul piano, è proprio perché davamo un indirizzo sul discorso
della raccolta porta a porta, ma per quegli ambiti che avevano già
fatto degli investimenti di un certo tipo l'importante è che ci
fosse il riconoscimento dell'utente -. Il Piano deve definire
inoltre il numero e le modalità di dotazione e di gestione delle
stazioni intermedie di trasferimento dei rifiuti e dei centri
comunali di conferimento...".
I piani di sub-Ato territoriali, sono soggetti all'approvazione
da parte della struttura regionale competente quindi approvazione
volta a verificare la coerenza del sistema di organizzazione delle
raccolte e dei trasporti agli obiettivi e alle prescrizioni
regionali, vale a dire anche della tariffazione puntuale.
In riferimento al quesito dell'interpellanza: "sapere se il
Governo regionale intenda verificare...". Le norme vigenti
obbligano i sub-Ato a sottoporre all'approvazione preventiva i
Piani per la riorganizzazione dei servizi di raccolta e trasporto.
Piani che dovranno costituire allegato ai documenti di appalto per
l'affidamento delle relative attività operative.
A questo aggiungo anche che, come stabilito nel piano rifiuti, è
già stata disposta una commissione insieme agli ambiti territoriali
proprio per addivenire a quelle linee guida che avevamo avuto modo
di discutere, per arrivare ad una tariffazione puntuale omogenea su
tutto il territorio. La verifica di tutte le direttive del piano
rifiuti sui territori quindi viene fatta, ecco perché era
importante approvare il piano rifiuti: perché così gli ambiti
territoriali sono obbligati ad adeguarsi. Grazie.
Si dà atto che dalle ore 11.25 assume la presidenza il
Vicepresidente Follien.
Follien (Presidente) -
La parola al Consigliere
Cognetta.
Cognetta (M5S) -
Grazie Presidente.
Assessore, giustamente lei ha ricordato, come sapevo anch'io,
che c'è tutta una prassi per la quale poi c'è l'approvazione. Il
punto è che, siccome non è descritta in maniera categorica la
soluzione da intraprendere, ci potrebbe essere qualcuno che dice è
meglio una cosa, anziché l'altra, anche se è stato scritto nel
piano che uno potrebbe fare una scelta che non è la migliore: è
questo il problema del piano e, se fa la scelta peggiore, o quella
meno migliore, alla fine la paghiamo tutti, perché l'investimento
viene poi spalmato su tutti. Il punto è che, se non viene fatta poi
un'operazione di raccordo e di verifica che la scelta sia
effettivamente tecnicamente e economicamente la migliore ed è
quella che avete descritto voi, cioè la raccolta porta a porta con
la tariffazione puntuale, tutti questi raccordi che ci sono non
funzionano. È ovvio poi che, laddove ci sono già stati degli
investimenti, non possiamo buttarli, come avete detto giustamente
voi, però è anche vero che, se dobbiamo scegliere di fare altri
investimenti, per esempio, sui mezzi, allora dobbiamo adeguare i
mezzi rispetto alla scelta migliore: questa è l'avvertenza che io
sto dando a questo Governo e a lei in particolare.
Noi, come al solito, vigileremo, vedremo se veramente andremo in
questa direzione, quando usciranno gli appalti, capiremo
esattamente che tipo di scelte sono state fatte e all'occorrenza
diremo la nostra opinione.
