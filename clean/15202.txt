Classificazione
AGRICOLTURA
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 1723 del 20 dicembre 1995 - Resoconto
SEDUTA POMERIDIANA DEL 20 DICEMBRE 1995
OGGETTO N. 1723/X Disegno di legge: "Norme per la gestione delle
attività di rilevazione contabile e di ricerca economica in
agricoltura".
Articolo 1 (Finalità)
1. La presente legge regionale istituisce in Valle d'Aosta un
sistema informativo sull'andamento del settore agricolo, in
conformità alle disposizioni del regolamento n. 79/65/CEE del
Consiglio, del 15 giugno 1965, relativo all'istituzione di una Rete
di informazione contabile agricola (RICA) sui redditi e
sull'economia delle aziende agricole della Comunità economica
europea, e del regolamento (CEE) n. 2328/91 del Consiglio, del 15
luglio 1991, relativo al miglioramento dell'efficienza delle
strutture agrarie.
Articolo 2 (Strumenti operativi)
1. E' istituita la Rete regionale di rilevazione contabile e di
ricerca economica in agricoltura, con specifiche finalità di
assistenza tecnica, economica e gestionale agli imprenditori
agricoli, e di documentazione statistica di tipo economico,
operante in collegamento metodologico con la RICA e con il Piano
nazionale delle statistiche ufficiali.
2. L'attuazione delle disposizioni della presente legge è
affidata al Servizio assistenza tecnica-economica e sociale e dello
sviluppo agricolo (Satessa) dell'Assessorato dell'agricoltura,
forestazione e risorse naturali. A tale Servizio è assegnato il
compito di coordinare, sentito il parere del Comitato di cui
all'articolo 3, le azioni necessarie per la realizzazione dei
disposti della presente legge, in stretto coordinamento con i
Servizi agrari ed affari generali dell'Assessorato
dell'agricoltura, forestazione e risorse naturali, nonché con le
altre istituzioni nazionali e comunitarie operanti nel settore. In
particolare al Satessa competono, nell'ambito della presente legge,
le seguenti attività specifiche:
a) redigere, entro il 31 ottobre di ciascun anno, il Piano di
selezione tipologica per la formazione del campione rappresentativo
regionale di aziende da rilevare nell'anno seguente;
b) individuare, entro il 31 dicembre di ciascun anno, le imprese
agricole in possesso dei requisiti previsti dal Piano di selezione
tipologica, istituendo con esse i rapporti necessari per acquisire
l'adesione;
c) vigilare sulla qualità delle prestazioni fornite dai tecnici
addetti alla rilevazione ed elaborazione dei dati e sulla
veridicità delle informazioni fornite dagli agricoltori.
Articolo 3 (Comitato regionale per la contabilità delle imprese
agricole)
1. E' istituito il Comitato regionale per la contabilità delle
imprese agricole, con compiti consultivi per l'esame delle
problematiche legate alla gestione della Rete di cui all'articolo
2, comma 1, e propositivi per l'utilizzazione delle informazioni
raccolte. Del Comitato fanno parte:
a) il dirigente del Satessa, con funzioni di presidente;
b) un funzionario del Satessa;
c) il dirigente dei Servizi agrari e affari generali
dell'Assessorato dell'agricoltura, forestazione e risorse
naturali;
d) un rappresentante dell'Institut agricole régional;
e) il responsabile regionale dell'Istituto nazionale di economia
agraria;
f) un rappresentante di ciascuna associazione agricola per i
servizi di gestione aziendale riconosciuta dalla Regione;
g) un rappresentante per ciascuna delle organizzazioni
professionali agricole più rappresentative a livello regionale;
h) un rappresentante per ciascuna associazione di cooperative di
settore operante a livello regionale.
2. Le funzioni di segreteria del Comitato sono svolte dal
Satessa.
3. La nomina dei componenti e le disposizioni per il
funzionamento tecnico del Comitato sono demandate ad apposito
provvedimento della Giunta regionale.
4. Ai componenti del Comitato di cui al comma 1, lett. d), e),
f), g) e h), è corrisposta un'indennità di presenza, fissata in
lire 290.000 a seduta e, qualora non risiedano nel comune dove
hanno luogo le riunioni del Comitato, il rimborso delle spese di
viaggio. L'importo del compenso viene aggiornato periodicamente
dalla Giunta regionale, in base ai dati ISTAT.
Articolo 4 (Rete regionale di rilevazione contabile e di ricerca
economica in agricoltura)
1. La Rete regionale di rilevazione contabile e di ricerca
economica in agricoltura è costituita da:
a) gli agricoltori titolari di imprese agricole prescelti dal
piano di selezione di cui all'articolo 2, comma 2;
b) gli imprenditori agricoli a titolo principale che richiedono
la concessione degli aiuti per la tenuta della contabilità
aziendale di cui all'allegato alla legge regionale 18 agosto 1986,
n. 49 (Applicazione in Valle d'Aosta del regolamento delle Comunità
Economiche Europee n. 797 del 12 marzo 1985 relativo al
miglioramento dell'efficienza delle strutture agrarie) ed al
regolamento (CEE) 2328/91.
2 I sistemi previsti per la rilevazione e la prima elaborazione
dei dati sono i seguenti:
a) sistema A (assistenza domiciliare): prevede la fornitura da
parte dell'agricoltore dei soli dati contabili elementari
(Inventari e Prima nota) presso la propria azienda, usufruendo, per
lo svolgimento di tutte le altre fasi dell'attività contabile,
dell'assistenza di un'associazione agricola, per i servizi di
gestione aziendale, dotata del riconoscimento regionale previsto
dall'allegato alla legge regionale 49/1986 e dal regolamento (CEE)
2328/91;
b) sistema B (esecuzione autonoma): prevede lo svolgimento in
proprio da parte dell'agricoltore di tutte le attività previste
dalle metodologie contabili vigenti, ivi compresa la registrazione
dei dati su supporto magnetico mediante l'uso del personal computer
e dei programmi indicati dall'Assessorato dell'agricoltura,
forestazione e risorse naturali.
3. Gli agricoltori che partecipano alla Rete regionale di
rilevazione contabile e di ricerca economica in agricoltura possono
scegliere il sistema A o il sistema B; in ogni caso, tuttavia, essi
sono tenuti a fornire informazioni complete e veritiere circa la
loro impresa, a fronte dell'assoluto rispetto del loro
anonimato.
Articolo 5 (Imprese prescelte nel piano di selezione)
1. Per gli agricoltori prescelti a far parte del campione
rappresentativo, l'adesione alla Rete regionale di rilevazione
contabile e di ricerca economica in agricoltura non è obbligatoria;
tale partecipazione non comporta alcun onere di carattere economico
da parte dell'impresa. Il titolare dell'impresa, avuta
comunicazione dall'Assessorato dell'agricoltura, forestazione e
risorse naturali dell'avvenuta selezione, deve indicare entro
trenta giorni, mediante facsimile allegato alla comunicazione
stessa, il sistema di rilevazione prescelto; inoltre, qualora in
possesso della qualifica di imprenditore agricolo a titolo
principale, può richiedere entro lo stesso termine la concessione
degli aiuti per la tenuta della contabilità aziendale di cui
all'allegato alla legge regionale 49/1986 ed al regolamento (CEE)
2328/91, presentando la documentazione specificata all'articolo
6.
2. Se il titolare dell'impresa sceglie il sistema A, oppure non
comunica nei tempi e nei modi stabiliti la propria scelta, viene
assegnato d'ufficio per la tenuta dei libri contabili e
l'erogazione del servizio di rilevazione ad una associazione
agricola per i servizi di gestione aziendale con la quale
l'Amministrazione regionale, previa approvazione della Giunta,
stipula apposita convenzione. In questo caso all'associazione
convenzionata è riconosciuto, per ciascuna impresa assistita, un
contributo-corrispettivo pari all'ottanta per cento del contributo
a favore degli imprenditori agricoli previsto per il medesimo anno
ai sensi dell'allegato alla legge regionale 49/1986 e del
regolamento (CEE) 2328/91, mentre il restante venti per cento viene
devoluto, a titolo di incentivo, al titolare dell'impresa
prescelta. Se invece il titolare sceglie il sistema B, gli viene
assegnato un contributo di entità pari a quello previsto a favore
degli imprenditori agricoli per il medesimo anno ai sensi
dell'allegato alla legge regionale 49/1986 e del regolamento (CEE)
2328/91.
3. L'erogazione dei contributi alle imprese agricole e del
contributo-corrispettivo alle associazioni convenzionate avviene
annualmente a seguito del completamento delle attività di
rilevazione relative all'esercizio contabile precedente e di
presentazione di apposita certificazione rilasciata dal Satessa
comprovante l'effettivo svolgimento dell'attività. L'erogazione dei
contributi avverrà entro il 31 dicembre dell'anno successivo a
quello contabilizzato. Il mancato rispetto dell'obbligo della
tenuta della contabilità aziendale in assenza di giusta causa
determina l'immediato decadimento dei benefici concessi. Lo stesso
provvedimento viene adottato nei confronti delle imprese per le
quali sia dimostrata la fornitura intenzionale di informazioni
incomplete o errate.
Articolo 6 (Imprese in contabilità nel regime di incoraggiamento
alla tenuta della contabilità aziendale)
1. Le domande di concessione degli aiuti per la tenuta della
contabilità aziendale, da redigere su appositi moduli predisposti
dall'Assessorato dell'agricoltura, forestazione e risorse naturali,
per poter essere accolte, oltre ai requisiti previsti dalla legge
regionale 49/1986, devono osservare le seguenti disposizioni:
a) devono pervenire all'Amministrazione regionale entro e non
oltre il 31 ottobre dell'anno solare antecedente quello di inizio
del quadriennio di tenuta della contabilità. Quando le domande sono
presentate nell'ambito di piani di miglioramento, il termine di
presentazione coincide con la data di presentazione del piano
stesso e in questo caso l'obbligo della tenuta della contabilità
aziendale sussiste, indipendentemente dall'esito della pratica
concernente il piano di miglioramento, dall'inizio dell'anno solare
immediatamente successivo a quello di presentazione della domanda,
e permane fino alla fine del quadriennio, o, in caso di non
ammissibilità del piano, sino al momento della relativa
comunicazione da parte dell'Amministrazione regionale;
b) devono essere corredate dell'attestazione del possesso della
qualifica di imprenditore agricolo a titolo principale rilasciata
dall'Amministrazione regionale secondo le modalità vigenti al
momento della presentazione della domanda, oppure di tutti gli
elementi necessari per l'accertamento della qualifica medesima
secondo le stesse modalità;
c) devono contenere le informazioni aziendali necessarie per la
determinazione della tipologia comunitaria delle aziende agricole
di cui alla decisione 85/377/CEE della Commissione, del 7 luglio
1985, e successive modificazioni;
d) devono contenere l'esplicito assenso dell'agricoltore a
consentire l'utilizzo a scopo informativo e scientifico, in forma
anonima, delle informazioni rilevate nell'ambito dell'attività
contabile cui la domanda si riferisce;
e) devono indicare quale sistema per la rilevazione e la prima
elaborazione dei dati intendono adottare, scegliendo tra quelli
indicati all'articolo 4, comma 2.
2. Se il titolare dell'impresa sceglie il sistema A, deve
presentare la domanda per il tramite di un'associazione agricola
per i servizi di gestione aziendale dotata del riconoscimento
regionale previsto dall'allegato alla legge regionale 49/1986 e dal
regolamento (CEE) 2328/91; in questo caso dovrà anche rilasciare
delega alla suddetta associazione per la tenuta dei libri
contabili, l'erogazione del servizio e la riscossione dei
contributi previsti nella misura dell'ottanta per cento. Se invece
il titolare dell'impresa sceglie il sistema B, deve inoltrare la
domanda direttamente all'Assessorato dell'agricoltura, forestazione
e risorse naturali, escludendo dalla compilazione lo spazio
riservato alla delega; in questo caso il contributo viene
interamente liquidato al beneficiario.
3. L'erogazione rateale dei contributi alle imprese agricole ed
alle associazioni delegate avviene annualmente dopo l'avvenuto
completamento delle attività di rilevazione relative all'esercizio
contabile precedente e a seguito di apposita certificazione
rilasciata dal SATESSA comprovante l'effettivo svolgimento
dell'attività. Il mancato rispetto dell'impegno per la tenuta della
contabilità aziendale per tutto il periodo previsto al comma 1,
lett. a), in assenza di giusta causa determina l'immediato
decadimento dei benefici concessi a seguito dell'impegno medesimo.
Lo stesso provvedimento viene adottato nei confronti delle aziende
per le quali sia dimostrata la fornitura intenzionale di
informazioni incomplete o errate.
Articolo 7 (Incentivazioni agli agricoltori aderenti)
1. Al fine di incentivare la migliore partecipazione degli
agricoltori alle iniziative contabili illustrate nei precedenti
articoli, con la presente legge viene istituito un livello
specifico di priorità da applicare nell'esame delle richieste di
benefici connesse all'esercizio dell'attività agricola, avanzate,
ai sensi delle leggi vigenti o future, nei confronti
dell'Amministrazione regionale. Di questo livello specifico di
preferenza possono usufruire tutti gli agricoltori che partecipano
alla Rete regionale di rilevazione contabile e di ricerca economica
in agricoltura e che ottemperano alle disposizioni di cui al comma
2.
2. Per ottenere l'immissione al regime di priorità, gli
agricoltori interessati devono rilasciare all'Amministrazione
regionale una dichiarazione, da redigere su appositi moduli
predisposti dall'Assessorato dell'agricoltura, forestazione e
risorse naturali, che autorizzi la consultazione nominativa dei
propri dati contabili da parte dei funzionari degli uffici
regionali competenti per l'istruttoria delle domande.
3. Gli uffici regionali competenti per l'istruttoria delle
domande applicano alle richieste, corredate dalle dichiarazioni di
cui al comma 2, un livello specifico di priorità rispetto a quelli
abitualmente adottati per la formazione delle graduatorie degli
aventi diritto. Inoltre detti uffici sono tenuti ad individuare,
ovunque possibile, procedure specifiche di istruttoria che,
avvalendosi delle informazioni ricavabili dai dati contabili,
rendano più spedito l'iter delle pratiche medesime.
Articolo 8 (Modificazioni all'allegato alla legge regionale
49/1986)
1. Al numero 3 (Aiuti per la tenuta della contabilità nelle
aziende) del punto 7 (Piano di miglioramento) della parte B
(Disposizioni specifiche) dell'Allegato alla legge regionale
49/1986, le parole "1050 ECU" sono sostituite con le parole "1500
ECU"
Articolo 9 (Disposizioni finanziarie)
1. Gli oneri derivanti dall'applicazione della presente legge,
previsti in annue lire 315.000.000, graveranno su appositi capitoli
da istituirsi sul bilancio di previsione della Regione a decorrere
dall'anno 1996 e precisamente:
a) per lire 305.000.000, sul capitolo con la denominazione
"Contributi per la gestione delle attività di rilevazione contabile
e di ricerca economica in agricoltura";
b) per lire 10.000.000, sul capitolo con la denominazione "Spese
per il funzionamento del Comitato regionale per la contabilità
delle imprese agricole".
2. Alla copertura degli oneri di cui al comma 1 si provvede
mediante l'utilizzo delle disponibilità iscritte al capitolo 69000
(Fondo globale per il finanziamento di spese correnti) del bilancio
pluriennale 1995/1997 a valere sull'apposito accantonamento
previsto agli allegati n. 1 ai bilanci stessi (Contributi per la
tenuta della contabilità aziendale - B.2.2.1.4.)
Presidente Ha chiesto la parola il relatore, Consigliere Perrin
Carlo.
Perrin C. (UV) Il presente disegno di legge istituisce un
sistema informativo in Valle d'Aosta sull'andamento del settore
agricolo. Detto sistema risponde alle disposizioni del Regolamento
CEE n. 79/65, che istituisce una rete di informazione contabile
agricola, in sigla RICA, sui redditi e sull'economia dell'azienda
agricola e della comunità. Risponde altresì alle disposizione del
Regolamento n. 2328/91 CEE, con finalità di assistenza alla
gestione delle aziende.
La rete regionale di rilevazione contabile e di ricerca
economica in agricoltura, oltre ad essere uno strumento utile ai
fini dell'assistenza tecnica alle aziende agricole, opera in
collegamento con la RICA sopra citata e con il piano nazionale
delle statistiche ufficiali.
Il lavoro di rilevazione contabile svolto fino ad oggi ha
fornito alla RICA un numero di contabilità sufficienti alle
richieste, ma non sufficientemente rappresentativo delle tipologie
delle aziende esistenti in Valle. Occorre dunque riorganizzare
l'attività da rilevazione ed elaborazione contabile che colmi
queste lacune, andare ad individuare delle imprese agricole
rappresentative della realtà regionale, inserire nella rete
contabile agricola le aziende i cui titolari hanno presentato
domanda per la tenuta della contabilità aziendale prevista dalla
legge regionale n. 49/86, dare priorità per l'accesso ai
finanziamenti erogati dall'Amministrazione regionale agli
agricoltori che partecipano alla rete contabile agricola, affidare
al Satessa il coordinamento delle attività previste, istituire il
Comitato regionale per la contabilità delle imprese agricole.
Voilà, in onore al bilinguismo, la mia relazione è stata fatta
in italiano.
Presidente E' aperta la discussione generale. Ha chiesto la
parola l'Assessore all'agricoltura, forestazione e risorse
naturali, Vallet.
Vallet (UV) Pour remercier le rapporteur et pour rappeler à la
Présidence qu'on devrait examiner le texte revu par la IIème
Commission.
Presidente Se nessuno chiede la parola, dichiaro chiusa la
discussione generale.
Prima di passare all'esame del testo approvato dalla II
Commissione, comunico al Consiglio che è stato espresso il parere
del Comitato regionale economia e lavoro CREL ed è stata comunicata
la compatibilità della presente legge con la normativa CEE.
Si passa all'esame dell'articolato. Pongo in votazione
l'articolo 1.
Presenti, votanti e favorevoli: 28
Presidente Pongo in votazione l'articolo 2.
Presenti, votanti e favorevoli: 28
Presidente Pongo in votazione l'articolo 3.
Presenti, votanti e favorevoli: 28
Presidente Pongo in votazione l'articolo 4.
Presenti, votanti e favorevoli: 28
Presidente Pongo in votazione l'articolo 5.
Presenti, votanti e favorevoli: 28
Presidente Pongo in votazione l'articolo 6.
Presenti, votanti e favorevoli: 28
Presidente Pongo in votazione l'articolo 7.
Presenti, votanti e favorevoli: 28
Presidente Pongo in votazione l'articolo 8.
Presenti, votanti e favorevoli: 28
Presidente Pongo in votazione l'articolo 9.
Presenti, votanti e favorevoli: 28
Presidente Pongo in votazione la legge nel suo complesso.
Presenti, votanti e favorevoli: 28
Il Consiglio approva all'unanimità
