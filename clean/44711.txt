Classificazione
TURISMO E INDUSTRIA ALBERGHIERA
Professioni turistiche



Oggetto del Consiglio n. 1654 del 22 giugno 2022 - Resoconto
OGGETTO N. 1654/XVI - Interpellanza: "Esito degli incontri
con le rappresentanze di settore finalizzato all'avvio del percorso
di riforma della legislazione regionale in materia di guide
escursionistiche".
Marguerettaz (Presidente) -
Se i colleghi sono d'accordo,
proseguiremmo con gli atti ispettivi che riguardano l'assessore
Guichardaz per poi procedere a ritroso con le iniziative che
riguardavano il Presidente. Punto n. 32 all'ordine del giorno. Ha
chiesto la parola la collega Spelgatti, ne ha facoltà.
Spelgatti (LEGA VDA) -
Attesa l'importanza della figura
di guida escursionistica naturalistica, professionista che
accompagna singole persone o gruppi di persone allo scopo di far
conoscere e apprezzare il paesaggio e le bellezze naturali, nonché
gli aspetti etnografici, produttivi e topografici dei luoghi in cui
si svolgono le escursioni; può, inoltre, effettuare visite guidate:
i musei di scienze naturali o strutture espositive di carattere
naturalistico ed ecologico, parchi e loro centri visita, aree
protette, orti, giardini botanici e simili. L'attività della guida
escursionistica naturalistica si svolge in zone di montagna e non,
su pendii erbosi e detritici e, con esclusione di tratti anche
brevi, su pareti rocciose o ghiacciai o comunque su percorsi che
comportano difficoltà alpinistiche e che richiedono l'uso di corda,
piccozza e ramponi. Sul sito della Regione, andando a vedere cosa
c'è attualmente, sotto la voce "Percorso formativo" si legge: "In
corso di definizione". Approfondendo, si trova che attualmente non
sono previsti corsi di formazione, esami abilitanti per le seguenti
figure professionali: accompagnatori turismo equestre,
accompagnatore turistico, direttore delle piste, guida
escursionistica naturalistica, guida turistica, maestro di
mountain-bike e pisteur secouriste.
Attesa l'importanza delle professioni di montagna e
conseguentemente della formazione e abilitazione all'esercizio
dell'attività di tali figure per la nostra regione sotto molteplici
punti di vista.
Richiamato il contenuto delle precedenti iniziative presentate
sul tema, sia quelle più datate del Gruppo Lega Vallée d'Aoste, sia
quella più recente, la numero 24/22 dell'11 febbraio 2022 delle
consigliere Minelli e Guichardaz.
Considerate le risposte date dall'assessore Guichardaz sulle
attività poste in essere dal gruppo di lavoro istituito nel 2021,
gruppo che ha riunito i rappresentanti delle Guide escursionistiche
e delle Guide Alpine sulle intercorse riunioni, anche unitamente
all'Assessore Bertschy, in particolare sugli elementi fondamentali
del percorso di riforma della legislazione relativa alle guide
escursionistiche.
Richiamata in particolare la seguente dichiarazione, sua
dichiarazione in quella sede, in sede di discussione
dell'interpellanza: "Il disegno di legge che si rende a tal fine
necessario sottoporre alle competenti Commissioni e al Consiglio
regionale, è in fase di elaborazione". Le dico che è già scritto
dai competenti uffici dell'Assessorato e sarà presto sottoposto
alle Associazioni per una valutazione finale prima dell'avvio del
relativo iter legislativo.
Per questo interpelliamo l'Assessore competente per conoscere
quale sia stato l'esito degli incontri con le associazioni sul
disegno di legge di cui sopra, e quando l'Assessore intenda
presentare il testo definitivo alle competenti commissioni. Le
ragioni per cui non sono attivati i corsi di formazione ed esami
abilitanti per le altre figure indicate nell'elenco riportato sul
sito regionale e cosa intenda fare per sopperire a tali
mancanze.
Presidente -
Per la risposta, ha chiesto la parola
l'assessore Jean-Pierre Guichardaz.
Guichardaz J. (FP-PD) -
Il disegno di legge relativo
all'istituzione dell'accompagnatore di media montagna, l'AMM, è in
fase di perfezionamento.
La bozza è stata oggetto di confronto con le figure
professionali interessate - come citava lei prima rispetto a una
mia precedente dichiarazione - vale a dire le Guide Alpine e le
Guide escursionistiche naturalistiche; queste ultime erano
rappresentate dall'AGENVA, Associazione guide escursionistiche
naturalistiche Valle d'Aosta, individuata con deliberazione della
Giunta regionale n. 557 del 17 maggio 2021 quale associazione di
categoria maggiormente rappresentativa ai sensi dell'articolo 13
della legge regionale 1/2003 che disciplina le professioni del
turismo.
Il confronto ha permesso d'individuare le modifiche da
apportarsi sia alla legge regionale di disciplina della professione
di guida alpina, la legge regionale 7/1997, sia la legge relativa
alle guide escursionistiche naturalistiche, la legge regionale
1/2003.
Posto che la competenza, intesa come formazione-gestione elenco
rispetto agli AMM, è posta in capo a UVGAM, l'Associazione delle
Guide Alpine d'alta montagna, e che l'istituzione della nuova
figura impatterà anche sulla disciplina delle guide naturalistiche
escursionistiche, GAE, figura che andrà a esaurimento.
Nell'ambito degli incontri sono state ipotizzate le rispettive
competenze, gli ambiti di attività, le modalità di formazione e
aggiornamento e le sanzioni.
Di fatto sono stati esaminati tutti gli aspetti di disciplina
della nuova professione: l'istituzione della figura
dell'accompagnatore di media montagna con le aree di competenza;
l'istituzione dell'albo speciale per gli accompagnatori di media
montagna presso l'UVGAM; modalità per il trasferimento - questo è
importante - su istanza delle attuali guide escursionistiche
naturalistiche nell'elenco degli AMM, che è libero, se non si vuole
trasferire non cambia nulla, sostanzialmente; modalità di
abilitazione e di aggiornamento degli AMM sempre a cura dell'Unione
Valdostana delle Guide Alpine d'alta montagna; requisiti di accesso
all'elenco speciale degli AMM, cioè degli accompagnatori di media
montagna; previsione del rilascio di un tesserino di riconoscimento
proprio a cura dell'UVGAM; individuazione, sempre a cura del
UVGAMM, del numero massimo di clienti accompagnabili e le sanzioni
e l'ampliamento delle competenze di UVGAM in ragione
dell'istituzione di questa nuova figura professionale.
Questo è ciò che sostanzialmente abbiamo esaminato come
elementi.
Particolare attenzione è stata riservata alla modalità di
transito delle attuali guide escursionistiche nell'elenco degli
AMM.
Nell'ipotesi formulata la migrazione degli attuali abilitati
potrà avvenire, su istanza dell'interessato, previo svolgimento di
un corso di aggiornamento.
Le attuali GEN che non hanno intenzione di divenire
accompagnatori di media montagna potranno rimanere nell'elenco
regionale delle GEN che, tuttavia, sarà congelato e andrà a
esaurimento.
Una prima stesura della bozza di legge completa, elaborata
dall'esito degli incontri tenutisi, è stata sottoposta proprio
all'Unione valdostana delle guide di alta montagna, UVGAM, e
all'AGENVA, ai fini di acquisire eventuali osservazioni e
integrazioni.
A seguito di un confronto interno, le stesse hanno trasmesso
alla struttura competente le proposte di variazione che sono
attualmente al vaglio degli uffici.
Si stima d'inviare nella prossima settimana la richiesta di
parere al Dipartimento legislativo al fine di avviare poi l'iter di
valutazione della legge.
Rispetto alla domanda "Le ragioni per cui non sono stati
attivati corsi di formazione ed esami abilitanti per le altre
figure indicate nell'elenco riportato e cosa si faccia per
sopperire a tali mancanze": l'evoluzione relativa alla disciplina
in tema di professioni turistiche evidenzia un complesso intreccio
tra sovrapposizione di materie e competenze tra Stato e
Regioni.
Tali figure professionali infatti sono, per loro natura,
caratterizzate dalla coesistenza nella loro regolamentazione della
materia turismo, della materia professione e formazione
professionali, nonché della materia tutela della concorrenza.
A seguito della riforma del Titolo V della Costituzione, operata
dalla legge costituzionale 3/2001, la materia turismo - non essendo
indicata né nel secondo né nel terzo comma del nuovo articolo 117
della Costituzione - appartiene alla competenza legislativa
residuale delle Regioni, che hanno dunque la competenza legislativa
di tipo cosiddetto esclusivo in materia di turismo.
La Corte Costituzionale - con le sentenze 222/2008, 271/2009 e
132/2010 - ha tuttavia affermato che rientra pienamente nella
materia "Professioni", oggetto di competenza legislativa
concorrente, ai sensi del citato comma 3 dell'articolo 117 della
Costituzione, anche la disciplina delle professioni turistiche.
Ne consegue che lo Stato è legittimato a dettare i principi
generali in materia, precisamente norme in tema di: individuazione
dei profili professionali, requisiti e titoli necessari per
l'esercizio di tali professioni, definizione degli ordinamenti
didattici e istituzioni di albi, e poi la disciplina dei rapporti
civilistici coinvolti.
Tale posizione afferma peraltro anche la necessità di un
intervento unitario del legislatore statale in materia di turismo,
in considerazione delle esigenze di valorizzare tale settore, in
quanto risorsa economica fondamentale del Paese, a livello interno
e internazionale di ricondurre a unità la grande varietà
dell'offerta turistica italiana.
Rispetto alla figura della guida turistica, una delle figure che
lei ha citato, è in fase di definizione, come lei penso sappia, un
disegno di legge nazionale finalizzato alla disciplina della
professione. Sono in corso i necessari confronti nell'ambito della
conferenza delle Regioni e delle Province autonome per il tramite
del Coordinamento turismo, finalizzati al perfezionamento del
disegno di legge rispetto al quale sussistono alcune criticità.
Una è la disposizione circa la professione di accompagnatore
turistico e poi l'integrazione circa le guide naturalistiche
ambientali o figure simili abilitate ai sensi di specifiche norme
regionali.
Le posso assicurare che non c'è riunione della Commissione
turismo in cui non si parli di questo tema, perché è un tema
abbastanza intricato e complesso.
La legge dovrà altresì definire il ruolo delle Regioni in
relazione alle modalità di conseguimento del titolo abilitante,
modalità di organizzazione corsi abilitanti e dei relativi esami
conclusivi sessione di aggiornamento, nonché le modalità di
riconoscimento dei titoli sinora conseguiti dai professionisti,
sulla base di disposizioni regionali che, gioco forza, sono molto
diversi tra loro.
L'iniziativa consiliare poi chiede informazione rispetto ai
corsi di formazione ed esami abilitanti relativi alle figure
professionali turistiche attualmente previste dalla legge regionale
21 gennaio 2003, che disciplina le professioni di guida turistica e
accompagnatore turistico - di cui abbiamo già parlato e per i quali
occorre attendere appunto l'evoluzione della disciplina a livello
nazionale - nonché di guida escursionistica naturalistica, di
accompagnatore di turismo equestre, di maestro di mountain bike e
dalla legge regionale 15 gennaio 97 n. 2, avente ad oggetto
"Disciplina del servizio di soccorso sulle piste di sci della
Regione" relativa alle figure di pisteur secouriste e di direttore
di pista.
Con riferimento alle professioni turistiche citate, i corsi
abilitanti sono organizzati per il tramite di organismi accreditati
su sollecitazione dei soggetti interessati in base al fabbisogno
degli stessi e rilevati o di eventuale richiesta.
Ad esempio la Federazione ciclistica italiana per i maestri di
mountain bike, AVIF per i pisteur secouriste e direttori di
pista.
Una gestione diretta da parte dell'Amministrazione regionale,
come lei ben sa, risulterebbe eccessivamente onerosa in termini
organizzativi ed economici.
Le attività formative sono pertanto svolte da un soggetto terzo,
debitamente accreditato, e la struttura regionale enti e
professioni del turismo valida il percorso formativo e cura
l'organizzazione degli esami finali.
Le lascerei questo schema - che tra l'altro è scritto piccolo ed
io purtroppo non riesco a leggere - dove sono indicate le
professioni, l'ultimo esame abilitante, l'ultimo corso abilitante
organizzato dalla Regione autonoma Valle d'Aosta, poi il
riconoscimento dei titoli acquisiti presso altre Regioni e Paesi
dell'Unione Europea, il numero d'iscritti nell'elenco regionale e
poi alcune note da cui emerge che i corsi di aggiornamento e altri,
se non fatti dalla Regione, sono comunque fatti da queste strutture
accreditate, le quali appunto si occupano direttamente di fare i
corsi di aggiornamento.
Le lascio anche la risposta, se vuole.
Presidente -
Per la replica la collega Spelgatti.
Spelgatti (LEGA VDA) -
La ringrazio per la risposta e
sono molto curiosa di leggere lo schemino che mi fornirà, me lo
leggerò ovviamente poi con calma in ufficio.
Quello sarà veramente importante da capire perché, al di là del
fatto che il contenuto della risposta è sempre lo stesso da tempo
immemore, sostanzialmente; non solo da quando c'è lei, ma già
rispetto a tutte le iniziative che sono state presentate in questi
anni - a partire da lei, quando era in Consiglio e si trovava in
opposizione - quindi il problema si trascina, si trascina, si
trascina e non c'è risposta, e anche da quando c'è lei le risposte
che lei stesso dà sono fondamentalmente le stesse: dice quelli che
sono i problemi, che ci sono degli incontri, però poi noi questo
testo non lo vediamo.
Ben venga se questo testo finalmente approderà in aula, siamo
sempre preoccupati quando sentiamo dire "É già pronto e con
celerità arriverà" perché abbiamo capito che i tempi di questo
Governo dire che sono eterni è essere assolutamente ottimisti e
gentili, comunque ben venga e aspettiamo.
Quello che sarò curiosa di vedere - e glielo anticipo già - è,
benissimo, questi corsi vengono organizzati da enti accreditati,
voglio poi vedere se effettivamente però vengono fatti poi in Valle
d'Aosta, quindi attirando persone della Valle d'Aosta, o se i
nostri devono andare fuori.
Sono fatti qua. Bene, vediamo, sono ben curiosa di vedere,
perché mi risulta che per tante di queste professioni
sostanzialmente i corsi si vadano a fare fuori o comunque poi
vengano accettati i titoli abilitativi presi fuori e quindi con
competenze che sono state prese su un altro territorio rispetto al
nostro e quindi con una formazione ben diversa rispetto alle
esigenze del nostro territorio.
Assolutamente non voglio ripetere tutto quello che è sempre
stato detto anche nei precedenti Consigli, ma sappiamo essere
questo un tema fondamentale per il nostro territorio, fondamentale
per i nostri giovani, fondamentale per tenere e rendere viva la
montagna e far sì che ci sia un turismo sempre più moderno, sempre
più attrattivo e soprattutto per far sì che anche i nostri giovani
lavorino e lavorino in montagna con tutti gli altri temi di
riferimento che non sto qui a raccontare.
