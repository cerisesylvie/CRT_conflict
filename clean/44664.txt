Classificazione
FORMAZIONE PROFESSIONALE
ISTRUZIONE PUBBLICA
Università



Oggetto del Consiglio n. 1618 del 9 giugno 2022 - Resoconto
OGGETTO N. 1618/XVI - Interpellanza: "Iniziative per
verificare presso gli studenti valdostani laureandi in medicina
l'interesse a utilizzare i contratti di formazione specialistica
regionali".
Bertin (Presidente) -
Possiamo riprendere, siamo
all'interpellanza n. 40, aspettiamo soltanto che rientrino i
Consiglieri. Nel frattempo comunico che per impegni istituzionali
il Presidente e l'assessore Bertschy si dovranno assentare intorno
alle ore 11:15, pertanto probabilmente la soluzione migliore è
sospendere i lavori e riprendere poi nel pomeriggio. Per il momento
comunque...
(interventi di alcuni Consiglieri, fuori microfono)
...comunico l'assenza, poi le modalità le vedremo in seguito.
Punto n. 40. Illustra il consigliere Marquis.
Marquis (FI) -
Premesso che con delibera di Giunta il 2
maggio ultimo scorso è stato approvato il fabbisogno formativo di
medici specialistici del servizio sanitario regionale e in
quest'occasione sono stati finanziati otto contratti di formazione
specialistica aggiuntivi regionali relativi alle scuole di
specializzazione di area sanitaria dell'Università degli studi di
Torino per l'anno accademico 2021/2022, abbiamo parlato tante volte
in quest'aula di quanto sia importante attrarre i medici e quanto
sia difficile in questa fase storica; considerato che ci sono dei
laureandi che si apprestano a poter essere utili sul mercato della
medicina, credo sia importante portare avanti delle azioni per
coinvolgerli, prepararli e soprattutto per creargli la possibilità
di restare a lavorare sul territorio valdostano prestando il loro
servizio e le competenze che hanno acquisito, per questa ragione si
interpella per sapere e per conoscere se queste otto borse
specialistiche sono sufficienti, coinvolgono tutte le risorse
potenzialmente disponibili e come sia stato determinato il
fabbisogno.
Presidente -
Risponde l'assessore Barmasse.
Barmasse (UV) -
Con riferimento all'oggetto
dell'interpellanza, vi informo che il fabbisogno formativo
sanitario a livello regionale, come stabilito dalle vigenti
normative, decreto legislativo n. 368/1999, viene definito ogni tre
anni e che annualmente, sulla base dei dati del personale che
termina il proprio rapporto di lavoro per quiescenza, nonché del
turnover, si procede con un ulteriore aggiornamento. Tale
fabbisogno, pertanto, deriva anzitutto dalla valutazione che
l'Azienda USL della Valle d'Aosta svolge in relazione alle
dotazioni organiche delle varie strutture aziendali; nel contempo
sia l'Assessorato che l'Azienda USL svolgono azioni volte a
monitorare il flusso di studenti che termina il proprio percorso di
laurea in medicina e chirurgia al fine di intraprendere con i
medesimi un dialogo finalizzato sia a presentare loro l'offerta
formativa regionale, sia a conoscere la propensione di studio e di
professione dei medesimi.
Al fine di potenziare l'attività di promozione dell'offerta
formativa regionale di orientamento per gli studenti, negli ultimi
mesi l'Assessorato della Sanità, salute e politiche sociali ha
avviato un'efficace collaborazione con l'Assessorato
dell'istruzione, Università, politiche giovanili, affari europei e
partecipate che persegue l'obiettivo di integrare le azioni poste
in essere per le suddette finalità. Allo stesso modo la Direzione
strategica dell'Azienda USL della Valle d'Aosta svolge
un'importante azione di dialogo con i neolaureati per presentare
loro l'attività del sistema sanitario regionale, questo per
facilitare la loro conoscenza della sanità valdostana e la loro
scelta futura. Ad oggi alcuni giovani neolaureati peraltro hanno
già in essere con l'Azienda USL un contratto a tempo determinato
sottoscritto nell'ambito dell'emergenza Covid e quindi hanno già
avuto modo di interagire con diverse aree aziendali sia
territoriali che ospedaliere. Il contatto diretto con i neolaureati
facilita la ricognizione sulle risorse attuali e future a
disposizione della sanità regionale ed è occasione per monitorare
gli specifici ambiti di interesse dei futuri specializzandi.
Presidente -
Per la replica, ha chiesto la parola il
consigliere Marquis.
Marquis (FI) -
Grazie Assessore per la risposta dalla
quale si evincerebbe che c'è un percorso strutturato per affrontare
la questione. In effetti, se ho presentato l'interpellanza, è
perché mi risulta che non ci sia però un lavoro fatto a livello
così capillare come lei ci ha descritto adesso perché non a tutti
gli studenti laureandi è stata data la possibilità di poter
accedere a una borsa di lavoro.
La
ratio
di quest'iniziativa che ho presentato è in
considerazione anche di tutto quello che abbiamo detto
sull'attrattività, abbiamo messo a bilancio per tre anni 27 milioni
di euro per riuscire ad attrarre e quindi credo che
a latere
di quest'iniziativa, che è anche la testimonianza dell'impegno che
mette la Regione per cercare di risolvere questo problema, a mio
avviso, bisognerebbe cercare di non perdere delle risorse giovani
che possono poi prendere un indirizzo di collaborazione con la
Valle d'Aosta e lavorare nella loro terra natale, piuttosto che
doversi trovare ad andare fuori Valle a cercare delle opportunità e
poi sappiamo benissimo cosa succede, che, quando si trovano
opportunità, diventa poi sempre più difficile tornare.
L'invito che io le rivolgo è quello di verificare con attenzione
se sono stati tutti coinvolti e, qualora questo non fosse fatto, di
incrementare queste iniziative di formazione specialistica per dare
soddisfazione a tutti e soprattutto per poter valorizzare delle
risorse che sono presenti sul nostro territorio.
