Classificazione
CASA DA GIOCO
CONSIGLIO REGIONALE



Oggetto del Consiglio n. 3270 del 24 gennaio 2008 - Resoconto
OGGETTO N. 3270/XII - Reiezione di mozione: "Iniziative a
tutela dell'onorabilità del Consiglio regionale a seguito di
pubbliche dichiarazioni di componenti del Consiglio di
amministrazione della Casinò S.p.a.".
Mozione
Preso atto delle dichiarazioni del Presidente e del
Vicepresidente del Consiglio di Amministrazione della Casinò
S.p.a., pubblicate dal quotidiano La Stampa del 28 dicembre u.s. da
cui si rilevano pesanti apprezzamenti nei confronti della IV
Commissione Consiliare permanente e del Consiglio regionale
("questo si chiama boicottaggio. Un comportamento irresponsabile"),
una scarsa capacità aziendale ("non è con i bilanci che si rilancia
un'Azienda... cancellando quel 5 percento hanno tolto il contatto
diretto Giunta regionale-gestore, tolto la libertà di movimento") e
confusione sui rapporti tra Casinò S.p.a. e azionista ("il
contratto era concordato con gli azionisti cioè il Presidente della
Regione e l'Assessore alle Finanze");
Ricordato che le entrate dal Casinò di Saint-Vincent del
bilancio regionale, al netto di ogni ritorno per manifestazioni,
aumenti di capitale, ecc..., si sono drammaticamente ridotte a
partire dal 2004, da quando cioè la delega per tale comparto è
stata affidata all'attuale Assessore;
Evidenziato come la lettera descrittiva della visita del
Consigliere regionale Giovanni Sandri al Casinò di Saint-Vincent,
in perfetto stile polizia segreta d'oltrecortina, sia stata
indirizzata dal Direttore Centrale Amministrativo allo stesso
Assessore, saltando ogni gerarchia aziendale, nonché i Presidenti
della Regione e del Consiglio regionale;
Considerato inoltre che tale Direttore, così come il
Presidente ed il Vicepresidente della Casinò S.p.a., sono stati
fortemente voluti dall'attuale Assessore alle Finanze e che il loro
arrivo alla Casa da Gioco ha corrisposto, oltre che con il
peggioramento dei risultati di gestione, con il rilancio di
faraonici progetti di sviluppo, apparentemente più volti a
realizzare importanti e appetitosi appalti, più che a realizzare un
reale rilancio della Casa da Gioco attraverso il contenimento dei
costi e la promozione del "core business";
il Consiglio regionale
Impegna
il Presidente della Regione a:
1) tutelare l'onorabilità e il lavoro del Consiglio regionale
e della sua IV Commissione consiliare permanente, attraverso la
rimozione del Presidente, del Vicepresidente e del Direttore
Centrale Amministrativo della Casinò S.p.a.;
2) ribadire, attraverso una smentita pubblica e di pare
evidenza di quanto affermato dal Presidente della Casinò S.p.a.,
che l'azionista della Casinò S.p.a. è la Regione Valle d'Aosta,
rappresentata dal suo massimo organo che è il Consiglio regionale,
mentre l'Assessore competente in materia di Casinò è solo
l'attuatore degli indirizzi decisi dal Consiglio regionale;
3) riassumere tutte le deleghe in merito alla Casa da
Gioco.
F.to: Sandri
Presidente
- La parola al Consigliere Sandri.
Sandri (PD)
- Questa mozione arriva a questo Consiglio ad
un mese di distanza dal suo deposito all'archivio del Consiglio
regionale, eppure sembra già paleozoica, come è stato detto da un
collega della minoranza, perché dobbiamo prendere atto che il non
averla, per decorrenza di termini e di tempi, discussa nello scorso
Consiglio forse ad un primo approccio pare aver rinviato a vecchi
ricordi il suo contenuto. Per questo la prima cosa che vorrei fare
in questa illustrazione è proprio richiamare la questione, che è
abbastanza semplice ed è legata alle dichiarazioni che il
Presidente del Consiglio di amministrazione del Casinò e anche
l'Amministratore delegato, che ho chiamato qui impropriamente
Vicepresidente... se non c'è il numero legale, lo rinviamo alla
prossima volta...
Avevo ripreso la notizia dalla pagina regionale de "La Stampa"
del 28 dicembre, data in cui è stata depositata la mozione, in
quanto venivano "affibbiate" al Consiglio regionale e alla IV
Commissione della valutazioni che ho trovato profondamente
offensive. In particolare fu detto da parte del Presidente Martini
che il comportamento del Consiglio regionale sull'approvazione del
disciplinare era un boicottaggio, letteralmente la sua affermazione
fu:
"questo si chiama boicottaggio, un comportamento
irresponsabile"
, dimostrando anche in quella occasione scarsa
capacità aziendale, in quanto aveva definito fondamentale per il
prosieguo dell'attività positiva della "Casinò S.p.a." quel 5%
tolto dal Consiglio regionale per lo sviluppo. Diceva in
particolare:
"non è con i bilanci che si rilancia un'azienda, ma
evidentemente cancellando quel 5% hanno tolto il contatto diretto
Giunta regionale-gestore, tolto la libertà di movimento"
. Qui
si pretende di poter fare con queste affermazioni tutto quello che
si vuole, tanto alla fine "paga Pantalone", perché questa è la
filosofia che sta dietro a tale scelta: non ottimizzare l'azienda,
essere capaci di svilupparla per linee interne, ottimizzarne le
procedure, migliorare la logistica, il "marketing"... ma solo
attendendo che la Regione riduca le proprie pretese con la
riduzione della propria percentuale di scopo e dall'altra parte
avere ulteriori risorse attraverso vari meccanismi, che la IV
Commissione a maggioranza e il Consiglio regionale a maggioranza ha
deciso di non accogliere. Ciò che è più grave è che in quella
intervista i 2 Amministratori della "Casinò S.p.a." hanno fatto una
certa confusione nei rapporti fra "Casinò S.p.a." e azionista. Ha
detto:
"il contratto era concordato con gli azionisti, cioè il
Presidente della Regione e l'Assessore alle finanze"
, per
fortuna l'azionista della "Casinò S.p.a." è la Regione, quindi
tutti i suoi abitanti e il Consiglio regionale che il rappresenta.
Dopo questa che è stata la dichiarazione che ha scatenato la
reazione sdegnata di molti di noi, mi sono permesso di ricordare
anche ciò che poi è diventato un dato condiviso da tantissimi, che
i risultati dal 2004, ossia quando la delega del comparto è stata
affidata all'attuale Assessore - ho lasciato via i 6 mesi del 2003,
perché ci ha messo un po' di tempo per evidenziare il suo tipo di
politica -, hanno provocato un'enorme riduzione di benefici per la
nostra Regione e grossi problemi per quanto riguarda il futuro del
Casinò, che si trova oggi ad offrire ai propri dipendenti un'enorme
incertezza sul loro futuro. Questi pongono tutta una serie di
problematiche, pensate ad esempio ai giochi americani che chiedono
delle equiparazioni in termini economici, ma che si rendono anche
conto che queste equiparazioni non sono possibili se la macchina
non riprende a fare profitti ed utili, non si possono distribuire
utili se non si riescono a produrre. Ora, gli utili sono nettamente
ridotti, ancora in questi primi 20 giorni dell'anno si stanno
riducendo e, grazie al fatto che c'è una diversa ripartizione,
stiamo facendo "la respirazione bocca a bocca" alla "Casinò
S.p.a.", che riesce a mantenere più o meno un pareggio, ma la
Regione ci sta rimettendo il 38%. Tenendo conto di quanto sono le
entrate effettive per la Regione al netto di ogni ritorno per
manifestazioni e aumenti di capitale, ci rendiamo conto che siamo
avviati ad incassare 1/3 o 1/4 di quello che incassavamo anche solo
5-6 anni fa.
A fronte di questa situazione, c'era poi la lettera descrittiva
della mia visita al Casinò da parte del sottoscritto Consigliere,
che era stata indirizzata dal Direttore centrale amministrativo
allo stesso Assessore, saltando ogni gerarchia aziendale, nel senso
che ci si aspetterebbe, se è effettivamente il Direttore centrale
amministrativo al servizio della Casa da gioco, che tutto questo
dovrebbe aiutare il funzionamento dell'azienda, facendo riferimento
ai suoi superiori. I suoi superiori non sono gli amministratori
dell'azienda, ma il politico, ossia l'Assessore e il Presidente
della Regione, ma nel caso credo che sia stata inviata solo
all'Assessore. Non ne ho ancora avuto copia, quando ne avremo
copia, ne faremo una valutazione.
Considerate che tutte queste nomine: quella del Direttore
centrale amministrativo e di questo Consiglio di amministrazione,
in particolare del Presidente e dell'Amministratore delegato, sono
state fortemente volute dall'Assessore attuale alle finanze,
espressione delle deleghe che lui ha in carico dalla Giunta e dalla
sua maggioranza, però anche ovviamente per sua scelta e per sua
volontà politica... è che questo ha corrisposto in base a
dichiarazioni che sono state fatte sia alla stampa che in
Commissione, con tutta una serie di progetti di espansione, abbiamo
sentito parlare anche di megagalattici collegamenti fra "SITAV", le
proprietà "SITAV" e quindi il "Billia" e l'attuale Casa da gioco,
non solo, ma attraverso iniziative particolarmente brillanti,
vorrei ricordare che il Presidente Martini si è inventato l'idea di
far giocare i Valdostani al Casinò, è roba di qualche mese fa,
invece riteniamo che non si dovrebbe vedere degli amministratori
focalizzati solo su questi temi, perché allora ti viene il sospetto
che... per esempio, "le unghie così lunghe" con cui rimangono
attaccati alla sedia ancora in questi giorni quando universalmente
ormai si fa la richiesta delle loro dimissioni, potrebbero essere
visti i loro interessi legati al fatto che nelle prossime settimane
si va agli appalti per la ristrutturazione del "Billia" e ad altri
interventi importanti per quanto riguarda il "bunker", e l'idea di
"metterci il naso" non è del tutto al di fuori della loro
immaginazione. Da questo punto di vista, ci saremmo aspettati da
questo, come dal Consiglio di amministrazione precedente, che
venisse realizzato il reale rilancio della Casa da gioco attraverso
il contenimento dei costi e la promozione del "core business",
ossia fare quello che dovrebbe fare un amministratore. In questo
senso è quello che hanno fatto grandi personalità del mondo
dell'amministrazione industriale e societaria, per esempio il caso
di Marchionne con la "Fiat", che è ripartito a cercare di fare bene
le automobili in modo che siano apprezzate e possano essere vendute
con facilità. Qui invece si pensa a tutto, ma non allo sviluppo. In
questo senso volevo ricordare alcuni passaggi che stamani nella
risposta sulla questione dei giochi americani non ho potuto
esprimere, ma che rientrano bene in tali valutazioni.
Abbiamo una situazione dei giochi americani che negli ultimi 14
anni, da quando è cominciata la gestione pubblica, non hanno avuto
nessun tipo di particolare incentivo, né sviluppo, tutto è sempre
stato focalizzato sull'ospitalità e sappiamo che l'ospitalità è
soggiacente ai grandi giochi, quelli classici: lo "Chemin de fer",
"Trente et Quarante", la "Roulette" dei "privé"... Se andiamo a
vedere cosa rendono al netto delle spese i differenti settori, ci
rendiamo conto che le "slots" e i giochi americani rendono
tantissimo, perché il costo per l'ospitalità di questi settori è
bassissimo. Se facessimo dei bilanci di gestione dei vari settori,
ci renderemmo conto che sui francesi la redditività è bassa per il
maggiore onere che c'è per quanto riguarda i dipendenti - tenete
conto che i dipendenti dei giochi francesi sono ancora oggi
superiori ai dipendenti dei giochi americani -, che gli incassi per
le 2 tipologie sono ormai alla pari, ma che i costi per far venire
la clientela per i francesi sono almeno 6-7 volte quelli per far
venire la clientela degli americani. Non diciamo poi
dell'ospitalità per le "slots", che è dell'ordine dei pochi euro e
assolutamente di scarsissima rilevanza, pur avendo un enorme
successo, perché una delle poche cose che sta funzionando sono
queste tessere di fidelizzazione delle "slots", che comportano dei
premi, un po' come le raccolte punti dei buoni benzina e questo
proprio laddove non si fanno grandi investimenti, dove forse non ci
sono neanche tanti interessi. E non è casuale che l'ospitalità è
uno dei cardini e dei luoghi "clou", dove continua ad esserci un
dipendente che è sotto processo a Palermo coinvolto in un processo
di riciclaggio ed è un settore su cui abbiamo già puntato la nostra
attenzione, perché è un settore molto delicato per i rapporti con
gli alberghi, i fornitori, i clienti, l'Ufficio fidi; ebbene lì ci
troviamo di nuovo con delle promozioni, con delle scelte fatte da
questo Consiglio di amministrazione che vanno in una direzione
diversa da quella che ci aspetteremmo, perché, nel momento in cui
una persona che vive in una situazione tecnicamente delicata dal
punto di vista riciclaggio come un Casinò e che ha una
responsabilità così alta, viene rinviata a giudizio o che è
comunque coinvolta in un'istruttoria per riciclaggio, dovrebbe
essere posta in una posizione lavorativa che non consenta nessuna
possibilità di porre dei dubbi dal punto di vista della sua
gestione.
Per tali motivazioni riteniamo che si debba esprimere un
giudizio profondamente negativo rispetto alla gestione politica che
è stata fatta in questi anni e, visto che quella gestione politica
è stata condotta dall'Assessore Marguerettaz, credo che su questa
ci si debba esprimere. Ricordo che nel luglio 2004 questo Consiglio
in una votazione a scrutinio segreto fece andare in minoranza la
maggioranza e che nel settembre successivo alcune deleghe di
coordinamento del Casinò sono tornare al Presidente della Regione.
Crediamo che, come in quella occasione, anche oggi ci si debba
porre il problema di un recupero di deleghe da parte del Presidente
della Regione proprio perché l'assunzione sia politica, non sia più
possibile confondere con scelte personali di un Assessore rispetto
ad una compagine governativa, ad una compagine di Giunta, ad una
maggioranza, in modo che le scelte che si fanno al Casinò possano
essere attribuibili e attribuite a tutta la Giunta regionale e alla
maggioranza che la sostiene. In questo senso ognuno di noi è
chiamato oggi ad esprimere un proprio voto su questa mozione e
diventa anche un voto sulla conduzione politica che è stata fatta
dall'attuale Assessore alle finanze in questi anni. Il voto della
maggioranza ci indicherà se l'operato dell'Assessore è condiviso...
non vedo più né il Presidente della Regione, né l'Assessore, la
"Stella Alpina" oscura la maggioranza... per cui è un momento
importante, perché si deve capire oggi come si vuole esprimere la
maggioranza: se prende le difese dell'Assessore Marguerettaz, ma
soprattutto se prende le difese del Consiglio regionale, perché su
questo tema è stato messo in discussione l'operato del Presidente
Praduroux, l'operato della maggioranza della IV Commissione, è
stato messo in difficoltà il Consiglio regionale. Su questi temi
credo si debba dare una risposta forte, ovviamente proprio per tali
obiettivi finali credo che il confronto, se sarà costruttivo, potrà
dare dei risultati positivi.
Si dà atto che dalle ore 17,51 presiede il Vicepresidente
Tibaldi.
Presidente
- La discussione generale è aperta.
La parola al Consigliere Bortot.
Bortot (Arc-VA)
- Su tutta questa problematica vorremmo
che il Governo prendesse una decisione e ne venisse a capo, perché
con questo Consiglio di amministrazione non si può andare avanti,
sono diversi giorni che hanno dato le dimissioni, c'è un po' di
fibrillazione nella maggioranza e ce n'è altrettanta anche
all'opposizione. Soprattutto c'è un'aspettativa da parte dei
dipendenti della Casa da gioco per quanto riguarda una svolta,
perché qui non si tratta solo di sostituire il Consiglio di
amministrazione: il Consiglio di amministrazione deve dare una
svolta sulla gestione, sulla quotidianità della Casa da gioco, per
questo è importante la svolta. Se fosse riconfermato tale Consiglio
di amministrazione, non ci sarebbe nessuna svolta e le cose
indicateci questa mattina dall'Assessore sulla nostra
interrogazione in merito alla vertenza dei "croupiers" dei giochi
americani sarebbero vanificate. Se manca autorevolezza da parte del
Consiglio di amministrazione nella gestione della Casa da gioco,
manca autorevolezza del Governo e di chi ha la delega nel gestire,
nel dare indicazioni strategiche al Consiglio di amministrazione
sulla Casa da gioco. Vi è quindi un incatenarsi di situazioni che
si ripercuotono poi e sulla Casa da gioco, e sui dipendenti, sulle
entrate della Casa da gioco che servono alla nostra Regione per
fare ricerca, per lo sviluppo, per l'industria, per finanziare dei
settori e le opere pubbliche. Quello che ci interessa è
un'assunzione di responsabilità e l'assunzione di responsabilità
non è dire "no" perché accontentiamo l'opposizione o di dire:
"troviamo un equilibrio all'interno delle forze di maggioranza,
sostituendo uno piuttosto che un altro", va azzerata la struttura e
soprattutto la nuova struttura non può essere identificata con il
"manuale Cencelli".
Si può anche definire una nuova struttura dirigenziale
scegliendo dei tecnici, nella nostra Regione ci sono, queste
persone traghettano il Casinò sino al nuovo Consiglio regionale;
questo Consiglio regionale, anche su indicazione dell'Assessore
Marguerettaz, può decidere 4-5 punti urgenti e importanti,
vincolare il mandato di questa nuova struttura dirigenziale su 4-5
punti che possiamo riassumere in: definizione di un contratto unico
per tutti i dipendenti del Casinò, si vada a un confronto anche
serrato con tutti i dipendenti, soprattutto con gli impiegati
tecnici, ma si definisca con le organizzazioni confederali un
contratto unico per tutta la Casa da gioco, che vi sia una
controparte unica sia per i nuovi gestori, sia per la Regione.
Questo segnale lo dobbiamo dare, i tempi sono maturi, noi vogliamo
che vi sia un contratto unico, che siano inserite le telecamere
come tutela dei lavoratori e dei giocatori, che si diminuisca
l'esternalità dei lavori, che si professionalizzi una parte almeno
degli esuberi che abbiamo all'interno per evitare
l'esternalizzazione di troppi lavori che possono essere fatti con
le persone all'interno, che si migliorino i rapporti fra la Casa da
gioco e la società di servizi turistici; non chiediamo che la
nostra struttura che dovrà traghettare il Casinò al nuovo Consiglio
regionale si occupi dei piani strategici per quanto riguarda il
complesso "Billia" o le Terme di Saint-Vincent, le strategie di
integrazione fra la Casa da gioco e il comprensorio, queste sono
cose difficili che richiedono tempi lunghi, ma le prime cose e le
più importanti a cui metter mano sono quelle che vi ho elencato
prima. Anche perché continuano a ridursi il numero dei giocatori e
le entrate, dobbiamo distribuire meglio le persone all'interno dei
singoli giochi e delle aule, quindi, sulla base di tale elenco, se
non tutti questi punti... ripeto: tali punti sono condivisi da
questo Consiglio, non ho sentito nessuno che non è d'accordo con
l'installazione delle telecamere perché sono a garanzia di una
maggiore trasparenza per tutti, nessuno ha parlato contro la
riduzione delle esternalità, nessuno ha detto che non è necessaria
una riqualificazione del personale in esubero nel Casinò,
eventualmente definendo iniziative e progettualità nuove,
utilizzando meglio queste persone.
Abbiamo approvato un disciplinare, bisogna verificare che il
nuovo organismo lo applichi interamente, perché non ci si può
limitare a prendere solo la nuova definizione delle quote senza
avere una strategia nel fare gli investimenti e soprattutto senza
applicare quelle componenti del nuovo disciplinare approvato dal
Consiglio che riguardano il controllo delle mance tavolo per
tavolo. Nella ridefinizione di un contratto di lavoro unico occorre
- dico un'eresia - superare il concetto di ridistribuzione delle
mance per comparti separati, il comparto mance dovrà essere uno e
gli impiegati tecnici devono essere intercambiabili su più giochi.
Sono tutte cose fattibili, basta avere autorevolezza, il Governo
deve dare dei segnali forti per mettere in condizioni chiunque
venga nominato dal Governo - o, meglio ancora, dal Consiglio - di
decidere, nonostante le opposizioni che si troverà ad affrontare su
queste indicazioni.
Noi allora, anche se a tempo scaduto, consegniamo al nuovo
Consiglio regionale una struttura che va nella direzione giusta,
che non si trova con "una patata bollente in mano", con Consiglieri
nuovi magari con poca esperienza, a dover riprendere tutte queste
problematiche perdendo ulteriore tempo, quando siamo oggi in grado
di definire un documento con queste indicazioni precise, condivise,
perché le dichiarazioni dell'Assessore di stamani sono stati
importanti su una direzione alla quale dobbiamo portare la Casa da
gioco. Basta riprendere queste indicazioni, forse aggiungerne un
paio e consegnare un documento comune del Consiglio ai nuovi
Amministratori che traghettano la Casa da gioco al prossimo
Consiglio regionale.
Presidente
- La parola alla Consigliera Squarzino
Secondina.
Squarzino (Arc-VA)
- Chiederei un momento di sospensione
per i gruppi di minoranza.
Presidente
- Il Consiglio è sospeso per 5 minuti.
Si dà atto che la seduta è sospesa dalle ore 18,19 alle ore
19,04
e che, alla ripresa dei lavori, riassume la presidenza
il Presidente Perron.
Presidente
- Riprendiamo i lavori.
La parola alla Consigliera Squarzino Secondina.
Squarzino (Arc-VA)
- Visto che ho chiesto per 2 volte una
sospensione dei lavori, è anche giusto che diamo conto del lavoro
che abbiamo fatto come gruppi di opposizione. Questa non è una
risoluzione, non so come possiamo chiamarla... tale documento
sostituisce la mozione, è il nuovo testo della mozione iscritta al
punto n. 38 all'ordine del giorno.
Prendiamo atto che i colleghi Sandri e Fontana si sono
preoccupati di mettere all'attenzione di questo Consiglio un tema
così importante, come le dimissioni dei vari membri del Consiglio
di amministrazione della "Casinò S.p.a." e siamo contenti anche che
tale mozione che i colleghi avevano predisposto sia stata
"prosciugata" e siano state individuate le linee politiche più
importanti, perché sotto tutto il problema dell'onorabilità dei
Consiglieri, sotto le discrepanze o le omissioni che sono avvenute
in IV Commissione nel corso dell'ultima audizione dell'8 gennaio
abbiamo potuto "toccare con mano" come questo Consiglio di
amministrazione non sia in grado di svolgere il proprio lavoro.
Dobbiamo dire che i risultati che tale Consiglio di amministrazione
ha ottenuto in questi anni sono stati via via calanti, non solo, ma
dobbiamo tener conto che tale maggioranza, questa Giunta, questo
Assessore alle finanze, che è un po' il "trait d'union" fra il
Consiglio regionale e il Consiglio di amministrazione della "Casinò
S.p.a.", in tutti questi anni, di fronte alle nostre critiche, di
fronte al fatto che sottolineavamo gli elementi negativi del
Casinò, ha sempre prospettato delle soluzioni diverse, ha sempre
difeso questo Consiglio di amministrazione, ha sempre prospettato
di affiancarlo con "task force" o altri organismi del genere come
se non si rendesse conto che l'elemento negativo che impedisce
tuttora al Casinò di svolgere quel ruolo anche di leva economica
che ha all'interno del comprensorio era dentro il Consiglio di
amministrazione e nelle linee politiche che venivano di volta in
volta date. Noi quindi riteniamo che bisogna sottolineare con forza
questo legame forte che c'è fra chi a livello di Giunta si occupa
in modo particolare del Casinò, in special modo il nostro caro
amico Assessore Marguerettaz e la gestione del Consiglio di
amministrazione. Riteniamo e lo avevamo già detto come gruppi di
opposizione nel nostro comunicato stampa che volevamo che si
accelerasse l'accettazione delle dimissioni da parte dei membri del
Consiglio di amministrazione, avevamo detto nel nostro comunicato
stampa che era necessario nominare un nuovo organo gestionale del
Casinò e alcuni gruppi qui presenti - in particolare "La Casa delle
Libertà" e il "Partito Democratico" - hanno presentato dei disegni
di legge che indicano una strada nuova. Qual è l'impegno che
chiediamo alla Giunta? Anzitutto di accettare immediatamente le
dimissioni che i vari Consiglieri di amministrazione della "Casinò
S.p.a." hanno dichiarato di voler dare, quindi basta, si accettano
e si chiude una fase e se ne apre un'altra. Per aprire la nuova
fase occorre rivedere l'attuale legge regionale n. 36/2001, in modo
da verificare come è possibile attivare procedure nuove, diverse da
quelle automatiche che la legge attuale prevede, in modo che si
possa individuare un organo gestionale nuovo rispetto all'attuale.
Non solo ma, dato che è necessario per questo intervenire con una
modifica della legge, chiediamo che in IV Commissione si accelerino
le procedure per l'esame dei progetti di legge giacenti in materia
di Casa da gioco; dobbiamo dare atto al Presidente della IV
Commissione di essersi attivato per discutere subito, ma speriamo
che tale procedura attivata sia accelerata in modo che si possa in
tempi più brevi possibili giungere ad una legge che consenta di
intervenire in modo nuovo sulla nomina di un organo gestionale
della "Casinò S.p.a.".
Credo sia sotto gli occhi di tutti come il Casinò abbia tutti i
problemi che sottolineiamo sempre e che questo Consiglio di
amministrazione deve andarsene, ricordava stamani o ieri il collega
Bortot che sono anni che chiediamo le dimissioni di tale Consiglio
di amministrazione. Riteniamo che l'intera Giunta, in particolare i
responsabili all'interno del Consiglio di amministrazione che
rappresentano la Regione dovrebbero riflettere sulle cause delle
difficoltà in cui versa la Casa da gioco. Se non si cambia modo di
far politica nei confronti del Casinò, si potrà cambiare il
Consiglio di amministrazione, ma non si troveranno risposte
adeguate ai problemi che attualmente ci sono.
Presidente
- La parola al Consigliere Frassy.
Frassy (CdL)
- Pensiamo che questo nuovo testo della
mozione che era stata iscritta all'ordine del giorno sia un testo
conseguente all'evoluzione che c'è stata sulla "vicenda Casinò" e
che di giorno in giorno ci fa capire come si debbano trovare delle
strade che vadano al di là della riproposizione di strade già
percorse: ecco perché riteniamo che tale mozione sia quasi un atto
dovuto in questa riscrittura, perché dobbiamo essere anche molto
chiari ed è che in tale legislatura ben 2 Consigli di
amministrazione si sono susseguiti alla guida della "Casinò
S.p.a.". Il primo Consiglio, nominato in questa legislatura, era un
Consiglio autoctono, prevalentemente composto da professionisti
locali e purtroppo le aspettative che la Giunta, la maggioranza, ma
tutta la Regione aveva riposto in quella gestione non si sono
concretizzate. A quel punto l'Assessore Marguerettaz ha fatto un
ragionamento ad alta voce che è stato: "forse dobbiamo cercare
delle professionalità esterne alla Regione perché nell'ambito della
Regione non vi sono quelle professionalità che possano dare
quell'apporto necessario a consentire una svolta nella gestione
della "Casinò S.p.a."" e si è preferito a questo punto scegliere
un'altra strada: quella di nomi importanti e di persone che in
passato avevano avuto una certa esperienza con il settore della
casa da gioco. A distanza di poco meno di 2 anni i risultati
sembrano non dare ragione neppure a questa scommessa.
Sappiamo che oggi alcuni dei componenti del Consiglio di
amministrazione in carica della "Casinò S.p.a." hanno dichiarato
l'intenzione di dimettersi, ma siamo anche consapevoli che la
dichiarazione di un'intenzione non è sufficiente a far sì che
questa intenzione si concretizzi, le dimissioni devono essere
formalizzate per poter essere accettate. Sappiamo che lei,
Presidente Caveri, ha espresso pubblicamente la disponibilità ad
accettare queste dimissioni, non sappiamo se lo abbia scritto, non
sappiamo se lo abbia formalizzato invitandoli a mettere per
iscritto a loro volta le dimissioni; se così è, una parte di questa
impegnativa è stata portata a compimento dalla sua azione
amministrativa, ma è evidente che la nomina in tale legislatura di
un terzo Consiglio di amministrazione, con le regole che sono state
alla base dei precedenti 2 Consigli di amministrazione,
probabilmente non porterebbe a risultati diversi rispetto a quelli
che purtroppo hanno prodotto i 2 Consigli precedenti. Ecco perché
riteniamo che sia importante addivenire ad una modifica della legge
n. 36/2001: quella istitutiva della "Casinò S.p.a.", legge che
gestisce i meccanismi e le procedure per la gestione della stessa
"Casinò S.p.a." e anche lei, Presidente Caveri, ci sembra che abbia
concordato sull'impossibilità di seguire percorsi diversi se non
viene modificato il meccanismo di nomina della legge n. 36. Vi sono
attualmente 2 proposte di legge giacenti in IV Commissione e hanno
ad oggetto la modifica delle procedure di nomina degli organi di
gestione della "Casinò S.p.a.", riteniamo sia opportuno non dico
arrivare alle nostre conclusioni, ma sia quanto meno opportuno
confrontarsi su quali strade possano essere percorse per modificare
dei meccanismi che ad oggi non hanno dato risposte utili alla
gestione della "Casinò S.p.a.". Ecco perché riteniamo sia
necessario che la IV Commissione avvii celermente l'esame di questi
progetti e, alla luce delle decisioni politiche che verranno prese
a maggioranza, ci sarà la possibilità di avere delle regole forse
diverse rispetto alle attuali che, alla luce delle esperienze
maturate, hanno dimostrato di non essere sufficienti per una
gestione ottimale.
Auspichiamo che questa mozione possa trovare l'accoglimento in
seno alle forze di maggioranza proprio perché non si chiede nulla:
si chiede di impegnarsi semplicemente sui procedimenti necessari
per modificare delle gestioni che penso a dire di tutti siano state
insoddisfacenti. Penso sia evidente che vadano modificate di
conseguenza le procedure e dunque la legge n. 36; per tale motivo
confidiamo che questo nuovo testo della mozione possa trovare
l'approvazione dell'aula, perché il vero confronto sarà sulle
modifiche legislative, sicuramente non su questa mozione. Non
riconoscere la necessità di modificare le procedure della legge n.
36/2001 vuol dire perseverare in una gestione che ha già dimostrato
di essere altamente fallimentare.
Presidente
- La parola al Consigliere Sandri.
Sandri (PD)
- Credo che il lavoro che è stato fatto dai
gruppi di minoranza sia stato un lavoro fruttuoso, soprattutto
perché siamo riusciti a trovare su 2 punti importanti un'ampia
convergenza e sono 2 punti che possono dare un notevole contributo
alla riflessione di tutto il Consiglio su questo tema. Partendo
dalla situazione di disagio che era stata provocata dalle
dichiarazioni del Presidente Martini e dell'Amministratore delegato
Chatel, abbiamo voluto sintetizzare un giudizio negativo su questi
anni, evidenziando sia che le entrate del Casinò sono in netto
ribasso per quanto riguarda le entrate del bilancio regionale, che
tale riduzione si è aggravata negli ultimi anni, sia che
l'intervento "a gamba tesa" dell'Assessore Marguerettaz nel
dicembre 2003 per mandare a casa il primo Consiglio di
amministrazione del Casinò che era stato insediato un anno prima
dalla precedente legislatura - che non corrispondeva alla sua
corrente di partito - ha provocato un "effetto valanga", per cui
quella instabilità che lui ha suscitato si è riverberata
successivamente, per cui saremo di fronte nelle prossime settimane
al terzo organismo della "Casinò S.p.a." in 4 anni, tutti con dei
risultati profondamente insoddisfacenti. La richiesta che le
opposizioni unite, al di là delle differenze su alcuni temi
specifici che possono esserci, è quella che si finisca con il
balletto delle "dimissioni sì", "dimissioni no", "dimissioni
forse": occorre che il Consiglio regionale si esprima con chiarezza
e impegni la Giunta ad accettare immediatamente le dimissioni che
sono state rese disponibili dalla maggioranza dei Consiglieri di
amministrazione della "Casinò S.p.a.", questo balletto deve
finire!
Il secondo punto è che le procedure per la nomina del nuovo
organo gestionale siano fatte in base alle modifiche alla legge
regionale che sono alla valutazione attuale della IV Commissione, a
cui chiediamo di accelerare le procedure. Devo evidenziare che il
Presidente Praduroux si è fino adesso dimostrato abbondantemente
all'altezza della situazione, siamo già convocati per domani
pomeriggio alle ore 14,30, quindi su questo ci siamo, ma questo
deve continuare perché è in quella sede della IV Commissione che
dovrà essere fatto un approfondimento della situazione. Siamo a 4
mesi dalle elezioni, siamo alla fine di un percorso di legislatura,
siamo nella stessa situazione in cui era la maggioranza della
"Giunta Louvin" quando nominò i Consiglieri di amministrazione
della "Casinò S.p.a.", quindi a fine legislatura, ma di una
legislatura profondamente diversa, perché all'epoca ci fu solo una
piccola modificazione di maggioranza negli ultimi mesi, mentre oggi
siamo ad una legislatura che ha oggi una maggioranza che non ha
avuto il consenso elettorale. Il consenso elettorale andò a 2 forze
politiche che vinsero le elezioni, fecero una Giunta, oggi la
Giunta regionale è espressione di tutt'altre forze politiche e
quindi diciamo che la legittimazione politica è ancora inferiore a
quella che ha Prodi che ha perso il pezzo dell'"Udeur". In queste
condizioni è bene che tutto il Consiglio rifletta sulle modalità,
sulla struttura e su tutto quello che è l'organismo di gestione
della "Casinò S.p.a." per trovare la formula transitoria o
definitiva per dare a quell'organo quella legittimazione e quella
forza che è indispensabile a superare un momento di estrema
difficoltà come quello che stiamo vivendo. Un momento di difficoltà
per i risultati scadenti, per l'instabilità della gestione, ma
anche e soprattutto per il riverbero che tutto ciò ha sugli
operatori economici di Saint-Vincent, sui dipendenti, sull'indotto,
ossia una situazione di grande incertezza che rischia di mettere in
pericolo lo stesso benessere strutturale delle famiglie di tanti
Valdostani. È in questo senso che auspico che la maggioranza
regionale sappia su questo punto aprire un confronto aperto con il
testo della risoluzione dell'opposizione.
Presidente
- La parola al Consigliere Bortot.
Bortot (Arc-VA)
- Non ripeto le cose che ho detto
intervenendo sulla mozione, vorrei fare una precisazione...
praticamente un po' "l'ultima spiaggia" del Governo, nel senso che
questa crisi è precipitata su un passaggio molto delicato, dove il
Consiglio di amministrazione del Casinò metteva sotto accusa noi
per il modo con cui abbiamo gestito e approvato il nuovo
disciplinare. Questa cosa è grave anzitutto per un'ingerenza
indebita, ma soprattutto perché voleva nascondere e rigettare su di
noi la responsabilità delle loro incapacità manageriali e
gestionali.
Detto questo, mi sembra che le affermazioni di stamani
dell'Assessore vadano nella direzione giusta, ma che si possano
tradurre con le persone e la struttura di gestione giusta. Se vi
fosse una riconferma di questo Consiglio di amministrazione
dimissionario, sarebbe ancora una volta alimentare quel
qualunquismo che è generato su come viene gestita la Casa da gioco
e di cui noi diventiamo corresponsabili, perché non siamo stati
capaci di cogliere le incapacità e le contraddizioni nelle quali il
Consiglio di amministrazione è caduto. Ancora una volta "si farebbe
quadrato" fra maggioranza, Governo e attuale Consiglio di
amministrazione senza "prendere la palla al balzo" per dire:
"adesso avete passato il limite, ossia avete dimostrato incapacità
a gestire, addirittura volete accusare la politica per liberarvi di
questo giudizio che è duro come un macigno" e riconfermarlo
vorrebbe dire riconfermare tale impostazione, alimentare questo
modo di pensare dell'opinione pubblica nei confronti della
politica, a tale punto l'opinione pubblica non avrebbe tutti i
torti, ma avrebbe ampiamente ragione.
Presidente
- La parola al Presidente della Regione,
Caveri.
Caveri (UV)
- Su di una sola cosa sono d'accordo con il
collega Sandri: mancano 4 mesi alle elezioni regionali. Proprio
perché mancano 4 mesi alle elezioni regionali, mi auguro che nelle
prossime sedute, tenendo conto anche delle molte leggi che dobbiamo
affrontare, si eviti questa tecnica che definirei la tecnica del
"trapper": il "trapper" era un simpatico cacciatore delle montagne
rocciose che preparava delle trappole per infilarci dentro la
preda. Quanto mi piace Prodi, che un po' incosciente si presenta a
"viso aperto" di fronte ad un voto del Senato che stiamo seguendo
un po' tutti in diretta e quanto poco mi piace invece il "trapper"
che continua a presentare mozioni e risoluzioni nella speranza dei
franchi tiratori e di riuscire a prendere, con l'aiuto di volti
anonimi, la propria preda. Visto che mancano 4 mesi alle elezioni e
3 mesi alla presentazione delle candidature, credo che questo gioco
un poco faticoso potrebbe cessare soprattutto per velocizzare le
sedute nel momento in cui ci troveremo di fronte alla
responsabilità di approvare una serie di leggi molto importanti per
il futuro della Valle.
Credo che avere in diretta - lo dico al Presidente
dell'Assemblea - il Consiglio su "internet" sia molto positivo e
farà riflettere nella prossima legislatura, perché talvolta il
trascinarsi per una giornata e mezza fra interrogazioni,
interpellanze e mozioni mettendo alla fine di seduta le leggi, che
sono le cose attese dai cittadini, può lasciarci perplessi e questo
soprattutto quando come oggi c'è un primo tempo in cui vediamo un
film, poi di improvviso c'è una pausa durante la quale andiamo a
sgranchirci le gambe, fare la pipì e a prendere i popcorn, torniamo
in sala e c'è un altro film. Oggi si è discusso per un primo tempo
su una mozione del Consigliere Sandri, poi c'è stata una pausa, nel
secondo tempo c'è un altro film, ossia tutto quello per cui ci
eravamo preparati è stato spazzato via e ci si trova di fronte ad
un documento opposto, direi non complementare, perché le cose che
scriveva il Consigliere Sandri nella mozione precedente erano
diverse e devo dire da un certo punto di vista che qualche puntino
sulle "i" prima di passare all'esame della mozione va fatto. Ha
ragione il Consigliere Sandri a dire che la mozione sembrava
presentata nel paleozoico, da cui lei sembra aver preso lo stesso
"bon ton", caro Consigliere Sandri, perché la descrizione di un
Consiglio di amministrazione con le "unghie lunghe" in attesa
vorace di appalti è offensivo e avvilente. Qualunque sia il
giudizio che si dà sul Consiglio di amministrazione, credo che,
rispetto all'onorabilità delle 5 persone, bisogna fare attenzione,
l'ho già detto una volta: troppo comodo difendersi di fronte alle
guarentigie dei Consiglieri regionali che non possono essere
querelati perché coperti dalla libertà di esprimersi. In questo
caso si è andati un poco in là, così come si va in là quando in
mozioni come la precedente si fa di tutto un po' in una logica di
"brodo primordiale", si saltabecca da un tema all'altro in una
confusione di idee, concetti e proposte. Noi a questo punto
dobbiamo guardare il secondo tempo del film, nel quale si assiste
ad un'azione congiunta delle opposizioni, quelle stesse che con
grancassa avevano annunciato il commissariamento della S.p.a.,
perché non avevano, prima di assumere questa posizione congiunta,
valutato con attenzione le tematiche di tipo tecnico che vietavano
il commissariamento, allora è accorsa al "capezzale del malato" la
scienza giuridica del Consigliere Frassy, che in tutta fretta ha
confezionato - credo nel fine settimana - una proposta di legge che
consente il doppio regime: da un lato, un Consiglio di
amministrazione e, dall'altro, una figura commissariale. E adesso
c'è fretta! Ieri tutto il giorno il Vicepresidente Tibaldi, con
l'attivismo che gli riconosciamo, ha cercato di ipnotizzare il
collega Praduroux per fargli convocare "tambur battente" la
Commissione per farle esprimere il parere, per accelerare tutto
quello che non è mai accelerabile quando le proposte di legge sono
di fonte governativa per portare oggi con un'iscrizione d'urgenza
questa legge. È vero allora che gli Svizzeri hanno inventato
l'orologio a cucù, ma neanche questa maggioranza è composta da dei
cucù; quindi è evidente che non si capisce perché dovremmo farvi
degli "assist" quando, fino a prova contraria, esiste una
maggioranza e un'opposizione. Va bene che dobbiamo essere gentili,
dobbiamo prenderci degli schiaffi in faccia e in alcuni casi
dobbiamo mettere la testa sul ceppo per la ghigliottina, ma "cà
nissuno è fesso", ossia bisogna cominciare a capire che la logica
strumentale va bene, ma si scontra con la triste realtà di una
maggioranza democraticamente eletta in quest'aula, per cui non è
che c'è una maggioranza indicata dai cittadini e una illegittima
qui. I meccanismi elettorali, per grazia di Dio, in quest'aula sono
quelli di una democrazia parlamentare, per cui non ci sono i buoni
e i cattivi come nei film del Far West in cui c'erano i "trapper"
cacciatori con le tagliole.
Passando alla mozione, credo che essa non sia accoglibile:
primo, perché sembra emergere un elemento di ambiguità che si è
ritrovato nell'intervento del collega Frassy quando dice: "ma voi
cosa gli avete fatto a questi qui?", se stamani alle 9,00 fosse
stato qui, ieri... l'ha sentito? Ho scritto una lettera e l'ho
detto di aver scritto una lettera a tutti, perché tutti avevano
espresso la volontà di rimettere il proprio mandato; chi lo aveva
fatto come Martini e Chatel con una lettera unica e Zandano con
un'altra lettera, e chi lo aveva fatto in IV Commissione -dunque
rinvenibile nello stenografico della IV Commissione - dicendosi
disponibile a rimettere il proprio mandato. Nella mia lettera ho
scritto: "visto che siete disponibili a rimettere il mandato,
rimettetelo e date le dimissioni", cosa che dovrebbe avvenire nel
Consiglio di amministrazione di domani a mezzogiorno. Il punto n. 1
quindi è caducato, aspettiamo le dimissioni dei Consiglieri, non
abbiamo bisogno di sollecitazioni, siamo lanciati in una visione
molto coesa della maggioranza e senza accelerazioni che possono
turbare nessuno... ma assumeremo le decisioni all'inizio della
settimana prossima.
Secondo punto:
"ad attivare le procedure per la nomina del
nuovo organo gestionale della Casinò S.p.a. sulla base delle
modifiche alla legge regionale..."
, ossia si dovrebbe
"aspettare Godot", così voi nel frattempo fate la modifica, noi
"congeliamo" il Consiglio di amministrazione in una specie di
limbo, in cui in gran fretta - immagino il prossimo Consiglio -
facciamo la legge, poi dovremmo avere il visto governativo, i tempi
passano e fra un mese saremo ancora qui con un "CdA" decapitato
aspettando di avere...
(interruzione del Consigliere Sandri, fuori
microfono)
... certo, perché non c'è il visto governativo, ma c'è il
periodo nel quale la legge deve essere sottoponibile al parere
governativo che non è più il visto del Commissario di
coordinamento, ma noi...
(nuova interruzione del Consigliere Sandri, fuori
microfono)
... ma non è paleozoico! Scusi, Consigliere Sandri, la legge sui
maestri di sci chi l'ha impugnata? Non dica delle cose che non
conosce, ma, secondo lei, è immediatamente applicabile o
normalmente con le leggi aspettiamo di verificare se trascorre il
tempo nel quale il Governo ha la possibilità di impugnarla? Ma che
paleozoico, insomma! Non c'è più il visto governativo, ma c'è
sempre la possibilità per il Governo, no? Facciamo il "CdA" sulla
base di una legge modificata? Ma non so dove vivete!
(nuova interruzione del Consigliere Sandri, fuori
microfono)
... ma che autonomia! Il vostro Governo ha impugnato più leggi
del "Governo Berlusconi" e i nostri 2 amici "Fritz" stanno votando
con un voto decisivo il "Governo Prodi" e di questo parleremo in
altra sede! È del tutto evidente allora che tale documento è
strumentale che la maggioranza non può accogliere.
Presidente
- La parola al Consigliere Sandri.
Sandri (PD)
- Avendo dovuto rinunciare ad alcune parti
della mia mozione per trovare giustamente un accordo con tutta la
minoranza, avevo qualche dubbio sulla bontà di questo documento, ma
il Presidente me li ha fatti passare tutti, perché è talmente in
difficoltà su tale tema che prendo atto ovviamente delle sue
difficoltà con la sua maggioranza, non certo con la minoranza,
perché non possiamo nulla, siamo 11, cosa possiamo fare? Ma tale
surriscaldamento dei toni, questa invenzione del visto governativo
che rimarrà insieme nella storia della Valle, non so quanti anni è
che non c'è più il controllo di legittimità, 6-7 anni, abbiamo
avuto la riammissione solo per questa legge da parte del Presidente
Caveri. Credo sia un'invenzione geniale, capisco che siamo verso il
carnevale e tutto è permesso, ma è grave che ci cerchi di difendere
una posizione indifendibile inventandosi posizioni di tale
genere.
Riprendiamo il discorso. Il Presidente ha detto: "non siamo
preparati, eravamo preparati per una mozione, adesso ci troviamo un
altro film", evidentemente lei non legge i giornali, non sente il
dibattito politico, non parla con nessuno di noi, casualmente credo
che il Casinò, le dimissioni siano dati che da settimane sono "à la
une" di tutto il dibattito politico in Valle. Lei quindi fa la
figura di chi non sa cosa rispondere e si inventa citazioni di
Capitan Black, credo, da cui ha preso questi ricordi del "trapper"
per cercare di mantenere in piedi un discorso... cacciatori di
castori o cose del genere. La questione delle dimissioni non è
irrilevante e irrituale, credo sia un impegno chiaro che, viste le
dichiarazioni del Presidente, la maggioranza potrebbe prendersi. Lo
avete già fatto voi? Benissimo, viene ribadito da un organo più
rilevante della sua maggioranza e della sua Giunta, ossia dal
Consiglio regionale. Su questo siamo tutti d'accordo? Benissimo, il
Consiglio all'unanimità dà un segnale alla Valle per dire che ha
capito la gravità della situazione, che ha preso atto che questa
situazione deve avere una svolta e che bisogna partire con un altro
strumento. Noi abbiamo presentato delle proposte di legge, insieme
al collega Bortot domani presenteremo un emendamento migliorativo
per il progetto di legge, ci sarà in Commissione la possibilità di
discutere più iniziative, perché c'è anche quella del gruppo "La
Casa delle Libertà", se avete delle idee tiratele fuori.
L'impressione è che siete ormai arroccati di fronte a questa
verità: "noi abbiamo la lottizzazione dalla parte del manico e ce
la dobbiamo giocare per le elezioni", perché questa è l'unica
motivazione. Ha ragione il Presidente, siamo a 4 mesi dalle
elezioni e lei è schiavo del dramma che vuole arrivare a fare dei
buon risultati, allora il posto in più in Consiglio di
amministrazione le è comodo e su questo avrà da smanettare con i
suoi amici di maggioranza, perché chi ne vorrà 1, chi ne vorrà 2,
qualcuno arriverà al gruppo dell'"Union" e dirà: "a chi si deve
dire qual è il candidato di questa o quella corrente dell'Union
Valdôtaine?". Questo è il clima, altro che pensare al benessere
dell'azienda o ai dipendenti, altro che pensare a dare delle
soluzioni politiche!
Credo che invece l'itinerario che ha messo insieme forze
politiche con differenze significative dal punto di vista delle
strategie e dei contenuti è venuto fuori perché quello è il momento
istituzionale forte su cui ci si confronta. Quello che poi verrà
fuori sarà frutto del lavoro di tutti e anche di una maggioranza di
una Commissione e poi di una maggioranza consiliare, ma è
indispensabile che questo Consiglio e questa maggioranza, che non
sono più tanto legittimati dal fatto che sono espressione di
votazioni di 4-5 anni fa, sappiano trovare una soluzione che dia
forza al Casinò, ma che metta il prossimo Consiglio nelle
condizioni di dare una risposta forte, legittimata, chiunque sarà a
governare la Regione. Questo noi chiediamo con semplicità, ma con
determinazione, il non accettare questo tipo di valutazione e di
confronto credo derivi dal fatto che tale maggioranza, al di là dei
giochini di come riuscire a mettere il proprio candidato nel
Consiglio di amministrazione, non ha nulla nel cervello!
Presidente
- La parola al Consigliere Frassy.
Frassy (CdL)
- Penso che il suo intervento, Presidente,
meriti qualche riflessione ad alta voce, perché, al di là di quello
che può essere un refuso o un'infelice espressione sul visto
governativo, il discorso di fondo è che lei il suo argomentare non
lo ha incentrato sui problemi della "Casinò S.p.a.", che si
riflettono poi sui bilanci della Regione, ma lo ha incentrato sulla
minoranza. Lei ha esordito e concluso dicendo che non siete dei
cucù e che non fate "assist" alla minoranza. Non penso che la
discussione sulla "Casinò S.p.a." debba essere fatta da queste
posizioni, ma che vada fatta analizzando i problemi della società e
dimenticandoci di posizioni che finora non hanno portato a
risultati di nessuna utilità! Quando lei teme l'impugnativa
costituzionale del Governo... andiamo a vedere cosa c'è scritto nei
disegni di legge depositati. La proposta di legge del nostro gruppo
riprende le previsioni del Codice civile, il quale dice che le
s.p.a. possono essere amministrate da un Consiglio di
amministrazione o dall'amministratore unico...
(interruzione dell'Assessore Marguerettaz, fuori
microfono)
... ma dove sta scritto commissario? Ma lo avete letto il
disegno di legge? Parliamo delle modifiche legislative, non
parliamo per dichiarazioni di stampa che spesso travisate e mal
virgolettate! Nella proposta di legge si dice di ridurre un "CdA"
da 5 a 3 componenti: è anticostituzionale? Il Codice civile dice
che il "CdA" della S.p.a. può avere un numero definito dalla legge
istitutiva, piuttosto che dallo statuto. Il taglio dei costi della
politica comporta o no una riduzione dei componenti dei consigli di
amministrazione? Siamo convinti che 5 Consiglieri di
amministrazione diano un risultato più utile al Casinò rispetto a
3? Riteniamo di no. Cosa prevede la nostra proposta legislativa?
Prevede di ridurre da 5 a 3 i Consiglieri di amministrazione, è
anticostituzionale? No. Prevede in alternativa la possibilità
dell'amministratore unico, è anticostituzionale? Chiediamo che vi
sia la possibilità di definire la durata del mandato all'atto della
nomina nel rispetto della previsione massima prevista dal Codice
civile di 3 mandati, è anticostituzionale? Pensiamo di no. Questa è
la proposta, sulla quale la maggioranza può intervenire, perché
alla fine siete voi che avete i numeri, colleghi di maggioranza, ma
i vostri numeri ad oggi non vi hanno portati a trovare delle
soluzioni funzionali nella gestione del Casinò. Pur stando in
minoranza, riteniamo che sia nostro dovere fare delle proposte ed è
vostra responsabilità valutare quelle proposte e trovare delle
soluzioni, ma ci credete veramente che il nuovo corso della "Casinò
S.p.a." passi attraverso 5 nuove facce? Pensiamo non sia così...
come 3...?
(interruzione del Presidente della Regione, fuori
microfono)
...
pensavo riferito all'attuale "CdA", pensavo che lei
ipotizzasse già le dimissioni soltanto di 2 componenti. Se non
altro, riduciamo i costi, diminuiamo il tasso di litigiosità di
consigli di amministrazione che a 5 hanno solo aumentato i momenti
di scontro interno, a discapito della gestione.
In questo nuovo testo ci assumiamo la responsabilità politica di
fare delle proposte, non di fare delle nomine, né di lottizzare il
meccanismo delle nomine, essendo evidente che in una maggioranza
dove l'unico accordo che riuscite a trovare è l'accordo sulle
nomine... poi lei annuncia grandi disegni di legge, ma in questi 5
anni di grandi disegni di legge ne abbiamo visti molto pochi. Ad
agosto 2007 siamo arrivati a pubblicare la legge n. 20,
perciò...
(nuova interruzione del Presidente della Regione, fuori
microfono)
... sì, ha ragione, del 2007, mi sono confuso io sulla
numerazione degli atti di Consiglio rispetto alla numerazione delle
leggi per riferimento agli anni, comunque sia, a prescindere dai
numeri che riportano le leggi, grandi leggi questo Consiglio le
aspetta: la riforma del turismo, la riforma delle AIAT annunciata
da lei, Presidente, quando ad inizio di legislatura era Assessore
delegato a questa materia, riannunciate dal suo collega di Giunta,
Assessore Pastoret, ma solo e sempre annunci. Le grandi riforme non
le abbiamo viste. Lei pensa che sia una vergogna da parte delle
forze di minoranza chiedere un'accelerazione delle procedure su un
argomento oggettivo quando voi iscrivete abitualmente in suppletivo
disegni di legge? Quando voi abitualmente convocate le Commissioni
nelle pause dei lavori del Consiglio per nominare il relatore e
arrivare alla votazione di disegni di legge? Riteniamo che sulla
vicenda della "Casinò S.p.a." debbano essere dati dei segnali,
riteniamo che la "Casinò S.p.a." non possa essere gestita come è
stata gestita finora, siamo esterrefatti che lei riduca la vicenda
del Casinò ad una vicenda di ruoli maggioranza e minoranza e che
abbia espresso una posizione grave di chiusura sul presupposto che
certe richieste provengono dai banchi della minoranza: questo è un
fatto grave, che denota un'irresponsabilità nella gestione politica
della sua Giunta e della sua maggioranza.
Le vogliamo ricordare, Presidente Caveri, che lei ha dovuto
chiedere, perché non aveva la forza politica - non so se nei
confronti della maggioranza, o del Consiglio di amministrazione, o
nei santi protettori del Consiglio di amministrazione -, alla sua
maggioranza una lettera scritta al suo indirizzo per procedere nei
confronti di un azzeramento nei confronti dell'attuale Consiglio di
amministrazione della "Casinò S.p.a.": questo è un altro fatto sul
quale qualche riflessione bisognerà farla. Riteniamo che le
problematiche del Casinò debbano essere riportate alla valutazione
politica di tutte le componenti di questo Consiglio, non solo di
maggioranza, ma anche di minoranza e che ogni singolo Consigliere
debba assumersi la responsabilità e debba dimostrare la convinzione
che la legge regionale n. 36/2001 siano uno strumento oggi, a
distanza di 6 anni, ancora efficace per dare una risposta
gestionale alla gestione del Casinò. Noi riteniamo di no, se voi
ritenete di sì, avrete l'onere e la responsabilità di dimostrarlo
con le prossime nomine e dopo 2 Consigli di amministrazione sarà
difficile dire che 5 persone prima, 5 persone dopo e altre 5
persone dopo ancora sono state scelte come persone incapaci e
incompetenti, perché, ammesso che questo si possa dire, le avete
scelte voi! Abbiamo il convincimento che sul Casinò bisognerebbe
essere più liberi da certe pressioni esterne a tale aula, per
questo chiamiamo alla responsabilità dei singoli Consiglieri il
momento del voto su tale mozione così riscritta. Chiediamo al
Presidente Perron e anche alle altre forze di minoranza, ma in
genere ai 35 Consiglieri presenti di procedere con una votazione
segreta, che sia una votazione fatta secondo coscienza su un
problema che la troppa politica non ha contribuito a risolvere.
Presidente
- La parola al Consigliere Bortot.
Bortot (Arc-VA)
- Intanto accettiamo e sottoscriviamo la
richiesta di votazione segreta. A me serve un minuto per ricordare
che abbiamo fatto delle proposte nel merito della Casa da gioco e
abbiamo detto che occorre un altro organismo. Presidente, il suo
intervento non lo accettiamo per il semplice fatto... e voglio
ricordare alla maggioranza che l'attuale Consiglio di
amministrazione... il Presidente per noi era inadeguato, Stesuri -
basta leggere i verbali delle dichiarazioni fatte in IV Commissione
- non sapeva cosa succedeva all'interno della Casa da gioco, Conca
era messo fuori gioco perché evidentemente capiva qualcosa molto di
più di almeno 3 di questi, il prof. Zandano non ho capito se lui
aveva capito che gestiva una casa da gioco e non l'Istituto San
Paolo, senza offesa per questo Signore per tutto quello che ha
fatto, ma basta leggere i verbali e le sue dichiarazioni. Morale:
siamo entrati nel merito con delle proposte che mi sembrava fossero
condivise dall'Assessore; abbiamo offerto con questa risoluzione
una "sponda" per venirne fuori dignitosamente come Consiglio
regionale, la volete respingere? Va bene, torneremo sull'argomento
e vi affosserete ulteriormente su tale questione!
Président
- Je soumets au vote avec procédure secrète le
nouveau texte de la motion, qui récite:
Mozione
Preso atto delle dichiarazioni del Presidente e del
Vicepresidente del Consiglio di Amministrazione della Casinò
S.p.a., pubblicate dal quotidiano La Stampa del 28 dicembre u.s. da
cui si rilevano pesanti apprezzamenti nei confronti della IV
Commissione Consiliare permanente e del Consiglio regionale
("questo si chiama boicottaggio. Un comportamento irresponsabile"),
una scarsa capacità aziendale ("non è con i bilanci che si rilancia
un'Azienda... cancellando quel 5% hanno tolto il contatto diretto
Giunta regionale-gestore, tolto la libertà di movimento") e
confusione sui rapporti tra Casinò S.p.a. e azionista ("il
contratto era concordato con gli azionisti cioè il Presidente della
Regione e l'Assessore alle Finanze");
Ricordato che le entrate dal Casinò di Saint-Vincent del
bilancio regionale, al netto di ogni ritorno per manifestazioni,
aumenti di capitale, ecc...., si sono drammaticamente ridotte di
anno in anno;
Rilevato che durante questa legislatura sono già stati
nominati due Consigli di Amministrazione della Casinò S.p.a.,
nessuno dei quali ha prodotto risultati di gestione soddisfacenti
per l'Azienda;
il Consiglio regionale
Impegna
La Giunta regionale a:
1) a prendere atto ed accettare immediatamente le dimissioni
dichiarate dai Consiglieri di amministrazione della Casinò
S.p.a.;
2) ad attivare le procedure per la nomina del nuovo organo
gestionale della Casinò S.p.a., sulla base delle modifiche alla
legge regionale 36/2001 attualmente all'esame della 4a
Commissione;
Impegna
la 4a Commissione consiliare ad accelerare le procedure per
l'esame dei progetti di legge giacenti in materia di Casa da
gioco.
F.to: Squarzino Secondina - Frassy - Sandri -
Ferraris
Conseillers présents et votants: 34
Pour: 12
Contre: 22
Le Conseil n'approuve pas.
