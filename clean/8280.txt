Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2761 del 22 aprile 1987 - Resoconto
OGGETTO N. 2761/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Do comunicazione al Consiglio dell'attività
svolta dalla Presidenza del Consiglio e dagli organi consiliari
dopo l'ultima adunanza:
Disegni di legge presentati:
D.L. n. 389, presentata dal Consigliere Sandri in data 1.4.1987,
concernente: "Contributi all'Ente Parco Nazionale del Gran
Paradiso".
D.L. n. 390, presentata dal Consigliere Sandri, in data
3.4.1987, concernente: "Norme per l'istituzione di parchi e riserve
naturali" (2^ Commissione).
D.L. n. 391, presentato dalla Giunta regionale in data 6.4.1987,
concernente: "Finanziamento delle spese derivanti dalla Convenzione
Regione-RAI, relativi ai costi sostenuti per la gestione degli
impianti attivati in Valle d'Aosta per la ricezione dei programmi
televisivi provenienti dall'area culturale francese e tedesca" (1^
Commissione).
D.L. n. 392, presentato dalla Giunta regionale in data 6.4.1987,
concernente: "Rifinanziamento della L.R. 24.8.1982, n. 42
"Istituzione rete regionale di radiocomunicazioni per il servizio
di protezione civile" (1^, 2^e 4^ Commissione).
D.L. n. 393, presentato dalla Giunta regionale in data 6.4.1987,
concernente: "Interventi a favore della Cooperazione" (1^ e 3^
Commissione).
D.L. n. 394, presentato dalla Giunta regionale in data 6.4.1987,
concernente: "Ulteriore finanziamento per la realizzazione
dell'impianto di compattazione e della discarica dei rifiuti solidi
urbani nel Comune di Brissogne" (1^ e 2^ Commissione).
D.L. n. 395, presentato dalla Giunta regionale in data 6.4.1987,
concernente: "Integrazione all'art. 5 della L.R. 15 giugno 1983 n.
57, concernente le dotazioni organiche dei ruoli del personale
docente delle scuole elementari e medie dipendenti dalla Regione"
(V^ Commissione).
D.L. n. 396, presentato dalla Giunta regionale in data 6.4.1987,
concernente: "Primo finanziamento di spesa per il ripristino e la
valorizzazione delle terme di Pré-Saint-Didier" (1^ e 3^
Commissione).
D.L. n. 397, presentata dai Consiglieri Pascale, Torrione e
Breuvé in data 9.4.1987, concernente: "Disciplina delle attività
delle cooperative operanti nel settore dei servizi sociali" (3^ e
4^ Commissione)
Proposta di regolamento n. 8, presentata dal Consigliere Sandri
in data 21 aprile 1987 concernente: "Modifiche al regolamento
recante norme per l'applicazione della legge 3 agosto 1949, n. 623
e successive modificazioni concernente la immissione al consumo in
Valle d'Aosta di determinati contingenti annui di generi e merci in
esenzione fiscale".
Disegni di legge vistati:
D.L. n. 360, concernente: "Rifinanziamento della L.R. 31 marzo
1977, n. 17 e successive modificazioni concernente: Protezione
della flora alpina".
D.L. n. 365, concernente: "Rifinanziamento per l'anno 1987 della
L.R. 6 luglio 1984, n. 30 recante interventi regionali in materia
di agricoltura, art. 4, comma 2°, lettera a)".
D.L. n. 361, concernente: "Aumento dell'assegnazione annua di
cui alla legge 3 maggio 1983, n. 24 all'istituto regionale di
Ricerca, Sperimentazione e Aggiornamento Educativi della Valle
d'Aosta per spese di funzionamento amministrativo".
D.L. n. 362, concernente: "Intervento a favore dei Comuni della
Valle d'Aosta per opere di manutenzione degli edifici
scolastici".
D.L. n. 366, concernente: "Prorogation jusqu'à l'année 1989 de
l'autorisation de dépense visée à la loi régionale n° 39 du 25 août
1980 et augmentation de la dépense annuelle pour l'octroi de
subventions au "Comité de l'Alliance Française" et au "Centre
Mondial d'Information pour l'Education Bilingue".
D.L. n. 367, concernente: "Proroga all'anno 1989
dell'autorizzazione di spesa di cui alla L.R. 10 giugno 1983, n. 46
per la concessione di contributi per il funzionamento dell'Istituto
Storico della Resistenza in Valle d'Aosta".
D.L. n. 368, concernente: "Proroga all'anno 1989
dell'autorizzazione di spesa di cui alla L.R. 4 maggio 1983, n. 15,
per la concessione di un contributo annuo alla Cooperativa
Culturale regionale "Università Valdostana per la Terza Età".
D.L. n. 369, concernente: "Aumento del finanziamento annuo della
L.R. 9.12.1981, n. 79, e successive integrazioni, concernente
erogazione di contributi alle Associazioni Culturali
Valdostane".
D.L. n. 370, concernente: "Aumento della spesa per
l'applicazione della L.R. 30 luglio 1976, n. 30, concernente norme
in materia di biblioteche di enti locali e di interesse
locale".
D.L. n. 363, concernente: "Erogazione di un contributo annuo
alla Associazione Sport Invernali (A.S.I.V.A.) per l'attività
inerente la formazione professionale".
D.L. n. 374, concernente: "Rifinanziamento della L.R. 11.4.1984,
n. 6, concernente il finanziamento di opere pubbliche
nell'interesse di enti locali".
Si comunica che il D.L. n. 304, approvato dal Consiglio
regionale in data 10 aprile 1987, con provvedimento n. 2755/VIII
recante: "Riapprovazione ai sensi dell'art. 31, ultimo comma, dello
Statuto della L.R. concernente: "Norme sul contenimento dei consumi
energetici e sullo sviluppo delle fonti rinnovabili di energia", è
divenuto esecutivo ai sensi dell'ultimo comma dell'art. 31 dello
Statuto.
Disegni di legge non vistati;
D.L. n. 354, concernente: "Interventi regionali per la
promozione e lo sviluppo del riordino fondiario".
Deliberazioni vistate: n. 13
Deliberazioni non vistate: -
Riunioni:
Conferenza dei Capigruppo e Ufficio di Presidenza: 2
1^ Commissione: 2
Commissione: 1
5^ Commissione: 1
l^ Commissione allargata ai Capigruppo per Casa da Gioco: 2
Gruppo di lavoro per la riforma del Regolamento: 1
Messieurs les Conseillers,
Nous avons appris la nouvelle de la mort, survenue à Orcières,
de Monsieur Guy Genoud, Conseiller d'Etat et Vice-Président de la
Société italo-suisse d'exploitation du Tunnel du
Grand-Saint-Bernard.
Guy Genoud fut un ami très sincère de la Vallée d'Aoste et s'est
toujours prodigué pour renforcer les liens d'amitié entre notre
Région et la Suisse Romande.
Nous présentons à sa famille nos condoléances les plus
sincères.
Sgomento e dolore ha suscitato la notizia dell'improvvisa
scomparsa, in circostanze tragiche, avvenuta sabato 11 aprile,
dello scrittore Primo Levi.
Dicevo sgomento e dolore perchè Primo Levi non è solo uno dei
protagonisti della letteratura italiana di questi ultimi
quarant'anni, ma è stato colui che più di ogni altro ha saputo
raccontare la tragica esperienza dei lager nazisti, in cui egli
stesso fu rinchiuso dopo il suo arresto avvenuto nel gennaio del
1944 in Valle d'Aosta, ove combatteva come partigiano.
Come ha egregiamente ricordato il grande critico letterario e
scrittore Geno Pampaloni, nell'opera di Primo Levi il tema portante
centrale è l'esperienza del lager nazista e il racconto delle
persecuzioni subite, l'uomo calpestato e ridotto ad un nulla.
Il suo primo libro, "Se questo è un uomo", è giustamente
considerato come la testimonianza forse la più alta nella
letteratura europea della condizione umana nel secolo disumano
delle dittature.
Levi è riuscito, con sobrietà di scrittura, a far convivere il
senso dell'orrore e della pietà con una vibrazione intimamente e
quasi segretamente lirica della memoria, a condannare la storia e
insieme a far scaturire nel buio dell'inferno di Auschwitz una
disperata luce di salvezza.
A questo primo e fortunato libro sono seguiti molti altri,
caratterizzati dal continuo confronto delle dolorose esperienze di
guerra, dell'essere ebreo e del lager, il tutto visto con la lucida
fermezza dell'uomo di scienza.
Nella sua ultima opera, apparsa nel 1986, "I sommersi e i
salvati", Primo Levi aveva smesso di raccontare per abbandonarsi ad
una profonda meditazione sulla esperienza "concentrazionaria" nei
lager nazisti, esprimendo profonda e dolorosa preoccupazione per la
tendenza da parte di carnefici e di vittime a stendere, per opposte
ragioni, un comodo velo di oblio sull'orrore di quel passato.
Basta leggere un passo, là dove dice che questo libro
"vorrebbe rispondere alla domanda più urgente, alla domanda che
angoscia tutti coloro che hanno avuto occasione di leggere i nostri
racconti: quanto del mondo concentrazionario è morto e non
ritornerà? Quanto è tornato o sta tornando? Che cosa può fare
ognuno di noi perchè in questo mondo gravido di minacce, almeno
questa minaccia venga vanificata?".
Concludendo, penso di interpretare i sentimenti di questa
Assemblea, rinnovando il più sentito cordoglio per la dipartita di
questo grande protagonista della Resistenza italiana e del cantore
più sublime della tragica odissea dei lager.
Numerosi appelli per salvare dalla sedia elettrica una giovane
americana di colore si sono levati da più parti del mondo.
Abbiamo tutti visto delinearsi il dramma di questa ragazza,
macchiatasi di un grave delitto per il quale rischia la pena di
morte.
Come tanti altri organismi istituzionali, anche il Consiglio
regionale della Valle d'Aosta si associa alla richiesta di
commutazione della pena.
Ricorre in questi giorni il 50° anniversario della morte di
Antonio Gramsci, pensatore e uomo politico, fondatore del Partito
Comunista nel 1921.
Sarebbe troppo lungo ricordare in questa sede l'intensa opera di
questo grande uomo politico che fu anche un intellettuale di
primissimo piano e che dette un immenso contributo alla cultura del
nostro Paese.
Il pensiero di Gramsci, dove ideologia, filosofia e prassi
politica trovano una profonda unità, era volto verso la
comprensione della reale situazione italiana dell'epoca e verso la
possibilità di una sua trasformazione in senso socialista.
Secondo Antonio Gramsci, la cultura non andava più vista come
fatto aristocratico, ma come un mezzo per acquistare consapevolezza
della realtà.
Nel 1924 venne condannato, per la sua intransigente azione, come
Parlamentare, in difesa della legalità calpestata dal nascente
fascismo, a cinque anni di confino, cui fecero seguito una condanna
a venti anni di reclusione che scontò in parte nella casa penale di
Turi.
Comunico, altresì, ai signori Consiglieri che verrà distribuito
un ordine del giorno, che questa Presidenza intende iscrivere con
urgenza all'ordine del giorno, relativo alle questioni della pace,
in quanto il 26 aprile è organizzata dalla Féderation Mondiale des
Villes Jumelées, cui il Consiglio regionale si associa, una
giornata mondiale in questo senso.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Mi associo, anzitutto, alle
condoglianze espresse dal Presidente del Consiglio; inoltre, vorrei
invitare il Presidente del Consiglio a presentare un ordine del
giorno in merito al caso della ragazza americana, che sta
suscitando tanto clamore in tutto il mondo, per esprimere la
solidarietà in questo Consiglio. Vorrei richiamare altresì
l'attenzione della Presidenza del Consiglio sull'art. 40 del
Regolamento del Consiglio regionale, nel quale è previsto che il
Presidente del Consiglio, fra una seduta e l'altra, quando riceva
messaggi, lettere, nonchè petizioni ed esposti, debba darne
immediata comunicazione nella prima seduta successiva al
ricevimento di tali messaggi.
In data 15 aprile 1987 ......
PRESIDENTE
: Consigliere Baldassarre, siamo in sede di
Comunicazioni del Presidente; l'argomento che Lei sta affrontando
potrà essere oggetto di discussione nella apposita Commissione per
il Regolamento, ma non in questa sede.
BALDASSARRE (P.S.D.I.):
È proprio in questa sede, invece,
che desidero richiamare l'attenzione del Presidente del Consiglio
sull'art. 40 del Regolamento, per chiedere l'applicazione di quanto
prevede detto articolo in merito proprio alle Comunicazioni del
Presidente del Consiglio.
Il 15 aprile 1987 abbiamo inviato alla Presidenza del Consiglio
un'istanza in cui si evidenziava un atteggiamento, ormai non più
tollerabile, da parte della maggioranza, con riferimento alla
Commissione Affari Generali sul Casinò. Il "problema Beneforti"
resta in secondo piano di fronte ad un attacco verso le
istituzioni, che viene portato avanti da parte della
maggioranza.
PRESIDENTE
: Consigliere Baldassarre, il suo appunto, in
questa sede, all'applicazione del Regolamento, può essere
accettato, ma non si può iniziare un discorso di questo tenore in
sede di Comunicazioni del Presidente, che non fanno oggetto in
questo argomento.
BALDASSARRE (P.S.D.I.):
I Consiglieri devono essere messi
in grado, da parte della Presidenza del Consiglio, di svolgere il
proprio lavoro. La Commissione ha necessità di accertare alcune
situazioni che si sono verificate.
PRESIDENTE
: La Presidenza del Consiglio darà risposta a
quanto il Consigliere Baldassarre ha sostenuto in questo
momento.
BALDASSARRE (P.S.D.I.):
In subordine, chiedo
l'applicazione dell'art. 64, inerente all'applicazione della
sospensiva concernente il Regolamento del Consiglio regionale. Mi
affido alla sensibilità della Presidenza del Consiglio per
l'accoglimento dei rilievi che ho testè avanzati.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Sono anch'io abbastanza stupito che nelle
Comunicazioni del Presidente non si sia fatto rilevare un fatto,
che è abbastanza grave e pericoloso, verificatosi in una delle due
riunioni della 1^ Commissione, allargata ai Capigruppo, incaricata
delle indagini sulla Casa da Gioco di Saint-Vincent. Credo che sia
un fatto pericoloso soprattutto perchè non si informa il Consiglio
di un problema di funzionamento delle Commissioni.
Una Commissione si è bloccata per l'atteggiamento provocatorio,
che tenta di insabbiare i lavori della Commissione stessa,
denunciato dalla minoranza. Credo che sia un rispetto dei diritti
della minoranza il comunicare al Consiglio i fatti successi e
presentare le risposte alle domande poste dai Consiglieri di
minoranza al Presidente del Consiglio, riguardo alla gestione della
1^ Commissione allargata ai Capigruppo.
Abbiamo posto delle domande molto precise, perchè riteniamo che
in queste condizioni di prevaricazione non si possa andare avanti,
e bisogna riaffermare il mandato avuto dal Consiglio di indagare
sulle comunicazioni apparse sulla stampa, in particolare su "Il
monitore valdostano", per cui questa Commissione è stata
riaperta.
Siamo stati impediti, con la dichiarazione del Presidente
Beneforti, anche per il futuro, a indagare su questo mandato del
Consiglio. Chiediamo, pertanto, che il Consiglio si esprima se
questa Commissione debba andare avanti in base alle indicazioni
fornite dal Consiglio stesso, oppure se questa Commissione non
debba fare il suo lavoro.
PRESIDENTE
: Consigliere Sandri, su questo argomento è
stata presentata una mozione dai Consiglieri di minoranza; al
momento in cui la discuteremo, potrà intervenire su questo oggetto,
che, invece, non è menzionato nelle Comunicazioni del
Presidente.
SANDRI (N.S.):
Volevo ricordare, insieme a quanto ha già
fatto il Presidente del Consiglio, la figura di Primo Levi, perchè
credo che possa essere, proprio di fronte a queste difficoltà di
capire il ruolo dei corretti rapporti umani, una testimonianza
fondamentale.
Il Presidente del Consiglio ha citato, molto giustamente, nella
sua commemorazione, l'ultimo libro di Primo Levi, che è "I sommersi
e i salvati", in cui forse possiamo cercare la spiegazione di
quanto è successo sabato scorso. Primo Levi dice in questo libro
che fra l'aggressore e la vittima esiste sempre una differenza che
non si può assolutamente lenire nel tempo e che è lo schiaffo, lo
sputo, l'insulto, che la vittima ha ricevuto dall'oppressore. Sono
delle morti interne, dei drammi interiori, che non si possono
assolutamente cancellare. È per questo motivo che Primo Levi ha
testimoniato, per tutta la sua vita, contro l'ingiustizia.
Ho l'impressione che questo libro, in particolare, e tutta
l'opera di Primo Levi, dovrebbero essere più presenti nella nostra
società; faccio appello all'Assessore alla Pubblica Istruzione,
perchè i suoi testi siano più frequentemente adottati nelle scuole.
Come diceva anche il Presidente della Giunta, nella lettera che ha
inviato alla vedova, è solo ricevendo il messaggio di quest'uomo
nel confronto di tutti i giorni, nella educazione dei giovani, che
possiamo sperare che questi lager non debbano ritornare.
Effettivamente, all'interrogativo che poneva prima il Presidente
del Consiglio, di quanto di quel mondo tenda oggi a riaffiorare,
credo sia purtroppo da dare una risposta affermativa.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI (M.S.I.):
Intervengo in merito al discorso che è
stato affrontato dal Consigliere Baldassarre. Non voglio entrare
nel tema della mozione di sfiducia nei confronti del Presidente
della Commissione di inchiesta, che avremo ampia facoltà di poter
illustrare e discutere in occasione della nostra mozione di
sfiducia. Mi voglio riferire, invece, al degrado di queste
istituzioni, al fatto che, all'interno di questo Consiglio
regionale, vi è, da parte dei massimi organi, che dovrebbero essere
preposti alla tutela e alla difesa delle istituzioni, quasi un
atteggiamento di complicità. Lo dico, Signor Presidente, perchè mi
sembra impossibile che il Presidente del Consiglio, di fronte a
fatti gravissimi, in cui al Presidente di una Commissione sono
state rivolte accuse gravi, terribili, a quel momento, impedisca in
tutti i modi la prosecuzione dei lavori di quella Commissione,
facendo leva sulla logica dei numeri, quindi opprimendo quelli che
sono i concetti di democrazia, di libertà, di ricerca della
libertà; mi sembra impossibile che questo tipo di lavoro sia
impedito da parte di un personaggio che probabilmente riesce a
ricattare tutta la maggioranza.
Termino mettendo in evidenza il comportamento del Presidente del
Consiglio, che cerca di nascondere questi fatti al Consiglio e
all'opinione pubblica. È un fatto gravissimo, dove è stato
richiamato in causa il Presidente del Consiglio per ripristinare la
legittimità delle istituzioni, e proprio su questo aspetto
importantissimo si fa silenzio, tutto tace e si cerca di nascondere
il tutto all'opinione pubblica. Denuncio in modo deciso questo
atteggiamento che ritengo inaccettabile.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Signor Presidente, mi dispiace farle
osservare che il suo comportamento, a meno che non dia spiegazioni
molto chiare, si presenta come scorretto e contraddittorio.
Scorretto, perchè lei ha l'obbligo, ai sensi dell'art. 40, di
comunicare gli esposti, le denunce pervenute alla Presidenza, a
meno che non si tratti di scritti anonimi o contrari alla decenza.
Siccome mi pare che l'istanza rivolta dai Consiglieri di minoranza
non abbia questo carattere, nè di scritto anonimo, nè di oltraggio
alla decenza, non riesco a spiegarmi per quale motivo lei non ha
comunicato al Consiglio l'istanza ricevuta, che poneva seri
problemi sul modo di funzionare di una Commissione di questo
Consiglio. Oltre che scorretto, questo atteggiamento è
contraddittorio, perchè nella scorsa adunanza una sua lettera
diceva che lei avrebbe comunicato al Consiglio quando le si fosse
rivolta in questo senso una richiesta da parte dei Consiglieri. Lei
ha ricevuto, da parte dei Consiglieri, un'istanza e non ne ha fatto
cenno. Lei dà l'impressione di non essere, in questo caso, un
Presidente al di sopra delle parti, ma di volere in qualche modo
coprire le pretese inaccettabili della maggioranza regionale.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Devo associarmi alle parole dei
colleghi su questo argomento, anche perchè non vorrei che
all'esterno rimanesse la strana sensazione che, su certi temi,
questo Consiglio sia impedito ad indagare, o che ci sia perlomeno,
da parte delle forze di minoranza, un atteggiamento persecutorio
nei confronti di qualche Collega qui presente. Niente di tutto
questo.
A mio avviso, i regolamenti vanno rispettati; l'art. 40, che ha
citato per primo il Consigliere Baldassarre, è un articolo la cui
interpretazione è inequivocabile, perchè dice esattamente quello
che i Colleghi hanno finora sostenuto. Noi siamo stati costretti a
rivolgerci al Presidente del Consiglio, non perchè avessimo
particolari sollecitazioni da fare, che potevano essere o meno
plausibili, ma perchè qui c'è un organo, che è la promanazione
diretta di questo Consiglio, che non è più in grado di funzionare.
Io credo che le istituzioni vadano salvaguardate soprattutto
facendole funzionare; se questo non è più possibile, segue un
atteggiamento di un certo genere.
Il problema della Commissione di indagine sul Casinò non è
assolutamente di natura secondaria; è un problema che ha
catalizzato l'attenzione della pubblica opinione, che ha dei
risvolti che vanno al di là della semplice vicenda, nel senso che
se su questo argomento le forze di minoranza potranno anche perdere
sul piano dei numeri, e resterà l'amaro in bocca, non solo a coloro
che hanno sostenuto la battaglia in questa sede, ma a tutti i
cittadini che si chiederanno perchè non si è voluti andare fino in
fondo.
Il mandato del Consiglio era specifico e la riapertura dei
lavori era stata decisa unanimemente da questo consesso, che deve
rispondere del funzionamento della Commissione. Se la Commissione è
paralizzata, vuol dire che si è fermato un ingranaggio che abbiamo
il dovere di rimettere in moto. Da qui l'appello al Presidente del
Consiglio perchè dia applicazione all'art. 40 e, quindi, una sua
spiegazione in merito credo possa servire a togliere la sensazione,
che ho avuto in quest'inizio di seduta, che qui, sulla vicenda
Casinò, si voglia stendere un velo di pietoso silenzio.
Il pietoso silenzio su questo argomento sarebbe la cosa
peggiore, per questo Consiglio, in questo momento.
PRESIDENTE
: Ha chiesto di parlare il Consigliere Pedrini,
ne ha facoltà.
PEDRINI (P.L.I.):
Solo per comunicare al signor
Presidente del Consiglio e al Presidente della Commissione che
venerdì scorso ho avuto un colloquio a Milano con il sig. Chamonal.
Riferirò di questo colloquio, ma chiedo se devo parlarne prima in
Commissione e poi in Consiglio o viceversa, per seguire la prassi
normalmente osservata in simili circostanze.
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE (U.V.):
Jamais comme aujourd'hui on peut dire que
les meilleures s'en vont. M. Primo Levi est manqué dans ces jours
et je crois que les paroles, qui ont été prononcées par le
Président du Conseil et par quelques Conseillers, sont vraiment
quelque chose qui nous concerne tous et une méditation sur ce
personnage serait indubitablement valable si tous les Conseillers
pouvaient la faire en ce moment.
Je voudrais aussi rappeler aujourd'hui la figure et l'image de
M. Guy Genoud; je pense que nombreux, parmi les Conseillers qui
siègent dans ce Conseil régional, ont eu la possibilité et
l'opportunité de connaître cet homme de valeur, ce montagnard
engagé pour un travail toujours dur et constant pour améliorer les
conditions de vie de sa communauté. On peut dire que Guy Genoud
était vraiment un de ces hommes des Alpes, que nous pouvons encore
compter nombreux dans nos communautés. Guy Genoud représentait
vraiment un lien entre le Valais et le Val d'Aoste; son père a été,
pendant de longues années, Syndic de Bourg Saint-Pierre, l'un des
grands amis du Val d'Aoste, l'un des précurseurs des idées du
percement du Grand-Saint-Bernard. Son fils, Guy Genoud, a poursuivi
l'oeuvre de son père, en travaillant dans cette direction. Lui
aussi, comme tous les hommes, a passé des moments contradictoires,
moments qui ont été rappelés sur les journaux et par les
différentes télévisions.
Moi, je veux le rappeler aussi, aujourd'hui, comme un homme qui
a travaillé pour que les peuples, qui vivent autour des massifs
alpins, forment une grande nation: la nation des Alpes.
Rappelons-le nous aussi pour cela et pour toutes les oeuvres qu'il
a accomplies dans l'intérêt de sa population.
C'est avec cet esprit que nous de l'Union Valdôtaine renouvelons
notre solidarité à la famille de M. Levi, à la communauté juive et
à la famille de Guy Genoud.
PRESIDENTE
: Se nessun altro Consigliere intende prendere
la parola sulle Comunicazioni del Presidente del Consiglio, vorrei
dare alcune brevi risposte a quanto è stato detto in quest'aula,
che non corrisponde assolutamente alla verità dei fatti e delle
situazioni.
Respingo, a titolo personale e in qualità di Presidente del
Consiglio, l'intenzione, che mi è stata attribuita, di voler
impedire ai Consiglieri regionali o alle Commissioni consiliari
l'esercizio delle loro funzioni. Questo lo avevo già dichiarato in
un precedente comunicato, che probabilmente è stato letto solo
nell'ultima parte, mentre il testo deliberativo, viceversa, è stato
ignorato.
Per quanto riguarda il richiamo all'art. 64 del Regolamento,
trovo assolutamente irrilevante il proporlo, in quanto detto
articolo prevede che le questioni sospensive e le questioni
pregiudiziali possano essere proposte da ogni Consigliere prima
della chiusura della discussione generale su una proposta di legge
o di regolamento o su un provvedimento amministrativo. Credo che
questo caso sia assolutamente anomalo.
Per quanto riguarda l'art. 40, raccomando ai Signori Consiglieri
di leggerlo attentamente, per poterlo interpretare nel dovuto modo
e nei dovuti termini. Devo dire, anzitutto, che ho ricevuto la
lettera in data 16 aprile, firmata dai cinque Capigruppo della
minoranza, con cui si faceva appello alla Presidenza del Consiglio
per evitare che si potessero verificare impedimenti al
proseguimento dei lavori. Visto l'argomento abbastanza delicato e
difficile, che il Consiglio regionale aveva affrontato più volte,
proprio in applicazione di questo articolo 40, cui tanto si fa
riferimento, ho ritenuto mio dovere, come Presidente del Consiglio
- la cui posizione deve essere "super partes", quindi nè stare
dalla parte della maggioranza, nè dalla parte della minoranza -
scrivere una lettera del seguente tenore al Presidente della
Commissione, in data 17 aprile:
"Egregio Presidente,
Le trasmetto una lettera fattami pervenire da tutti i
Consiglieri di minoranza facenti parte della Commissione da Ella
presieduta.
Gradirei conoscere con ogni possibile urgenza le Sue
valutazioni in merito al contenuto della lettera".
Questo - e qui spiego anche le motivazioni per cui non ho
ritenuto di farne oggetto delle Comunicazioni - in base all'art.
40, che recita:
"Il Presidente, o per suo invito il Consigliere
Segretario del Consiglio, comunica al Consiglio i messaggi, le
lettere, le comunicazioni della Presidenza, nonchè le petizioni,
esposti, ricorsi e denunce pervenuti dopo l'ultima seduta e
sottoposti o da sottoporre all'esame istruttorio dell'Ufficio di
Presidenza".
Ho ritenuto, per la delicatezza del caso e per la denuncia
alquanto dura fatta dai Commissari della minoranza, che, prima di
accedere a quanto prevede il 1° comma dell'art. 40
("da
sottoporre all'esame istruttorio dell'Ufficio di Presidenza"),
di sentire cosa ne pensasse il Presidente della Commissione.
Il Presidente della Commissione mi ha informato telefonicamente
che mi avrebbe fatto pervenire una risposta, pertanto fino a quel
momento, non ho giudicato opportuno, come Presidente del Consiglio,
di fare alcuna comunicazione al riguardo, anche perchè, per la mia
funzione "super partes", sarebbe stato logico poter dare un quadro
esatto della situazione che si è venuta a creare nella Commissione.
Se ciò non è, è evidente che il Presidente del Consiglio non può
prendere posizione nè a favore di una parte, nè a favore
dell'altra.
Respingo con estremo vigore le parole "pietoso silenzio", con
cui si è espresso il Consigliere Torrione, la "complicità contro le
istituzioni", di cui ha parlato il Consigliere Aloisi, per il quale
io, addirittura, vorrei "impedire lo svolgimento dei lavori della
Commissione" o sto cercando "di nascondere qualcosa".
Non voglio coprire nessuna pretesa della maggioranza, ma non
voglio coprire neppure nessuna prevaricazione della minoranza.
Questa è la posizione della Presidenza del Consiglio, che potrà
essere condivisa o non condivisa, ma che ritengo sia nell'ottica di
trovare una soluzione la più equa e la più valida a questa
vicenda.
Ha chiesto di parlare il Consigliere Beneforti, ne ha
facoltà.
BENEFORTI (D.C.):
Ho ricevuto la lettera del Presidente
del Consiglio ieri mattina alle ore 10,30, quindi risponderò al
Presidente del Consiglio in base alla richiesta che mi è stata
formulata.
Quello che devo recriminare è la scorrettezza con cui ci si è
comportati, per cui, prima ancora che potessi ricevere la lettera,
è stato pubblicato sul giornale di sabato 18 aprile che
"l'inquirente Bondaz vuole chiarimenti da Beneforti". Questo è
molto più scorretto di tutto quello che si è affermato in questa
sede.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Mi permetto ancora una volta di
dissentire dalla sua interpretazione dell'art. 40 del Regolamento.
Siccome le comunicazioni Lei le ha fatte in questo momento, mi
permetto di prendere la parola proprio su quest'ultima
comunicazione .....
PRESIDENTE
: Consigliere Baldassarre, questa non era una
comunicazione del Presidente del Consiglio, ma una replica dovuta
da parte mia a certe affermazioni, che sono state fatte in questa
aula.
La richiamo al Regolamento, che, sulle Comunicazioni del
Presidente del Consiglio, prevede brevi interventi: cosa che lei
già ha fatto.
BALDASSARRE (P.S.D.I.):
Come si può dare una risposta del
genere quanto qui si attaccano le istituzioni? Non può dare
un'interpretazione dell'art. 40 ad uso e consumo ...
PRESIDENTE
: Ho detto prima che non accetto le
prevaricazioni di nessuna delle parti e, prima di portare per
veritiero quanto scritto dai membri della minoranza, era logico che
il Presidente del Consiglio chiedesse informazioni alla Presidenza
della Commissione.
Ha chiesto di parlare il Consigliere Aloisi, ne ha facoltà.
ALOISI (M.S.I.):
Prendo atto delle risposte che ha dato
il Presidente, anche se non ne condivido il contenuto, però devo
far rimarcare alla Presidenza che sono due mesi che veniamo
letteralmente presi in giro, perchè c'è la volontà manifesta di un
Presidente di non voler accettare di mettersi provvisoriamente da
parte, per valutare le accuse che gli vengono mosse e sono due mesi
che veniamo presi in giro con questa ...
PRESIDENTE
: Sta ripetendo cose già dette nell'intervento
precedente. È opportuno evitare di prendersi in giro un'altra
volta.
ALOISI (M.S.I.):
La nostra pazienza ha un limite. Siamo
Consiglieri regionali, siamo qui per svolgere certe mansioni ed è
giusto che non si venga presi in giro. Prego il Presidente del
Consiglio di intervenire per tutelare le istituzioni, perchè è
inaccettabile che si venga presi in giro da una persona che non
vuole fare indagare sul suo operato.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Se Lei, nelle Comunicazioni, avesse
illustrato quanto ha detto nella risposta, avrebbe perlomeno reso
più comprensibile il suo comportamento, perchè avrebbe posto
all'attenzione del Consiglio dei fatti: l'aver ricevuto una
lettera, l'averne scritta un'altra, l'attendere una risposta.
Siccome Lei non ha fatto questo, resto dell'idea che Lei abbia
tentato di sfuggire ad una discussione.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Mi spiace, signor Presidente, che Lei
abbia ripreso una mia frase, che era inserita in un contesto di
altro tipo, ma, a parte questo, devo dire che trovo strano questo
atteggiamento, perchè all'ordine del giorno ci sono ben due mozioni
che riguardano questo argomento, per cui se uno vuole fare i
cosiddetti fuochi di artificio, ne ha ampia possibilità nel corso
di questa seduta. Sotto questo aspetto, quindi, non era
assolutamente pensabile che la minoranza volesse strumentalizzare
questo argomento.
Devo dirLe, signor Presidente, che dopo aver ascoltato il suo
intervento, Le do anche ragione; bene ha fatto a chiedere delle
precisazioni ed era sufficiente che Lei, nell'aprire la seduta, ci
avesse informato che, come Presidente del Consiglio, dopo aver
ricevuto questa istanza, aveva rivolto un'altra istanza al
Presidente della Commissione, Beneforti, per conoscere le sue
valutazioni in merito. Noi saremmo stati soddisfatti. Il meno
soddisfatto, comunque, non è un socialista, ma è un democristiano,
il quale ha detto che la scorrettezza non era nostra, ma era di
qualcun altro.
