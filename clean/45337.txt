Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2110 del 15 dicembre 2022 - Resoconto
OGGETTO N. 2110/XVI - Interpellanza: "Azioni volte ad
arginare il fenomeno del boarding presso il Pronto Soccorso
dell'Ospedale Umberto Parini".
Bertin (Presidente) -
Riprendiamo. Siamo al punto n. 48
dell'ordine del giorno. Per l'illustrazione, la parola al
consigliere Manfrin.
Manfrin (LEGA VDA) -
Il
boarding
è un fenomeno per
cui quando non ci sono posti letto disponibili in Ospedale, il
paziente deve attendere il suo posto in Pronto Soccorso spesso
rimanendo in barella per ore, se non giorni, un fenomeno che,
stando ai recenti fatti di cronaca, sta colpendo anche e purtroppo
il Pronto Soccorso dell'Ospedale Parini di Aosta. In una lettera
indirizzata all'Azienda USL della Valle d'Aosta quattordici medici
in organico nel settore emergenza presso l'Ospedale di Aosta hanno
denunciato la presenza del fenomeno del boarding nel nostro
nosocomio. In questa lettera i medici denunciano i tempi di
permanenza che superano regolarmente le 24 ore, arrivando in
diversi casi anche a più giorni e che il numero dei pazienti in
boarding è pari al numero di postazioni complessive, cioè sedici, e
che l'accettazione di nuovi pazienti risulta ostacolata per una
mera questione di spazi. Nella stessa lettera i quattordici medici
chiedono all'Azienda USL della Valle d'Aosta di "prendere ora
misure urgenti per far sì che il problema del boarding del Pronto
Soccorso non diventi un problema dell'Ospedale; l'astenersi da
qualsiasi decisione, come accade ormai da mesi, rende la Direzione
di quest'Ospedale testimone e complice di una situazione che
reputiamo inaccettabile", questa è la comunicazione che è stata
trasmessa.
Oltre alla testimonianza diretta dei medici che si occupano del
settore emergenza, nei giorni scorsi - questo ovviamente era quanto
accaduto quando è stata scritta l'iniziativa, sono passati alcuni
giorni in più - è salita agli onori della cronaca anche la
testimonianza di un cittadino aostano che ha atteso in Pronto
Soccorso oltre 48 ore prima di poter essere trasferito in un
reparto che, peraltro, non corrispondeva alla diagnosi che aveva
ricevuto.
Sono certo però che, oltre alle testimonianze uscite sugli
organi di informazione, ognuno presente in quest'aula può riferire
casi di parenti o amici che si sono dovuti recare al Pronto
Soccorso di Aosta e hanno dovuto attendere tempi lunghissimi prima
di poter essere trasferiti in reparto, a volte aspettando con
notevoli sofferenze, magari dormendo su una sedia a rotelle perché
non c'erano più letti a disposizione. Visto dunque il ripetersi di
questi eventi e vista la lettera dei medici impegnati nella
gestione delle emergenze, siamo quindi qui con quest'iniziativa e
con quest'interpellanza a chiedere quali azioni intenda mettere in
campo l'Assessorato, di concerto con l'Azienda USL della Valle
d'Aosta, per evitare il ripetersi di questi eventi.
Presidente -
Risponde l'assessore Barmasse.
Barmasse (UV) -
Grazie consigliere Manfrin. Come
giustamente lei ha specificato, per
boarding
si intende il
mismatch,
cioè un disallineamento tra la richiesta di posti
letto per acuti e la disponibilità degli stessi in Ospedale, ovvero
quando non ci sono posti letto, il paziente deve attendere sul
posto in Pronto Soccorso. In termini generali, è un problema
presente in tutti i Pronto Soccorso proprio per la natura non
programmabile della domanda, che vi siano quindi momenti di
over
boarding
è nello stato delle cose in caso di
periodi di particolare accesso alla rete emergenza urgenza. Nel
dopo Covid tale fenomeno è diventato meno sporadico e più grave. Le
difficoltà prima presenti in alcuni giorni di periodi particolari
dell'anno si sono trasformate in un problema cronico, rappresentato
da più accessi assoluti in PS e fra questi più pazienti che
necessitano di ricovero. A titolo di esempio, si cita l'articolo de
"La Stampa" proprio nei giorni in cui ad Aosta ci si lamentava per
la prolungata permanenza in Pronto Soccorso ove veniva riportato
come a Torino e Provincia tutti gli ospedali avessero esaurito i
posti in barella.
Per venire alle nostre specifiche criticità, è vero che il
fenomeno è anche qui in aumento. Fra quelle immodificabili ci sono
le variazioni demografiche ed epidemiologiche della popolazione,
fra quelle organizzative un
mix
dei seguenti, cioè una
riduzione di circa 50 posti letto a causa della carenza di
personale sanitario non reclutabile per carenza delle figure
professionali, la ridotta funzione di filtro delle cure primarie,
anche in questo caso per difficoltà nel sostituire il personale
cessante, un tasso di ospedalizzazione molto alto, in parte
collegato alle caratteristiche demografiche ed epidemiologiche
peculiari della nostra Regione, una difficoltà nelle dimissioni
presso le microcomunità, ciononostante si sia dotata questa Regione
di 50 posti letto residenziali utili allo scopo, in alcuni casi i
tempi medi di degenza superiori alla media. Purtroppo il Covid non
è scomparso e alcuni reparti hanno dovuto rivedere la loro
mission
dedicandosi a quest'attività. Nelle ultime ondate e
anche oggi con una decina di ricoverati Covid in Ospedale non è più
stata ridotta l'attività programmata, che, anzi, è stata
incrementata per il recupero delle liste di attesa accumulate
durante le precedenti ondate. Ciò ovviamente ha aumentato
l'occupazione dei posti letto per i pazienti non urgenti a scapito
di quelli provenienti dal Pronto Soccorso. A seguito di questo
acuirsi della criticità sono state implementate ulteriori misure al
fine di mitigare il problema, cioè l'attivazione di dieci posti
letto di microcomunità per dimissioni rapide per pazienti da
inserire in attesa del posto definitivo che è stata attivata da
poco, posti letto sovra numerari nei reparti in caso di superamento
di una soglia di boarding in Pronto Soccorso, l'apertura di dieci
posti letto in più dal 1° dicembre, potenziamento ed estensione
dell'orario dell'attività di
bed management
e attivazione
del progetto "Dimissioni precoci ospedale e territorio".
Si sta inoltre predisponendo, nell'ambito degli interventi
legati al PNRR, in attuazione della programmazione prevista nella
bozza di piano per la salute e il benessere sociale, già approvata
ad aprile da questa maggioranza, dell'attività di riorganizzazione
del territorio più a lunga scadenza che con l'introduzione di nuovi
setting
di assistenza residenziale socio-sanitaria, cioè
ospedale di comunità, Morgex, revisione dei setting
di
alcune microcomunità che faciliterà la riduzione del numero dei
ricoveri inappropriati e dei giorni di degenza media in Ospedale,
liberando posti letto e garantendo una risposta sanitaria più
efficiente ed efficace alle condizioni del paziente, una revisione
della medicina di base, delle cure di prossimità, costituzione
delle AFT, UCCP e trasformazione dei poliambulatori e delle case di
comunità per aumentare la risposta ai bisogni di assistenza
sanitaria sul territorio nelle fasi non acute, al fine di diminuire
l'accesso in Ospedale, e l'incremento di misure di attrattività per
il personale sanitario e interventi legislativi regionali specifici
per facilitare l'Azienda USL nel reperimento di personale
necessario alla riapertura totale dei reparti.
Presidente -
Per la replica, la parola al consigliere
Manfrin.
Manfrin (LEGA VDA) -
Devo dire che ho preso buona nota
delle risposte fornite dall'Assessore, io credo che siano state
fornite una serie di motivazioni all'acuirsi del fenomeno, fenomeno
di cui obiettivamente fino a quest'anno non avevo mai sentito
parlare, cioè ne avevo sentito parlare in alcune zone di Italia ma
non sicuramente nella nostra regione e con il quale però ho dovuto
assumere una certa familiarità perché si sta ripetendo con
allarmante frequenza. Ho preso buona nota di quello che l'Assessore
ha risposto, io ad oggi non sono in grado di poter contestare,
piuttosto che assumere come verità quello che ci è stato detto,
sulle motivazioni è possibile, ci si dice che c'è un aumento dei
casi da dopo il Covid a causa di un "inverno demografico" ma
sicuramente non è che un inverno demografico ci ha colpito negli
ultimi due anni, credo che questa sia una situazione che... la
situazione demografica è in calo ma sicuramente... o c'è un
invecchiamento sicuramente più importante ma non è notizia di
questi giorni. La carenza di personale probabilmente sì, quello
che, secondo me, conta è solo e soltanto una cosa, cioè quello che
potrà confermare o smentire le misure che sono state prese sarà il
ripetersi di questo fenomeno. Noi quindi prendiamo atto della
risposta e verificheremo con questa risposta quella che sarà la
prosecuzione della gestione di questi ingressi e del fenomeno del
boarding
, che ci auguriamo di non dover mai più trattare. Se
questo però dovesse ripetersi, evidentemente le misure prese non
saranno state sufficienti e sarà necessario intervenire con
maggiore importanza. Per il momento quindi la ringraziamo e
ovviamente continueremo a verificare quello che accade.
