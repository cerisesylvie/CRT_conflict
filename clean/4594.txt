Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 292 del 26 maggio 1982 - Resoconto
OGGETTO N. 292/VII - NECESSITA' DI EFFICACI E VERITIERI
ACCERTAMENTI FISCALI DEI REDDITI PRODOTTI IN VALLE
D'AOSTA.-(Interpellanza).
PRESIDENTE:
Do lettura dell'interpellanza presentata dai
Consiglieri Tonino, Mafrica e Péaquin:
INTERPELLANZA
Con l'approvazione del nuovo riparto fiscale è stata
stabilita
in
modo univoco una corrispondenza tra il livello
delle imposte percepite in Valle e l'ammontare delle entrate
regionali.
E' perciò interesse diretto della Regione che vi siano
efficaci e veritieri accertamenti dei redditi dei singoli e delle
società.
Ciò premesso, i sottoscritti Consiglieri regionali
INTERPELLANO
l'Assessore alle Finanze per sapere:
1)
se sono adeguati alle esigenze gli organici degli
Uffici della dogana, delle imposte dirette,
della
guardia di
finanza, ecc.
2)
se, al fine di dare concreta possibilità di
attuazione ai compiti di controllo attribuiti alla Giunta dall'art.
13 dello Statuto, non sia opportuno dotare l'Amministrazione
regionale di personale e strumenti idonei all'esame dei bilanci
aziendali, delle dichiarazioni dei redditi, delle situazioni
patrimoniali, e di ogni altro elemento utile ad un efficiente
accertamento fiscale.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
Qualche Consiglio fa avevamo
sollevato il problema dell'accertamento effettivo delle entrate
della Casa da Gioco, e ci era stato risposto da parte del
Presidente della Giunta che questo era compito dello Stato e non
della Regione. Poiché, come tutti ben sappiamo, per ogni 100 lire
di imposte pagate in Valle, 90 ritornano alla Regione, riteniamo
che sia importante avere degli accertamenti fiscali efficaci e
veritieri.
Chiediamo all'Assessore alle Finanze se ha notizie
sull'adeguamento degli organici degli Uffici dello Stato che sono
preposti agli accertamenti tributari, e cosa sa dirci degli Uffici
della dogana, delle imposte dirette e della polizia tributaria.
Chiediamo inoltre all'Assessore come pensa di dare concreta
attuazione all'art. 13 dello Statuto che recita "La Giunta esamina
la lista, la completa e la rettifica, aggiungendovi coloro che
furono omessi e che vi dovevano essere compresi, cancellandone
coloro che per qualsiasi causa vi furono indebitamente iscritti o
che per motivi sopravvenuti ne debbano essere esclusi. Delle
variazioni introdotte, la Giunta deve indicare la ragione. La
Giunta indica altresì gli altri dati necessari per un nuovo
migliore accertamento dei tributi nei confronti degli iscritti
nella lista".
Mi chiedo come può la Giunta sapere, a meno che non abbia il
dono della divinazione, quali contribuenti non hanno presentato la
domanda per aggiungerli, in base a quali elementi può correggere
degli accertamenti che ritenga non veritieri; perciò chiediamo
all'Assessore alle Finanze come ritiene la Giunta di dover far
fronte a questi suoi diritti/doveri - diritti, perché comunque da
un migliore accertamento risulteranno poi maggiori entrate per la
Regione; doveri, perché credo che una cosa prescritta dallo
Statuto, anche ad oltre trent'anni di distanza, possa essere in
qualche modo applicata - ed anche se c'è intenzione di organizzare
i servizi regionali in modo tale da poter anche far fronte a questi
compiti.
PRESIDENTE:
Ha chiesto di parlare l'Assessore alle
Finanze Ramera; ne ha facoltà.
RAMERA - (D.C.):
Dirò subito che le preoccupazioni degli
interpellanti sono anche le preoccupazioni dell'Assessore alle
Finanze in primo luogo, della Giunta e del Consiglio subito dopo.
Però gli aspetti dell'interpellanza, anche se diretti ad un unico
fine, sono completamente diversi l'uno dall'altro, e direi
purtroppo, perché mentre al primo punto non possiamo sostituirci
allo Stato, semmai dobbiamo vedere insieme a lui cosa si può fare,
al secondo punto è chiaro che dobbiamo dare adempimento.
Per il primo punto dell'interpellanza, posso dire che gli
organici menzionati non sono adeguati anche sotto l'aspetto
occupazionale - ed il fatto dovrebbe preoccupare - perché, avendo
ricevuto quindici-venti giorni fa l'Intendente di Finanza con tutti
i Dirigenti degli Uffici finanziari, mi è stato portato un
prospetto, per il quale ho fatto poi anche le addizioni, da cui si
rileva che nei vari uffici, dogana, Iva, conservatorie ed ipoteche,
ufficio registro di Aosta e di Châtillon, ufficio imposte Aosta,
Ufficio imposte Châtillon, ufficio tecnico erariale, ispettorato e
tasse imposte indirette, ispettorato imposte dirette, intendenza di
finanza, c'è una carenza di personale che ammonta a 195 persone,
per cui se lo Stato prendesse in considerazione questa richiesta -
che non ho potuto verificare se è veramente logica ed
indispensabile in quanto devo fidarmi di quanto mi viene detto -
con dei concorsi regionali - perché non vorrei che Aosta diventasse
la solita stazione di transito per cui i vincitori dei concorsi
dopo tre mesi che sono qui, cominciano a fare già domanda di
trasferimento - potremmo nello stesso tempo soddisfare la richiesta
degli interpellanti, avendo degli uffici più funzionanti, e dare un
lavoro a tanti giovani che lo cercano.
Per il secondo punto, direi che ha fatto bene il Consigliere
Mafrica a leggere l'art. 13 dello Statuto speciale, che oltre a
dire delle cose, non è che ci dia molte possibilità, perché
dovremmo quasi poter avere una polizia tributaria regionale.
Giustamente il Consigliere Mafrica fa rilevare che l'art. 13 dice
che la Giunta deve indicare, cancellare, inserire, però non
specifica quali siano gli strumenti di cui la Giunta si deve
servire. Visto che siamo una piccola Regione, forse certe cose le
possiamo immaginare ed altre le possiamo evidenziare con una
maggiore collaborazione con gli uffici finanziari dello Stato
preposti a queste materie.
Vorrei anche sottolineare che c'è un altro aspetto che ci pone
in difficoltà, ed è quello che è già stato sollevato in più
occasioni, della pochezza delle retribuzioni che diamo al
personale, per cui quel personale veramente qualificato in
determinate materie non lo attiriamo certamente all'Amministrazione
regionale. Basti il fatto che per il concorso di Vice Dirigente per
la Finanza locale che si tiene lunedì e martedì ci sono solo due
domande sulle quali potremo già mettere molte X, se verranno o
meno. Vado fuori dal seminato, ma è una cosa questa che il
Consiglio regionale, la Giunta, dovranno riproporsi seriamente se
non vogliono avere un esercito per la carriera esecutiva, e di
contro poche persone a dirigere l'apparato burocratico.
Per rispondere al secondo punto dell'interpellanza, dirò che
abbiamo ultimato proprio ieri la battitura di una proposta di
ristrutturazione dell'Assessorato alle Finanze che esamineremo
prossimamente in Giunta; spero che la Giunta voglia approvarlo,
perché da come noi lo abbiamo proposto, sono certo che creeremo
probabilmente delle grane all'Amministrazione regionale.
Tuttavia noi vediamo l'Assessorato in maniera funzionante
proprio perché è quello che deve portare a casa il maggio numero di
soldi possibile, e quindi deve essere formato da gente preparata e
qualificata, per cui andiamo a modificare quelli che erano i
principi che animavano l'Amministrazione regionale.
Se tutto va bene, forse prima della chiusura per le vacanze
estive del Consiglio regionale, la legge sulla ristrutturazione
dell'Assessorato alle Finanze potrà venire in aula. Me lo auguro
per il bene non dell'Assessorato in sè ma per il bene
dell'Amministrazione regionale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Ritengo che sia stata utile questa
interpellanza se ha permesso di accertare che esiste, per ciò che
riguarda gli uffici dello stato, una situazione di carenza di
organico che pone - come ha d'altronde sottolineato l'Assessore -
sia l'aspetto dell'efficacia dei controlli, sia l'aspetto di una
possibile occupazione dei giovani valdostani.
Penso che si debba fare ogni sforzo, che si debba contrattare
con le Amministrazioni dello Stato, con i Ministeri, perché si vada
nella direzione di completare gli organici in Valle d'Aosta; è un
interesse reciproco della Regione e dello Stato che gli uffici
finanziari e gli uffici tributari abbiano tutto il personale
necessario.
Mi sembra invece che l'Assessore si sia posto il problema ma non
abbia dato la risposta, rispetto a come poi dare concreta
attuazione a quanto prescritto dallo Statuto sui possibili
accertamenti che la Giunta regionale può fare in materia di
imposte. Ha detto qualcosa in relazione all'organizzazione del
personale, però ha avanzato un'idea, non so se si esplori questa
idea.
Non credo che con la rilevanza del riparto fiscale si possa
rimanere in una situazione di inapplicabilità concreta dello
Statuto. Penso sia opportuno approfondire ancora il problema ed
esaminare con il Governo delle possibilità concrete per la nostra
Regione di avere un ruolo non puramente teorico in questa
materia.
Chiedo all'Assessore se è possibile avere copia dei dati che ha
elencato o se sono riservati. Grazie.
