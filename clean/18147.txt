Classificazione
ISTRUZIONE PUBBLICA


Resoconto integrale del dibattito dell'aula
Oggetto del Consiglio n. 1240 del 5 aprile 2000 - Resoconto
OGGETTO N. 1240/XI Problemi concernenti le assicurazioni per
infortuni negli istituti scolastici regionali.
(Interrogazione)
Interrogazione Venuti a conoscenza del fatto che nel mese di
febbraio, una casuale caduta di un estintore nella scuola
elementare di San Francesco, ad Aosta, ha procurato la frattura di
un dito ad una scolara, come riportato dal settimanale "Il
Corsivo";
Riscontrato che, in base a quanto hanno dichiarato i
responsabili del Comitato valdostano dell’Unione
Nazionale Consumatori, le assicurazioni per gli infortuni che
vengono stipulate dalle scuole, e più in generale, negli ambiti
associativi, presenterebbero massimali di rischio minimi, in virtù
del pagamento di premi bassi (ad esempio: otto milioni di lire per
infortunio, trenta per invalidità permanente e cento in caso di
morte per quanto riguarda gli scolari delle materne);
Considerati i rischi di tale situazione, che costringe gli
utenti ad utilizzare strutture pubbliche senza avere
un’adeguata copertura assicurativa;
Considerato altresì che, soprattutto per quanto riguarda la
scuola dell’obbligo, tale rischio non è
assolutamente ammissibile;
I sottoscritti Consiglieri regionali
Interrogano
la Giunta regionale per conoscere:
1) i premi pagati per l’anno 2000 ed i relativi
massimali per quanto riguarda le assicurazioni per infortuni degli
Istituti scolastici della Valle d’Aosta;
2) se è possibile ipotizzare l’eventualità che,
nel caso di carenza dei fondi necessari per innalzare i premi delle
assicurazioni per infortuni nelle strutture pubbliche, vengano
coinvolti, almeno per quanto riguarda gli istituti scolastici della
scuola dell’obbligo, i genitori degli alunni, al
fine di garantire agli utenti un’adeguata copertura
assicurativa;
3) se i genitori degli alunni e studenti valdostani sono già
stati informati compiutamente sui limiti delle polizze assicurative
e, in caso di risposta negativa, quando verrà fornita tale
informazione.
F.to: Lanièce - Comé - Viérin M.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Occorre premettere che le polizze che la
Regione ha stipulato per coprire gli infortuni degli alunni delle
scuole sono due, una per le scuola materne ed elementari e l'altra
per le scuole medie inferiori e superiori, ed entrambe prevedono
una copertura molto ampia in quanto assicurano gli infortuni che
gli alunni possono subire nello svolgimento di qualsiasi attività
scolastica, ivi compresa la refezione scolastica, le successive ore
di ricreazione anche di carattere ginnico sportivo, sia in
prescuola, interscuola, doposcuola, le gite scolastiche, le visite
a musei e gallerie e tutto quanto è pertinente all'educazione e
alla formazione degli alunni.
La garanzia è anche operante durante il tragitto da casa a
scuola e viceversa, per il tempo necessario al percorso,
evidentemente.
Il risarcimento previsto da tali polizze è cumulabile con quello
derivante da eventuali altre polizze che le famiglie possono avere
stipulato per i propri figli.
Fornisco i dati richiesti alla prima domanda
dell'interrogazione. Come premio pagato per il 2000, per le materne
e elementari 49 milioni, per le medie inferiori e superiori 54
milioni.
I capitali assicurati pro capite per infortuni - e qui bisogna
premettere che la polizza infortunio copre anche le spese per le
cure e le protesi dentarie necessarie in seguito ad infortunio - è
una garanzia inusuale nelle polizze infortuni con il limite di 4
milioni annui e 600 mila per ogni dente, per le materne e
elementari 8 milioni e medie inferiori e superiori 8 milioni.
Invalidità permanente 100 milioni per materne ed elementari, 120
per medie inferiori e superiori. Morte, rispettivamente 30 milioni
e 50 milioni.
Per quanto riguarda la seconda domanda posta, il problema non
sta tanto nella carenza di fondi necessari per far fronte ai premi
più elevati, ma nella valutazione dell'adeguatezza delle coperture
rispetto ai rischi, anche in rapporto ai premi pagati. A tal fine
sono in corso approfondimenti in collaborazione fra gli Assessorati
istruzione e cultura e bilancio, finanze e programmazione, ed
indagini presso altre realtà perché all'esterno della Valle d'Aosta
la situazione è molto peggiore della nostra.
Per quanto concerne il terzo quesito posto dall'interpellante,
la Sovrintendenza agli studi ha provveduto a trasmettere ai
Dirigenti scolastici delle scuole di ogni ordine e grado della
Regione l'elenco delle polizze stipulate dalla Regione con
l'indicazione dei capitali assicurati pro capite, della compagnia
assicuratrice e della data di scadenza delle stesse.
Le modalità di diffusione delle informazioni sono state lasciate
ai singoli Capi di istituto e presso ogni segreteria scolastica
esiste la possibilità di prendere visione dei contenuti della
polizza da parte di tutti i genitori, ma di coloro che sono
interessati in modo particolare.
Président
La parole au Conseiller Lanièce.
Lanièce (Aut)
Ringrazio l'Assessore per la delucidazione
fornitami in merito a questa interrogazione.
La sicurezza totale, lo sappiamo, non possiamo mai averla,
perlomeno però rispettare le leggi sempre più severe in materia di
sicurezza nelle strutture pubbliche è un dovere, anche perché
occorre minimizzare al massimo i rischi.
Quello che è successo il mese scorso ad Aosta nella Scuola
elementare di S. Francesco è sicuramente un incidente fortunoso,
che per fortuna ha solo provocato la frattura di un dito ad una
scolara. Questo incidente però ha evidenziato, come è stato dato
risalto su un settimanale locale, come i rischi in casi
imprevedibili sarebbero coperti in maniera limitata da parte delle
assicurazioni, che presenterebbero dei massimali non troppo alti in
funzione di premi bassi.
Ribadito che soprattutto per quanto riguarda la scuola
dell'obbligo la sicurezza degli scolari debba essere garantita il
più possibile, si prospettano due soluzioni principali. La prima
vedrebbe la creazione di un fondo rischi che, nei casi limite,
possa contribuire dove non arrivano le assicurazioni. La creazione
di tale fondo potrebbe essere condivisa fra Regione, scuole e
famiglia; non credo che i genitori possano protestare su una nuova
piccola spesa scolastica, che garantirebbe però la totale
assistenza finanziaria in caso di gravi o costosi incidenti
fortunosi, non coperti completamente dalle polizze assicurative
attualmente in vigore.
La seconda soluzione potrebbe vedere invece un aumento dei premi
di assicurazione, portando così ad un aumento dei massimali,
coprendo in questo modo tutti i rischi, senza dover far preoccupare
le famiglie per eventuali ingenti spese sanitarie straordinarie.
Garantire la sicurezza, in una percentuale molto vicina al 100
percento, è una chiara connotazione di civiltà e di buon senso.
Sono state numerose le aziende che, non solo in Valle, ma
nell'intero territorio nazionale, hanno dovuto supportare i corsi
di adeguamento alle normative di sicurezza, basti pensare alla
legge nazionale n. 626, pur non ricavandone nessun immediato
vantaggio economico. Il settore pubblico però, in primis quello
scolastico, per la sua stessa funzione deve essere almeno allo
stesso livello, se non superiore, di quello dei privati.
Per questo abbiamo presentato l'interrogazione in oggetto,
proprio per avere delle delucidazioni in merito a questo problema
che era emerso sui giornali. Mi sembra che dalla risposta
dell'Assessore sia emerso che ci saranno degli approfondimenti su
questa nostra proposta, cioè quella di verificare la possibilità di
creare un fondo e attivare una specie di sinergia fra la Regione,
la scuola e la famiglia, per vedere se è possibile cercare di
alzare questi premi per garantire, in caso di incidenti fortunosi,
il pagamento di importi adeguati all'infortunio subito.
Penso che questo approfondimento sia una cosa positiva, e
chiediamo all'Assessore di darci future delucidazioni, in merito ad
eventuali decisioni su questa materia, nella commissione
competente.
Infine, per quanto riguarda l'informazione, l'Assessore ha detto
che l'informazione è stata rilasciata ai Capi di istituto;
invitiamo pertanto l'Assessore a far presente alla Sovrintendenza
agli studi che sarebbe opportuno non far sì che siano i genitori a
chiedere ai Capi di istituto, ma che siano questi ultimi che, con
una semplice lettera, portino a conoscenza i genitori della
situazione, anche alla luce di questo fatto che è avvenuto
ultimamente.
Restiamo in attesa di conoscere le eventuali conseguenze in
merito agli approfondimenti che l'Assessore ha detto che sono in
essere, a seguito di questa nostra proposta finalizzata alla
creazione di un fondo assicurativo complementare del fondo
assicurativo attuale.
