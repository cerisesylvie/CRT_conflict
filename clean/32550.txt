Classificazione
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 1235 del 9 giugno 2010 - Resoconto
OGGETTO N. 1235/XIII - Interpellanza: "Destinazione d'uso
dell'ex stazione forestale di Pontboset".
Interpellanza
Ricordata la chiusura della stazione forestale di Pontboset
avvenuta il 30 aprile 2010;
Appreso di lavori recentemente realizzati all'interno della
sopraccitata struttura;
i sottoscritti Consiglieri regionali
Interpellano
l'Assessore competente per sapere:
1) se quanto riportato in premessa corrisponde al
vero;
2) quali sono gli intendimenti in merito alla destinazione
dell'ex stazione forestale di Pontboset.
F.to: Bertin - Giuseppe Cerise - Patrizia Morelli
Président
- La parole au Conseiller Bertin.
Bertin (ALPE)
- Il 30 aprile 2010 si è chiusa
definitivamente la stazione forestale di Pontboset, come ultimo
atto di una vicenda piuttosto famosa sulla razionalizzazione del
Corpo forestale regionale. Sembrerebbe che la settimana successiva
ci sono già stati degli interventi all'interno della stazione per
una sistemazione dei lavori di edilizia all'interno della stazione.
Incuriositi da questa celerità e da questi lavori, ci chiediamo se
è vera la notizia dei lavori e qual è la destinazione di questa ex
stazione forestale, tanto più che durante la questione della
chiusura della stazione sembrava che una delle ragioni del suo
utilizzo era anche la non particolare utilità di questo immobile,
che non si prestava ad usi diversi. Ci interessava capire quale
sarà la destinazione di questa struttura. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
Quanto affermato in premessa dal Consigliere interpellante
corrisponde al vero - questo è l'oggetto della prima domanda - e,
per quel che riguarda gli intendimenti in merito alla destinazione
dell'ex stazione forestale di Pontboset, è importante ricordare
alcuni passaggi in merito ai lavori che sono stati previsti e sono
in esecuzione.
Anzitutto in data 17 luglio 2008, con delibera n. 1973, la
Giunta incaricava dei professionisti per la progettazione dei
lavori di realizzazione dell'impianto di riscaldamento e produzione
di acqua calda sanitaria presso la stazione di Pontboset. Qui è
importante la data, perché la progettazione viene affidata prima
delle decisioni in merito all'accorpamento, comunque vedremo che
non è solo questo il motivo per cui è stato necessario procedere a
questi interventi. Con delibera successiva veniva approvato il
progetto preliminare ed esecutivo dei lavori e, con provvedimento
dirigenziale del 17 novembre 2009, veniva affidato il lavoro per un
importo di euro 26.261. Le tempistiche: data di inizio dei lavori
22 aprile 2010, fine lavori 1° giugno 2010.
L'utilizzazione futura della caserma: già all'atto della
proposta di accorpamento delle stazioni di Pontboset e
Pont-Saint-Martin, nel corso del 2009, si era precisato che
l'edificio sarebbe stato utilizzato come punto di appoggio alla
nuova sede di Pont-Saint-Martin, in particolare nel caso di eventi
di emergenza nella vallata di Champorcher. Ricordo a questo
proposito che la viabilità di accesso alla valle di Champorcher è,
vista la conformazione territoriale, a rischio valanghe nel periodo
invernale. In seguito all'incontro nell'iter di accorpamento delle
due stazioni, in particolare un incontro del Presidente e del
comandante del corpo con le amministrazioni di Hône, Pontboset e
Champorcher, il 7 dicembre 2009 si era data la disponibilità
all'utilizzo dell'immobile in seguito al trasferimento dei
forestali verso Pont-Saint-Martin per necessità pubbliche delle
amministrazioni locali.
Recentemente, in seguito alla richiesta del Sindaco di
Pontboset, il sottoscritto, insieme al Coordinatore del
Dipartimento agricoltura, dottor Neyroz, e il Comandante del Corpo
forestale dottor Pasquettaz, in data 6 maggio 2010 ha effettuato un
sopralluogo congiunto con l'Amministrazione comunale presso
l'edificio della stazione di Pontboset per verificare le proposte
di utilizzo a servizio delle collettività locali. In tale occasione
è emersa la necessità di un utilizzo dell'edificio, oltre che per
le emergenze, anche per l'informazione e assistenza agli
agricoltori, quando questo si rende necessario - poi vedremo quale
può essere una possibilità - da parte delle amministrazioni locali
di un centro operativo intercomunale, struttura prevista dal piano
regionale di protezione civile per la vallata di Champorcher;
quindi non solo per Pontboset, ma per i due Comuni. Al termine
dell'incontro si è invitato il Sindaco di Pontboset a formalizzare
con lettera le proposte comunali ed intercomunali.
In data 13 maggio 2010 il Sindaco di Pontboset, tenuto conto che
il fabbricato già dispone di linee telefoniche, di collegamenti
radio, di collegamento internet, ha formalizzato la richiesta di
utilizzare parte del fabbricato composto di quattro stanze in caso
di emergenza come centro operativo intercomunale per l'intera
vallata di Champorcher. In data 4 giugno 2010 - con le nuove
amministrazioni insediate - si è svolto un ulteriore incontro alla
presenza del sottoscritto e del Comandante del Corpo forestale, con
i Sindaci di Pontboset e Champorcher, in cui si è concordata
l'utilizzazione a fini pubblici della struttura, sia per
l'informazione agricola che per le attività di emergenza. Ricordo
che la legge regionale 18 gennaio n. 5, quella che riguarda
l'organizzazione delle attività regionali di protezione civile,
all'articolo 11 prevede che i Comuni hanno una responsabilità
primaria per la segnalazione di calamità e per adottare i
provvedimenti necessari ad assicurare i primi soccorsi alle
popolazioni; nel caso in cui l'evento non possa essere fronteggiato
con i soli mezzi di un Comune, questo può intervenire in forma
associata, quindi è possibile questo modo di agire.
Le utilizzazioni previste per l'ex stazione di Pontboset, che
dovranno essere regolate da apposita convenzione, sono le seguenti:
ufficio di emergenza del Corpo forestale... dispone altresì di un
garage per il deposito di mezzi e materiale di emergenza - in parte
potrebbe anche essere ottimizzato questo utilizzo con le necessità
del Comune di Pontboset da regolare nella convenzione -, poi come
ufficio d'informazione agricola periodica agli utenti della valle
di Champorcher, che può essere ipotizzato come due volte al mese,
poi l'ufficio da attivare in periodo di emergenza. Naturalmente
sarà possibile, in futuro, verificare con i Comuni eventuali altre
utilizzazioni per fini pubblici che vadano ad integrarsi con le
utilizzazioni già concordate.
Président
- La parole au Conseiller Bertin.
Bertin (ALPE)
- Questa è una vicenda un po' curiosa, nel
senso che per mesi si è sostenuto l'inutilità di questa struttura e
l'aspetto non essenziale per quel che riguarda i problemi
concernenti la protezione civile e la sicurezza e
contemporaneamente, nel momento in cui si chiude, si interviene per
mettere a posto questo immobile. È un po' in contraddizione questo
modo di agire! Adesso la struttura verrà utilizzata più o meno con
le stesse funzioni di prima, si ristruttura e si ridà alla
Forestale come emergenza in caso di incidente, oltre che per altre
piccole cose... devo dire che è sconcertante come modo di agire! Ne
prendiamo atto, è l'ennesima vicenda alquanto strana. Grazie.
