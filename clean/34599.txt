Classificazione
ENTI LOCALI
Comuni
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 2351 del 4 aprile 2012 - Resoconto
OGGETTO N. 2351/XIII - Reiezione di mozione: "Approvazione di
un accordo di programma tra la Regione e il Comune di Châtillon per
la realizzazione del nodo autostradale di Châtillon".
Mozione
Il Consiglio regionale della Valle d'Aosta/Vallée
d'Aoste
Constatata l'urgente necessità di riqualificare in maniera
funzionale il nodo autostradale di Châtillon con la previsione
della riorganizzazione dell'innesto viabile sulla strada regionale
n. 10;
Preso atto che nel 2006 Regione, Comune di
Cha
?
tillon, Comunita? montana Monte Cervino e SAV
S.p.A. avevano attivato un accordo di programma per la
progettazione e la realizzazione di tale intervento;
Rilevato che le parti interessate nel luglio 2010, in una
conferenza di programma, hanno convenuto di attivare un accordo di
programma per la progettazione e la realizzazione di tale
intervento eseguendo uno stralcio al progetto iniziale per un costo
stimato di 1 milione di euro;
Impegna
la Giunta regionale ad approvare entro tre mesi l'accordo di
programma con il Comune di Châtillon per la progettazione e la
realizzazione dello stralcio al progetto iniziale relativo
all'innesto viabile sulla strada regionale n. 10 del nodo
autostradale di Châtillon.
F.to: Chatrian - Bertin - Giuseppe Cerise - Patrizia Morelli
- Louvin
Presidente
- La parola al Vicepresidente Chatrian.
Chatrian (ALPE)
- Grazie Presidente.
Intervengo brevemente per illustrare questa nostra mozione. In
questa legislatura più volte in aula abbiamo affrontato questo
dossier, cercando una soluzione per dare una risposta ad una
criticità. Da parte dell'Assessore competente nell'ultimo periodo
ci è stato risposto che la volontà politica era quella di venire ad
un accordo, di affrontare in maniera seria la criticità e
parallelamente di dare corso alla criticità nella vallata della
Valtournenche. Nel 2010, da allora ormai sono passati due anni, la
risposta era stata chiara, la volontà era quella di stralciare il
progetto di circa 30.000.000 di euro e proprio in quest'aula era
stato detto:
"cerchiamo di stralciare una parte di questo grande
investimento per dare una risposta temporanea e di una certa
celerità alla criticità stessa"
. La procedura messa in campo
quindi era quella dell'accordo di programma, mettendo tutti gli
attori attorno ad un tavolo, cercando di creare le condizioni per
dare una risposta, ovvero una conferenza di programma, dove si era
convenuto di attivare tramite un programma di progettazione e
realizzazione di tale intervento, eseguendo uno stralcio al
progetto iniziale. L'importo totale doveva attestarsi attorno al
milione di euro. Solo 20 giorni fa, sempre su sollecitazione del
nostro gruppo, abbiamo chiesto la situazione e se c'erano nuove
problematiche, la risposta da parte dell'Assessore è stata:
"la
volontà rimane, ma ci sono ancora delle criticità non risolte e la
criticità rimane nel definire i termini per l'utilizzo delle aree
di proprietà"
. Ecco in sintesi la mozione va in questa
direzione: c'è la volontà di trovare un accordo fra tutti i
soggetti? In che maniera e in che tempi? Sono passati ormai quattro
anni, non sarà il principale problema in Valle d'Aosta in questo
momento, ma, nel momento in cui si dice che la priorità c'è,
l'esigenza c'è, la criticità soprattutto c'è, vorremmo sapere da
parte del Governo regionale se c'è realmente la volontà e non
invece il rimpallarsi fra Comune, SAV, Comunità montana e Regione.
Quindi finalmente nel momento in cui c'è la volontà, si troverà la
soluzione e poi si darà corso alla criticità. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio il
collega Chatrian, che ha sintetizzato tale questione, che
onestamente parte dal 2006. Direi che noi l'abbiamo affrontata in
maniera puntuale un anno e mezzo fa, a parte che non è il mese più
il mese meno...si tratta del luglio 2010, quando abbiamo ritenuto
che, se aspettavamo ancora il famoso accordo che prevedeva
l'intervento complessivo sullo svincolo al costo di 33.000.000,
forse fra 20 anni saremmo pronti a farlo, anche perché SAV deve
fare investimenti molto importanti. Abbiamo mirato dunque alla
volontà, come richiamava Chatrian, di risolvere al più presto le
criticità dell'incrocio in questione.
Detto questo, collega, volevo solo ricordarle che la nostra
volontà rimane quella, come le ho anticipato in altre occasioni,
l'ultima quindici giorni fa in questo Consiglio, perché è una
problematica importante da risolvere al più presto. È chiaro che
noi, abbiamo detto in maniera molto chiara che il traffico del nodo
autostradale è funzionale non solo per quelli che non sono a
pagamento, ma è anche funzionale per chi esce ed entra in
autostrada e che paga quindi il pedaggio. Era giusto quindi che SAV
partecipasse con proprie finanze, le ricordo che abbiamo
risparmiato 6-700.000 euro per il nodo di Nus, che aveva la stessa
problematica e si è risolto: è stata firmata la convenzione,
abbiamo già affidato i lavori. Per quello di Châtillon la SAV ha
già deliberato: ha accettato di contribuire al 25 percento, quindi
credo che abbiamo fatto buona amministrazione. Oggi abbiamo ancora
alcuni particolari in sospeso, devo ricordare che SAV si è presa in
carico anche i costi di progettazione e quindi più del 25 percento,
arriviamo ad un 30-35 percento. Credo quindi che questo anno e
mezzo passato sia servito per far passare dei concetti diversi
rispetto al passato, ossia che ognuno faccia la sua parte quando si
interviene su alcune tratte viabili. Le chiedo quindi serenamente
di ritirare la mozione, perché alla fine lei chiede di addivenire
ad un accordo di programma con il Comune di Châtillon, ma, come lei
sa, non è solo un accordo con il Comune, ma bisogna addivenire ad
un accordo con SAV, con il Comune di Châtillon, la Comunità
montana...è chiaro quindi che l'accordo si fa quando si è tutti
d'accordo. Noi abbiamo posto le basi affinché tutti siano
d'accordo, la volontà c'è, l'abbiamo espressa più volte, quindi,
ribadendo le cose già dette, le chiedo a nome della maggioranza di
ritirare la mozione per le motivazioni che ancora oggi ho
precisato, altrimenti non la potremo votare.
Presidente
- La parola al Vicepresidente Chatrian.
Chatrian (ALPE)
- Assessore, lei ci ha fatto di nuovo un
po' di cronistoria, abbiamo ascoltato attentamente, ma è la stessa
cronistoria che sentiamo dal luglio 2010; qualcosa è stato fatto,
quanto meno a livello di incontri, ma dopo un anno e mezzo non c'è
ancora nulla dal punto di vista amministrativo che dica: "s'è
chiuso il cerchio", oltre al ragionamento che ci faceva, e che ci
ha già fatto diverse volte in aula, di compartecipazione economica
della SAV al 25 percento; ci aspettavamo qualcosa in più rispetto a
20 giorni fa. La problematica è: si espropria o si trova una
soluzione alternativa, quindi locazione o eventualmente
un'alienazione
tout court
, oppure una donazione? In 15
giorni ci aspettavamo una risposta non tecnica, ma politica, perché
attorno al tavolo ci vanno i quattro soggetti i quali devono
condividere l'azione, se è una trattativa, o un esproprio, o una
donazione, o eventualmente un affitto passivo per 10-15-20
anni.
Mi scusi, Assessore, di solito è abile a dare anche delle
risposte puntuali, magari in altri settori come i mutui, come i
tetti in lose, ma su una problematica di questo genere ci
aspettavamo una risposta puntuale. Non ci fidiamo delle sue parole,
perché in un anno e mezzo non ha chiuso il cerchio. Si poteva
chiudere oggi, quanto meno o da parte sua, o da parte del
Presidente Rollandin ci aspettavamo che fosse detto: "con il
Presidente della SAV, il Comune di Châtillon, la Regione Valle
d'Aosta e la Comunità montana in questi 15 giorni abbiamo trovato
l'accordo, si sceglie la strada della donazione e si chiude questo
stralcio di 1.000.000 di euro". Potevamo poi contestare
eventualmente la scelta, ma almeno mettere sul tavolo la scelta che
avete ipotizzato. Oggi lei dice che non avete ancora ipotizzato,
dopo un anno e mezzo.
Noi manteniamo la nostra mozione, le chiediamo di votarla, anche
se la nostra richiesta è ardua, ma sinceramente su queste cose
pragmatiche, semplici e anche un po' banali è un discorso politico:
da una parte l'Union Valdôtaine, dall'altra la Stella Alpina,
dall'altra chi non deve mollare. Presidente, sinceramente, visto
che avete trovato la quadra su chi finanzia e che cosa, si poteva
trovare la quadra anche dal punto di vista di proprietà, proprio
per dare corso alle esigenze di una vallata. Conoscete i numeri,
conoscete le difficoltà e penso conosciate tutti la criticità
dell'uscita dell'autostrada di Châtillon e di tutta la vallata di
Valtournenche. Manteniamo la mozione, non vorremmo solo che si
perdesse ancora tempo per delle quisquilie di tipo opportunistico
politico nella vallata di Valtournenche. Cercate nell'interesse
generale di chiudere questa trattativa, perché facciamo ridere, se
la politica deve dare risposta anche in queste cose, forse è
opportuno muovere un po' la classifica. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Solo per ribadire che non
voteremo la mozione. Mi dispiace che il collega Chatrian non abbia
voluto ritirarla, ma dall'altra parte ho capito che probabilmente
il gioco politico lo sta facendo il collega. Mi dispiace perché,
per un argomento come questo, dove si dice che non si è fatto
niente, quando abbiamo ricordato che rispetto a situazioni di un
anno e mezzo fa, ci sarà un risparmio per la pubblica
amministrazione e ci sono delle trattative in corso per chiudere la
trattativa... È chiaro che il sottoscritto, come la maggioranza,
ritiene che su questi aspetti si debba mettere in primo piano il
risparmio per l'Ente pubblico Regione.
Presidente
- La parola al Vicepresidente Chatrian, per
dichiarazione di voto.
Chatrian (ALPE)
- Grazie Presidente.
Nessun tatticismo, nessun gioco delle parti, mi sembra di essere
stato molto esplicito, Assessore! Abbiamo apprezzato il lavoro che
è stato fatto fino a oggi, ma chiudete il cerchio! Non si vuole
chiudere il cerchio per un tatticismo opportunistico politico nella
Comunità montana Monte Cervino? Aggiustatevi all'interno, cerchiamo
però di chiudere il cerchio, ma non ho detto che non è stato fatto
nulla: ho detto che si sono create le condizioni, ma non c'è la
volontà di chiudere il cerchio. Forse si poteva mettere sul tavolo
una chiusura tranquilla e seria del cerchio, se la politica è
ancora una cosa seria.
Presidente
- Pongo in votazione la mozione:
Consiglieri presenti e votanti: 27
Favorevoli: 7
Contrari: 20
Il Consiglio non approva.
Presidente
- Essendo stato espletato l'intero ordine del
giorno, dichiaro conclusi i lavori dell'odierna adunanza
consiliare. Colgo l'occasione, a nome dell'intero Ufficio di
Presidenza, di esprimere a tutti voi e alle vostre famiglie, al
personale del Consiglio, agli organi di informazione e ai
valdostani che hanno seguito i lavori i nostri migliori auguri per
una buona e serena Pasqua.
La seduta è tolta.
---
La sessione termina alle ore 19,22.
