Classificazione
ISTRUZIONE PUBBLICA
Università



Oggetto del Consiglio n. 2644 del 17 aprile 2007 - Resoconto
OGGETTO N. 2644/XII - Situazione degli immobili in uso
all'Università della Valle d'Aosta. (Interrogazione)
Interrogazione
Venuti a conoscenza che la nuova succursale dell'Università
della Valle d'Aosta, nel comune di Saint-Christophe nell'area
commerciale posta a nord della strada statale, presenta una scarsa
qualità abitativa, sia per l'orientamento a nord, sia per
l'esposizione verso muri di contenimento, parcheggi e altri edifici
commerciali, nonché carenze strutturali sia per quanto riguarda
l'impianto di riciclo dell'aria e di climatizzazione, sia per ciò
che riguarda la mancanza di linee telefoniche ed internet;
Evidenziato che l'accesso a tale sede è particolarmente
disagevole sia per la mancanza di marciapiedi lungo la statale 26,
sia per la mancanza di attraversamenti pedonali che consentono
l'utilizzo in sicurezza dei mezzi di trasporto collettivo;
Ribadito il carattere fondamentale rivestito dall'Università
per promuovere l'innovazione, la competitività e la cultura della
Comunità valdostana e che a tal fine è innanzitutto fondamentale
un'ottimale logistica, cosa che non può attendere né i tempi dei
trasferimenti della Caserma Testafochi, né più significativi
trasferimenti finanziari statali;
I sottoscritti Consiglieri regionali
Interrogano
il Governo regionale per conoscere:
1) quali siano i costi di locazione di tutti gli immobili in
uso attualmente all'Università della Valle d'Aosta, nonché la loro
superficie e l'indicazione nominativa dei proprietari, nonché la
durata dei contratti in essere e l'eventuale assunzione da parte
dell'Università di altri oneri, oltre il canone d'affitto, per
ristrutturazioni, implementazione di servizi o altro;
2) quale organizzazione logistica sia stata organizzata per
favorire l'accesso dei docenti e degli studenti alle differenti
sedi (trasporti collettivi, parcheggi, ecc.), nonché quali
interventi siano stati attuati per mettere in sicurezza gli accessi
stradali adiacenti;
3) quali siano gli spazi attualmente a disposizione dei
docenti per ciò che riguarda la loro attività ordinaria e di
ricerca (ufficio, elaboratore elettronico, collegamento ad
internet, accesso a riviste on line, ecc.), nonché quali spazi
siano attualmente a disposizione degli studenti, come aule di
studio, biblioteca, postazione informatica, ecc.;
4) quali deliberazioni siano state prese dall'Amministrazione
regionale o dall'Università della Valle d'Aosta al fine di rendere
disponibili ulteriori spazi per rispondere alla domanda crescente
di accesso all'Università della Valle d'Aosta, sia dal punto di
vista degli spazi didattici, sia dal punto di vista della
foresteria per gli insegnanti o della residenza per gli studenti
fuori sede.
F.to: Sandri - Fontana Carmela
Président
- La parole au Président de la Région,
Caveri.
Caveri (UV)
- Collega Sandri, ho una risposta "monstre",
quindi vorrei patteggiare con lei se alcuni passaggi li posso
saltare e darle la versione cartacea, tipo quante "pièces" ci sono
in un locale. Anzitutto spero che prima di scrivere
un'interrogazione i Consiglieri abbiano potuto visitare i locali,
perché
"scarsa qualità abitativa"
non corrisponde alla
realtà dei fatti, inoltre vengono elencate
"carenze strutturali
sia per quanto riguarda l'impianto di riciclo dell'aria e di
climatizzazione, sia per ciò che riguarda la mancanza di linee
telefoniche ed internet"
. Naturalmente le rispondo partendo dal
presupposto che l'Università ha una sua autonomia, quindi posso
dire al collega Sandri che in casi del genere può direttamente
indirizzarsi all'Università. Faccio da tramite, ma credo vi sia la
disponibilità da parte del Rettore e del Direttore amministrativo
di fornirle tutti i dati. È di tutta evidenza che, per quel che
riguarda il riciclo dell'aria, c'è stato un problema di taratura
degli impianti, che per la loro complessità devono essere
monitorati e regolati anche in relazione alle attività che vengono
poste in essere nella sede. Al fine di assicurare la costante
funzionalità e rispondenza alle vigenti norme degli impianti
idrici, di scarico, termici e di raffrescamento, c'è stata una gara
in economia e il servizio di manutenzione ordinaria per la completa
gestione e manutenzione degli impianti sopra indicati è stato dato.
Per quanto riguarda invece la mancanza di linee telefoniche ed
"internet", l'Università si è dovuta rifare alla CONSIP e ha vinto
la società "FASTWEB", che però a causa di problemi tecnici non ha
rispettato i tempi di attivazione del servizio, adesso mi dicono
che è in una via di normalizzazione, ma questi sono gli obblighi
derivanti agli enti pubblici.
Quesito n. 1: locazioni. L'Università della Valle d'Aosta ha
attualmente in locazione i seguenti locali: ex "Ambassador", Via
Duca degli Abruzzi, n. 4, Aosta - le fornisco poi tutti i dati
concernenti -; ex "Ambassador", Via Duca degli Abruzzi, n. 4,
Aosta, sono altri locali nella stessa collocazione e poi lei vedrà
tutte le specifiche; condominio "Selene", Località Grand Chemin
73/75, Saint-Christophe. In relazione a tali strutture l'Università
non ha sostenuto onere alcuno per
"ristrutturazioni"
. Per
quanto riguarda
"l'implementazione di servizi o altro"
, la
richiesta è un po' generica. In ogni caso, per ogni struttura
affittata l'Università ha provveduto a: assumere a proprio carico
le spese per consumi intermedi - spese di pulizia, energia
elettrica, riscaldamento, canoni telefonici, canoni di connessione
"internet", manutenzioni ordinarie -; dotare le strutture degli
arredi necessari al corretto espletamento delle attività
didattiche, scientifiche e amministrative; garantire il presidio
delle sedi. Per tutti i dettagli dei costi gli interroganti possono
rivolgersi direttamente all'Università, che è disponibile a fornire
qualsiasi informazione al riguardo.
Quesito n. 2. Tutte le sedi dell'Università sono raggiungibili
agevolmente in auto o mediante mezzi pubblici. La sede di Corso
Padre Lorenzo dispone di un parcheggio interno riservato al
personale docente e non docente è ed è facilmente raggiungibile
utilizzando i mezzi pubblici, senza tenere conto della prossimità
della stessa al centro della città, alla stazione ferroviaria e
alla stazione degli autobus. Stesso discorso per la sede di Strada
Cappuccini che dispone di un ampio parcheggio interno, utilizzato
dal personale docente e dal personale non docente. Il parcheggio,
condiviso con il Liceo classico, è utilizzabile dagli studenti a
partire dalle ore 16.00 del pomeriggio proprio per facilitare
l'accesso anche agli studenti lavoratori che seguono le lezioni in
orario pre-serale, anche qui si possono utilizzare facilmente i
mezzi pubblici. La sede dell'ex "Hôtel Ambassador" è esclusivamente
adibita ad uffici per il personale docente e dispone di parcheggi
riservati all'Università. Anche lì si arriva con i mezzi pubblici.
La sede di Saint-Christophe è raggiungibile in auto e anche con i
mezzi pubblici, con una fermata nel piazzale antistante ai locali.
Oltre a disporre di 29 parcheggi riservati al personale docente e
al personale non docente, tutta l'area circostante alla sede
dispone di numerose zone adibite a parcheggio. L'accesso non è
"disagevole" perché l'accesso con i mezzi pubblici è garantito dal
percorso di rientro delle linee "8A" e "8B", l'Amministrazione
regionale si adopererà comunque per favorire il miglioramento
dell'accessibilità pedonale della sede anche sollecitando
l'intervento delle amministrazioni competenti.
Quesito n. 3. Nella struttura dell'ex "Hôtel Ambassador" sono
localizzati gli uffici dei docenti in ruolo presso l'Università. In
particolare la struttura somma 44 postazioni dotate di computer -
tutti connessi alla rete "internet" -, di stampanti "laser" e di
telefono, oltre ad una sala riunioni e spazi comuni. Attualmente i
docenti sono 51, quindi 7 docenti condividono la propria postazione
di lavoro con un collega: questi generalmente sono in regime di
tempo definito. Con l'utilizzo della nuova sede in Comune di
Saint-Christophe, che dispone di ulteriori 30 postazioni, aumenta
di fatto la disponibilità di spazi per il personale docente e
personale non docente. Ciascun professore e ciascun ricercatore è
inoltre dotato di un "pc" portatile e a ciascuno viene assegnato un
fondo personale per la ricerca di ammontare annuo pari ad euro
8.000,00 per una serie di tipologie di spesa: convegni, viaggio e
soggiorno per ricerche, acquisto di libri e riviste, abbonamenti a
riviste specialistiche (comprese le riviste "on-line"),
cofinanziamento di progetti di interesse nazionale, "software",
altre eventuali spese ritenute rilevanti dal docente. Nella sede di
Strada Cappuccini vi sono 2 uffici, anch'essi dotati di "pc"
connessi alla rete "internet" e di linee telefoniche: uno riservato
ai presidi di facoltà e l'altro ai docenti non in ruolo.
Per quanto riguarda gli spazi a disposizione degli studenti,
permettetemi un breve inciso. L'Università rileva annualmente le
opinioni degli studenti. Nell'ambito dell'indagine concernente le
prestazioni di vario genere, sono previsti 4 quesiti riguardanti
l'affollamento delle lezioni e dei seminari, l'adeguatezza delle
aule, l'adeguatezza dei locali e delle attrezzature per le attività
didattiche e l'accoglienza delle aule e degli spazi comuni, nonché
4 quesiti riguardanti la disponibilità di postazioni e
l'adeguatezza delle dotazioni di attrezzature dell'aula informatica
e del laboratorio del Centro linguistico di ateneo e 2 quesiti
concernenti i libri e le riviste accademiche della biblioteca. Tali
rilevazioni sono pubbliche e sono inserite sul sito "internet"
dell'ateneo a disposizioni di tutti. Dall'analisi degli esiti
dell'ultima rilevazione (2005/2006), con la raccolta di 410
questionari, emergono in maggioranza opinioni positive a livello di
ateneo in merito agli aspetti logistici; in particolare, gli
studenti dichiarano la rarità o l'assenza di affollamento nelle
aule - incidenza di risposte positive sul totale pari al 95% - e
giudicano adeguati sia gli spazi in cui si svolgono le lezioni, sia
i locali e le attrezzature per le attività didattiche integrative -
83% per entrambi i quesiti - ed accoglienti le aule per le lezioni,
i seminari e gli spazi comuni (81%). Relativamente all'aula
informatica, gli studenti dichiarano di aver potuto disporre di una
postazione in caso di necessità (86%) e ritengono adeguate le
dotazioni di attrezzature (74%). Per quanto concerne la biblioteca
ed il Centro linguistico di ateneo, si registrano, pur con
differente entità, percentuali abbastanza elevate di mancate
risposte ai relativi quesiti, verosimilmente correlate alla mancata
fruizione dei servizi da parte dei potenziali utenti. In merito al
Centro linguistico, gli iscritti che utilizzano maggiormente tale
struttura affermano di aver potuto disporre di una postazione e
giudicano adeguate le dotazioni di attrezzature. Le lascio il resto
delle valutazioni. Sede di Strada Cappuccini 2/a, qui le lascio
tutti i dati; sede di alta formazione Corso Padre Lorenzo 23; sede
condominio "Selene" - Località Grand Chemin 73/75, c'è tutta la
spiegazione degli studi, dell'aula informatica...
Quesito n. 4. Lo sviluppo edilizio dell'Università è
inevitabilmente legato alla Caserma "Testafochi". L'Amministrazione
regionale è impegnata, in particolare, grazie anche al contributo
del Generale della Scuola militare alpina, Petti, siamo in pieno
dialogo per l'acquisizione della Caserma ed è evidente che nel
frattempo si continua il lavoro sul complesso monumentale
"Saint-Bénin" dopo aver ottenuto in concessione d'uso, dal Comune
di Aosta, questo immobile. Al riguardo, dopo aver effettuato un
primo studio di fattibilità, stiamo seguendo - lo vedrà dalla
tempistica - tutte le questioni del Saint-Bénin, legate alla
necessità degli scavi archeologici che si sono fatti.
Per quanto riguarda le residenze universitarie, l'Università ha
indicato, tra gli interventi da effettuare, il completamento di
tutte le necessarie valutazioni in ordine alla possibilità di
utilizzo del "Residence Mont Blanc", situato nella prossimità della
sede di Strada Cappuccini, da destinare a residenza universitaria
per gli studenti. Il fatto di destinare tale struttura anche a
foresteria per il personale docente rientra nell'autonomia delle
scelte del Consiglio dell'Università, il quale provvederà nei tempi
opportuni ad effettuare tutte le valutazioni del caso. Ho esaurito
il tempo, la completezza dell'informazione gliela fornirò con la
risposta completa.
Presidente
- La parola al Consigliere Sandri.
Sandri (GV-DS-PSE)
- Intanto mi scuso con il Presidente
del Consiglio e con il Presidente della Regione per il numero
esagerato di domande che erano presenti in questa interrogazione,
mi do anche una pacchetta sulle mani, non lo farò più, cercheremo
di essere più attenti per le prossime indicazioni. Mi sembra vi
siano anche i costi che analizzeremo con calma.
Tre piccole considerazioni. Credo che questo sia uno dei temi
più importanti esistenti in Valle d'Aosta e mi dispiace del brusio,
non tanto per il brusio, perché sono anch'io uno dei responsabili
del brusio spesso e volentieri, però molto spesso trovo che qui
dentro ci si "riempie la bocca" sull'innovazione, sulla cultura,
sul far crescere i nostri giovani, poi, quando si parla di
Università, si "guarda per aria". Credo che invece questo sia uno
dei temi fondamentali su cui si gioca anche la nostra prospettiva
europea. Il Presidente è un appassionato europeista, è uno che ci
ha raccontato spesso di Lisbona, ha presentato il 3 aprile
finalmente la legge con 4 giorni soli di ritardo al
Consiglio...
(interruzione del Presidente della Regione, fuori
microfono)
... lo so, è solo una raffinatezza tecnica, quindi abbiamo dei
grossi temi su cui dibattere, credo che ci voglia più amore per la
nostra Università.
Adesso dovrò fare con calma l'analisi della risposta, ma credo
che, se si paragona quello che ha descritto il Presidente con i
"campus" universitari in mezza Europa, siamo dei paleontologi,
ossia amiamo dilettarci di questi "dinosauri"... che è l'Università
della Valle d'Aosta, nel senso che è una localizzazione
quadripartita fra Viale dei Cappuccini, Saint-Bénin, eccetera,
speriamo che la "Testafochi" passi nei tempi più veloci. Mi
permetta, Presidente, di cogliere al volo la sua suggestione, noi
dovremmo andare direttamente all'Università, ma credo che per fare
questo vi sia un modo semplicissimo: cambi la legge sull'Università
e si tolga da Presidente della fondazione, questo sarebbe il modo
più banale e semplice per darle ragione, ossia non ha nessun senso
che il Presidente debba rappresentare l'Università della Valle
d'Aosta, è stato indispensabile probabilmente per farla nascere.
Credo sia stato utile il Presidente della Fondazione
dell'Università per farla crescere, ritengo che oggi si debba porre
l'obiettivo di renderla indipendente. È un po' come i genitori con
i figli: sono indispensabili per farli nascere, sono utili per
farli crescere, ma poi è giusto che i figli vadano per i fatti
propri e riescano ad autonomizzarsi, per cui l'invito che rivolgo è
a prendere questo tipo di atteggiamento. Due battute tecniche
perché spero che da questo interesse che portiamo per l'Università
cresca anche una collaborazione. È stato visto un professore quasi
ottantenne camminare fra Aosta e Saint-Christophe su un muretto
della statale per cercare di raggiungere il condominio "Selene" e
trovarsi di fronte alla necessità di attraversare la strada in un
punto in cui non ci sono le strisce pedonali! È vero che esistono i
trasporti pubblici, ma l'Assessore Pastoret le potrà raccontare che
passano una volta ogni ora, e non solo, ma l'attraversamento della
strada diventa obbligatorio quando tu passi dall'altra parte,
altrimenti devi andare fino al capolinea e tornare indietro. Ci
sono oggettivamente delle difficoltà che potremmo con un briciolo
di volontà migliorare, aumentando le corse, aumentando la
connettività, ma soprattutto credo che da questa disamina emerga un
dato grave: è dimostrato da quanto ha detto il Presidente che i
professori di ruolo incaricati non hanno un ufficio per i fatti
propri e questo è grave perché l'Università è un centro dove le
persone si devono poter trovare e avere un luogo per poter lavorare
e mettere a frutto le loro capacità facendo ricerche... ma
incontrarsi per dibattere, confrontarsi. Se questo spazio non c'è
perché è diviso a "Cappuccini", un po' all'"Ambassador" e un po' a
Saint-Christophe, ditemi come può nascere quell'"animale" che è
l'Università, che deve essere un insieme di organi che però
lavorano tutti nella stessa direzione. È un corpo che deve trovare
il suo funzionamento, mentre così è un corpo spaccato che rischia
di morire. La preoccupazione che ho è che se non si riesce
rapidamente a dare una risposta a questi problemi, l'Università
rischia un'implosione e l'aspettare la "Testafochi" potrebbe essere
una "medicina" che arriva troppo tardi, quando il paziente è già
morto.
