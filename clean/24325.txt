Classificazione
ASSISTENZA SANITARIA E OSPEDALIERA



Oggetto del Consiglio n. 3276 del 6 febbraio 2008 - Resoconto
OGGETTO N. 3276/XII - Interrogazione: "Decisioni dell'Ufficio
di Direzione dell'USL in ordine al personale sanitario dell'Unità
Operativa di Cardiologia".
Interrogazione
Venuti a conoscenza che l'Ufficio di Direzione della Azienda
sanitaria USL della Valle d'Aosta ha assegnato specifici compiti al
personale sanitario di coordinamento dell'Unità Operativa di
Cardiologia, in linea con la normativa nazionale in merito alla
dirigenza del personale del comparto e con la moderna gestione
delle risorse, strutturata su un'ossatura infermieristica
coordinata dalla Direzione sanitaria;
Appreso che nell'ambito dei primari sono emerse perplessità e
contrarietà rispetto alle decisioni della Direzione dell'USL, sulla
base di un'arcaica visione baronale della sanità che vede nel
Direttore di struttura complessa, cioè nel primario, il fulcro non
solo dell'attività sanitaria ma anche dell'organizzazione dei
reparti;
Auspicato che nell'USL della Valle d'Aosta si possa mantenere
un sereno clima di collaborazione tra Direzione, personale medico e
personale del comparto, ma che si avvii nel più breve tempo
possibile un'organizzazione sanitaria che valorizzi le potenzialità
degli operatori, consentendo ai medici di dedicarsi a tempo pieno
alla cura dei pazienti e al personale infermieristico e
amministrativo di ottimizzare l'organizzazione dei servizi in
un'ottica di controllo di gestione efficiente ed efficace;
i sottoscritti Consiglieri regionali
Interrogano
l'Assessore regionale competente per conoscere:
1) quali motivazioni hanno portato l'Ufficio di Direzione a
operare scelte in merito ai compiti del personale sanitario di
coordinamento dell'Unità Operativa di Cardiologia;
2) se vi siano state prese di posizione contrarie da parte di
uno o più primari;
3) quali siano le linee strategiche dell'USL della Valle
d'Aosta in merito alle responsabilità di coordinamento delle Unità
Operative.
F.to: Sandri - Fontana Carmela
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Quello che è successo nel reparto di
cardiologia è un episodio strano, "drôle", particolare ed
eccezionale che non era mai successo, perché di solito le
incomprensioni a questo livello non si manifestavano, ma venivano
risolte in un rapporto corretto.
Un primario facente funzione e alla fine del suo incarico, fra
l'altro un incarico che non ha più voluto prolungare per
motivazioni sue...
(interruzione di un Consigliere, fuori microfono)
Presidente
- Colleghi, per cortesia...
Fosson (UV)
- ...senza comunicazione o senza accordo,
decide di cambiare l'organizzazione del suo reparto ampliando i
compiti della coordinatrice, senza condividerli con lei. Dall'altra
parte una coordinatrice che già, oltre al reparto, aveva un altro
servizio e che sta frequentando un master di cui parleremo dopo e
che ha delle assenze dovute a questo fatto. Quindi una mancanza di
comunicazione e di accordo fra primario e coordinatrice, su cui il
collegio di direzione non è intervenuto, perché non ha affidato
alcun compito alla coordinatrice né può farlo, né è suo compito,
come non è compito del collegio dei primari. Su questo invece è
intervenuto l'ufficio infermieristico, che abbiamo recentemente
potenziato, sottolineando queste difficoltà oggettive, per cui poi
la direzione strategica, nonostante un intervento del collegio dei
primari, che però non ha nessun diritto di esprimersi su una tale
questione, ha sottolineato le ragioni della coordinatrice e
sconsigliato quanto veniva preferito dal primario.
La filosofia nostra su questo è stata sottolineata in diverse
interpellanze, cioè l'importanza del coordinamento infermieristico,
l'importanza del ruolo delle laureate in scienze infermieristiche.
Devo ammettere che siamo in ritardo per il concorso sulla dirigenza
infermieristica e questo non solo per i patti di stabilità, ma
perché sull'applicazione della 251 c'era stato un disaccordo con i
sindacati, disaccordo che è stato superato. Nel piano concorsi di
quest'anno c'è la prima dirigenza infermieristica, da cui volevamo
far discendere tutta una riorganizzazione del settore. Un settore
che vedeva su 113 caposala, il 65% che non aveva fatto il master,
per cui prima di partire per tutta una riorganizzazione del genere,
abbiamo voluto rifare un master che è stato accolto positivamente.
Il primo viene terminato a settembre di quest'anno - ne seguirà un
altro - che ha dato la possibilità a chi non aveva il diploma di
scuola secondaria di mettersi a posto. Nel frattempo dobbiamo
sottolineare che non si è giunti a una definizione di una riforma
della "legge Bindi" che prevedesse un governo clinico con le
modalità di questo, in un momento in cui comunque il percorso
assistenziale, la cartella alla fine (e quindi la responsabilità)
viene firmata dal primario dell'unità operativa.
Cosa pensiamo noi? A due percorsi ben precisi con autonomia, ma
che dialoghino fra di loro, che abbiano dei punti di incontro
soprattutto nei reparti dove operano, cosa che qui invece non è
successa.
Président
- La parole au Conseiller Sandri.
Sandri (PD)
- Siamo soddisfatti della risposta
dell'Assessore, che ci ha spiegato anche un episodio che in effetti
ci aveva suscitato qualche preoccupazione, per la difficoltà di
capirne tutti i contorni. I contorni sono stati chiariti e apprezzo
in particolare che da questa risposta l'Assessore ci abbia dato un
quadro condivisibile del percorso che si sta facendo per la
valorizzazione del personale infermieristico. Credo che questo sia
un grande
atout
delle nostre strutture sanitarie: tutto
quello che si fa in quella direzione sia benvenuto. Credo che non
possiamo che essere rassicurati dal fatto che la 251 finalmente
vede attuazione nell'arco del 2008. Mi preme ricordare le parole
dell'Assessore, che condividiamo in pieno: il collegio dei primari
non ha diritto di esprimersi su questi temi. Sarebbe opportuno che
ognuno facesse il suo mestiere e si eviterebbero tanti
problemi.
