Classificazione
STATUTO



Oggetto del Consiglio n. 3315 del 21 febbraio 2024 - Resoconto
OGGETTO N. 3315/XVI - Interpellanza: "Intendimenti del
Governo regionale a seguito dell'approvazione del Senato del
disegno di legge sull'attuazione dell'autonomia differenziata delle
Regioni a Statuto ordinario".
Bertin (Presidente) -
Passiamo ora alle interpellanze.
Punto n. 27. Illustra l'interpellanza il consigliere Aggravi.
Aggravi (RV) -
Il 23 gennaio scorso il Senato della
Repubblica ha approvato in prima lettura il disegno di legge di
iniziativa governativa sull'attuazione dell'autonomia differenziata
delle Regioni a Statuto ordinario, un passo, almeno nei principi
nell'azione politica del Governo centrale, che, come RV, riteniamo
comunque importante rispetto a quanto fino ad oggi fatto in materia
di autonomia nei confronti delle Regioni a Statuto ordinario. Oggi
il testo è assegnato alla I Commissione Affari costituzionali della
Camera dei Deputati e il suo iter ha avuto inizio il 14 di febbraio
scorso. I relatori sono due Deputati, l'uno di Fratelli d'Italia e
l'altro di Forza Italia. In linea generale il testo definisce tra
le proprie finalità i principi generali per l'attribuzione alle
Regioni a Statuto ordinario di ulteriori forme e condizioni
particolari di autonomia in attuazione dell'articolo 116 della
Costituzione, in sintesi i rapporti tra lo Stato centrale e le
Regioni a Statuto ordinario in tema di attuazione dell'autonomia
differenziata. Qualcosa quindi che, sempre in linea generale, non
dovrebbe interessare le speciali, per cui la Valle d'Aosta;
tuttavia, in chiusura il testo, tra le disposizioni transitorie
finali, il testo del 23 di gennaio prevede che, ai sensi
dell'articolo 10 della legge costituzionale 3/2001, le disposizioni
di cui alla presente legge si applicano anche nei confronti delle
Regioni a Statuto speciale e delle Province autonome di Trento e di
Bolzano. La legge costituzionale a cui si rimanda è quella delle
modifiche al Titolo V della parte II della Costituzione, in
particolare l'articolo che ho citato dice: "Sino all'adeguamento
dei rispettivi Statuti, le disposizioni della presente legge si
applicano anche alle Regioni a Statuto speciale e alle Province
autonome per le parti in cui prevedono forme di autonomia più ampie
rispetto a quelle già attribuite", quindi quelle definite nei
propri Statuti.
Ora, in linea di principio si potrebbe sintetizzare tale assunto
dicendo che per le speciali questo disegno di legge si applica in
tutte quelle parti che prevedrebbero forme di autonomia più ampie
rispetto a quelle già presenti negli Statuti e in tal senso avrebbe
anche giusta ragione di essere la prima parte dell'articolo 10 che
ho citato, sino all'adeguamento dei rispettivi Statuti.
Con quest'interpellanza pertanto, certo del quadro ancora in
itinere
del testo di legge sull'autonomia differenziata, e
considerando però capitale per il futuro della nostra autonomia
speciale il mantenimento di un approccio di attenta e costante
vigile attesa sulle evoluzioni parlamentari del testo, sia da Aosta
che da chi frequenta i palazzi romani ormai con maggior
dimestichezza, pongo all'attenzione del Governo, ma anche di tutta
l'Aula, alcuni quesiti che in qualche modo finiscono per essere
tangenti alla nostra realtà.
Il primo quesito chiede: se vi siano state delle interlocuzioni
con il Ministero per gli affari regionali e le autonomie, o altri
Dicasteri del Governo italiano, anche nell'ambito dei rapporti
tenuti di concerto con le altre Regioni a Statuto speciale in
merito agli effetti che la determinazione dei Livelli Essenziali
delle Prestazioni, i famigerati LEP, potrebbero avere con
riferimento alle competenze oggi già assegnate alla nostra Regione,
con particolare riferimento alle previsioni di cui al comma 1
dell'articolo 4 e al comma 3 dell'articolo 9. Il tema è
estremamente complicato ma in sintesi, tenuto conto che i LEP sono
relativi ai Livelli Essenziali delle Prestazioni concernenti
diritti civili e sociali che devono essere garantiti su tutto il
territorio nazionale e che questi interessano ambiti quali, ad
esempio, la tutela della salute o il governo del territorio, il
meccanismo che ho citato definito dagli articoli 4 e 9 che effetti
potrebbero avere sui i nostri attuali o futuri Livelli Essenziali
delle Prestazioni, soprattutto su quegli ambiti oggetto già di
competenza speciale?
Il secondo interrogativo chiede al Governo se il Governo abbia
intenzione di promuovere, nell'ambito del percorso legislativo di
questo disegno di legge, anche per il tramite dei nostri
Parlamentari il richiamo alle aree montane, parimenti a quello che
è previsto già oggi nel testo per l'insularità. Vero è che il
Consiglio dei ministri ha dato il via libera al DDL montagna e che
ora questo sarà all'esame del Parlamento, se non erro, c'era anche
una notizia che riguardava un passaggio fatto sulla Conferenza
delle Regioni - guardo il collega Caveri che forse aveva preso
posizione sul tema - ma tra i principi del DL 615, proprio laddove
si parla dei principi di unità giuridica ed economica di coesione
economica, sociale e territoriale, si fa espressamente riferimento
all'insularità, di montagna non se ne parla. Sui principi sappiamo
che è sempre meglio essere chiari, lo dico perché ovviamente
l'articolo 1 è molto corposo di questo DL 615.
In conclusione mi si consenta anche una piccola provocazione,
che è la terza domanda che pongo sul tavolo: "se alla luce dei
contenuti del testo approvato dal Senato della Repubblica sia
intenzione del Governo regionale valutare l'opportunità di
perseguire le previsioni" che citavo prima, ovvero quelle
consentite dall'articolo 11 del comma 2, cioè la possibilità
appunto per la Regione autonoma di procedere laddove ci siano
competenze non già previste all'interno del nostro Statuto seguendo
il meccanismo dell'intesa, che è il meccanismo come oggi definito
dal disegno di legge in discussione alla Camera dei Deputati.
Al di là della già tanto commentata e discussa iniziativa di
proposta di modifica del nostro Statuto speciale, ricordo che se
n'è parlato e il testo che è stato consegnato dalla maggior parte
dei Presidenti delle Speciali alla presidente Meloni al Festival di
Torino che riguarda anche i particolari meccanismi di modifica
dello Statuto medesimo, ci sono anche dei disegni di legge
presentati da singoli Parlamentari proprio sulle modalità di
evoluzione di questi meccanismi, che sono più rigidi di quelli
previsti per le leggi dello Stato, mi chiedo anche, alla luce delle
roboanti dichiarazioni fatte da alcuni esponenti politici e
rappresentanti delle massime istituzioni dello Stato e del
Parlamento rispetto alle grandi possibilità che questo testo
porterebbe anche alla Valle d'Aosta, se vi sia l'intenzione o si
intraveda l'opportunità di sfruttare la previsione che questo DL
già oggi consente e quindi, al di là delle competenze statutarie,
di agire nell'ambito delle possibilità d'intesa secondo un percorso
che non è quello rafforzato del nostro Statuto speciale.
Presidente -
Risponde il Presidente della Regione.
Testolin (UV) -
Intanto parto da alcune considerazioni
che ha fatto il consigliere Aggravi in merito al fatto che il DL
sia
in itinere
, quindi ci siano ancora delle disquisizioni a
bocce non ferme; diciamo che l'ambito di ragionamento e di
valutazione è assai ampio e, proprio per la sua situazione di
fluidità, definiamola così, può prestarsi a innumerevoli punti di
vista e valutazioni, che evidentemente hanno fatto parte anche
dell'analisi che è stata condotta con gli uffici, analizzando
nell'intimo anche questo percorso.
Con la riposta si cercherà di dare un riscontro complessivo ai
tre quesiti per mettere sul piatto delle valutazioni che si possono
fare allo stato dell'arte. L'interpellanza difatti ci fornisce
l'occasione per fare uno stato dell'arte della nostra posizione,
cominciando con il dire che il Governo regionale della Valle
d'Aosta da sempre si ispira ai principi del federalismo, della
sussidiarietà dell'autonomia regionale e degli Enti locali e non
può che riguardare con favore alle riforme istituzionali e
amministrative che vanno in tale direzione. È pertanto in atto da
parte nostra un attento monitoraggio sul percorso dell'autonomia
differenziata al fine di cogliere le eventuali opportunità anche
per la nostra Regione, così come per salvaguardare la nostra
specialità.
Il 23 gennaio scorso il Senato ha approvato il disegno di legge
del Governo: "Disposizioni per l'attuazione dell'autonomia
differenziata delle Regioni a Statuto ordinario ai sensi
dell'articolo 116 terzo comma della Costituzione" molto diverso dal
primo disegno di legge presentato dal ministro Calderoli, ma
dovendo il testo passare ancora al vaglio della Camera, non essendo
quindi definitivo, risulta al momento difficile valutare la portata
sull'effettiva percorribilità del processo delineato e sull'impatto
sul sistema regionale nel suo complesso. Ogni valutazione verrà
quindi fatta a tempo debito evidentemente, tanto più che il disegno
di legge uscito dall'alto del Senato è molto più articolato e
complesso rispetto a quello inizialmente presentato dal Ministro
per gli affari regionali e l'autonomia, approvato il 2 febbraio
2023, quindi un anno fa, in Consiglio dei ministri.
Rimangono alcuni nodi che dovranno essere sciolti e che sono
oggetto di dibattito politico e dottrinale; fino a quando non sarà
approvato il testo definitivo, è dunque difficile trarre delle
conclusioni sui termini di applicabilità del disegno di legge delle
autonomie speciali. Uno dei nodi presenti - ed è anche oggetto di
quest'interpellanza e delle domande del disegno di legge oggetto di
discussione - riguarda la determinazione dei LEP concernenti i
diritti civili e sociali, che devono essere garantiti su tutto il
territorio nazionale, che, secondo autorevoli pareri degli
studiosi, potrebbe vedere la luce tra alcuni anni, identificata in
4-5 anni come tempistica plausibile per la definizione di questo
percorso. La determinazione dei LEP ha assunto un ruolo centrale
nel disegno di legge dell'autonomia differenziata, atteso che la
loro definizione costituisce una condizione obbligatoria per il
trasferimento delle funzioni alle Regioni in quanto vi è l'esigenza
di fornire il riferimento necessario per determinare le risorse da
destinare alle Regioni che fanno richiesta di maggiore autonomia,
le due cose evidentemente non possono che andare assieme. Non
conoscendo i LEP, non è quindi oggi possibile dare una risposta
generale sui loro effetti, che potranno essere valutati solo nel
momento in cui gli stessi saranno esattamente definiti. Si può
inoltre ragionevolmente ritenere che dovrebbe prevalere la
possibilità di far valere la specialità, perché diversamente si
appaleserebbero forti profili di incostituzionalità da mettere sul
piatto e da considerare.
Va detto che la Regione Valle d'Aosta, come le altre autonomie
speciali, a prescindere dal percorso dell'autonomia differenziata
in atto, dispongono già dello strumento normativo finalizzato
all'acquisizione di ulteriori funzioni nelle more della revisione
degli Statuti e dunque anche quelle indicate nel terzo comma
dell'articolo 116 della Costituzione. Si tratta delle norme di
attuazione statutaria che ben conosciamo alle quali la
giurisprudenza costituzionale consolidata ha riconosciuto un ruolo
interpretativo e integrativo delle sfere di competenza come
delimitate dagli Statuti. Nelle more quindi della revisione dello
Statuto speciale, nelle more della definizione dei LEP e nelle more
del completamento dell'autonomia differenziata, sulla quale si
faranno le opportune valutazioni al momento debito quando avremo un
testo definitivo, la nostra Regione può avviare, come peraltro sta
già facendo, le iniziative che riterrà utili e opportune per
acquisire nuove funzioni, anche in relazione a quanto previsto
dall'articolo 116 della Costituzione nel solco di quanto previsto
dall'articolo 48bis dello Statuto speciale, cioè nell'ambito
dell'attività svolta dalla Commissione paritetica, perché la nostra
specialità derivante dallo stesso Statuto ci fa ritenere che lo si
possa modificare o attuare solamente con procedure legislative ben
definite e non con norme di legge ordinaria dello Stato così come
quella prevista.
Presidente -
La parola al consigliere Aggravi per la
replica.
Aggravi (RV) -
Diciamo che - e lo avevamo già detto nelle
premesse - quest'interpellanza è di contenuto più politico e non su
uno scenario definito; certe valutazioni vanno fatte sicuramente a
bocce ferme, ma chi gioca a biliardo sa che a volte quella boccia
che è tranquilla in un angolo finisce nei rimbalzi di essere
colpita, quindi l'obiettivo è quello di tenere, come abbiamo detto,
una guardia più alta del dovuto per tutta una serie di motivazioni:
primo perché - ed è una motivazione che oggettivamente non mi è
capitato di sollevare solo in questa sede con quest'interpellanza -
il terzo comma dell'articolo 116 della Costituzione è abbastanza
esplicativo e già segna una strada di come potrebbe essere in
maniera più semplice definita e strutturata l'autonomia
differenziata, perché invece nel testo che è oggi in discussione
alla Camera ci sono degli elementi differenti che non solo toccano
o complicano il discorso dei LEP, però, a mio giudizio - ma non
soltanto il mio, l'hanno scritto persone molto più titolate di me
-, verrebbe meno e viene meno con il DL 615 il rapporto
intercorrente tra la Regione e lo Stato, perché si inseriscono
anche gli atti di indirizzo delle Camere, quindi oggettivamente il
rapporto tra la Regione e lo Stato che è scritto e sancito
nell'articolo 116 - e non parlo solo delle speciali, parlo di tutte
- è qualcosa che dovrebbe essere e rimanere sacrosanto, perché
altrimenti si crea - e soprattutto nell'ambito del DL 615 così
sembra - un intermezzo dove viene sminuito il ruolo istituzionale
di collaborazione e, se non paritario, come nel nostro caso, ancora
di più, tra la Regione e lo Stato. Chi è che tratta l'autonomia? La
Regione singola con lo Stato o la Regione con lo Stato ma con
l'intermezzo e la possibilità di agire da parte delle Camere che
non rappresentano necessariamente tutte le Regioni? Questo è un
elemento molto particolare e che in parte mi preoccupa e dovrebbe
preoccupare più i governatori delle Regioni a Statuto
ordinario.
Sul discorso dei LEP quello che mi preoccupa al netto del
discorso insularità e montagna - non l'ha citato nella risposta ma
spero che sia ben considerato questo passaggio - è un meccanismo o
comunque una determinazione che ci metterà del tempo, come ci
metterà del tempo sicuramente anche l'analisi alla Camera io penso,
però è bene ragionarci, perché soprattutto sul tema della tutela
della salute e del governo del territorio li ho voluti citare
perché sappiamo benissimo che il LEP di città è diverso dal LEP di
montagna, come del LEP insulare o del LEP lacustre, nel senso che
abbiamo un rischio che tocca direttamente il grande tema dei costi
maggiori che vengono sostenuti da chi vive in determinate aree e lì
sta anche un approccio strategico. Ci vogliamo rimanere in quelle
aree oppure no? E standardizzare tutto a livello di LEP mi
preoccupa.
Chiudo sulla preoccupazione maggiore: quella del perimetro di
riferimento, perché mi sembra che la clausola di maggior favore
inserita nell'articolo 11 sia un po' limitativa e diciamo molto
perigliosa forse, perché quando si parla del fatto che i LEP devono
essere garantiti alla stessa maniera su tutto il territorio
nazionale, almeno di forme speciali che sono simili più
all'indipendenza che ha l'autonomia, il territorio di riferimento
coinvolge anche le Regioni a Statuto speciale e a me preoccupa
questa definizione senza che si sia scritto bene e chiaro il fatto:
"Fatte salve le competenze delle Regioni a Statuto speciale",
perché quelle sono scritte in Statuti che hanno un rango maggiore
delle normali norme dello Stato. Su questo passaggio io penso che
bisogna tenere ulteriormente alta la guardia perché altrimenti
sappiamo benissimo che una mattina ci potremmo trovare un Monti
bis, ter, quater che aprono tutta una serie di contenziosi e
finiscono ovviamente per generare quello che sappiamo.
Sicuramente parlare oggi di questo tema dell'autonomia
differenziata può essere un vasto programma, però è meglio che ne
parliamo e stiamo ben attenti di quello che accade, perché
altrimenti potremmo una mattina svegliarci, aprire la finestra e
trovare un mondo ben diverso da quello in cui fino ad oggi siamo
stati, abbiamo operato e soprattutto abbiamo vissuto nelle terre di
montagna.
