Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 903 del 14 novembre 1984 - Resoconto
OGGETTO N. 903/VIII - DISEGNO DI LEGGE CONCERNENTE:
"MODIFICAZIONI DELLA L.R. 1° GIUGNO 1984, N. 17, RIGUARDANTE:
"INTERVENTI ASSISTENZIALI AI MINORI".
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
La Giunta aveva presentato questa
modificazione alla legge 17/1984 (visto che al momento della prima
discussione c'era già stato un emendamento proposto in Consiglio ed
accettato) che però, nella fase di applicazione della legge, ha
fatto nascere delle disfunzioni.
In effetti la prima modifica riguarda lo stanziamento, in quanto
la modifica ha comportato una maggior spesa, portando fuori
stanziamento di circa 10 milioni il fondo approvato in questa
legge.
La seconda modifica riguarda la soppressione dell'emendamento
che era stato allora proposto e che portava ad una disparità di
trattamento tra figli di genitori lavoratori dipendenti e figli di
lavoratori autonomi; inoltre provocava disparità tra figli orfani
di un genitore con uno stipendio abbastanza alto e figli con due
genitori con lo stipendio bassissimo.
A questo punto avevamo presentato a nuova legge; la IV^
Commissione, invece di annullare quell'emendamento approvato nella
prima legge, ha chiesto che i redditi da lavoratori dipendenti o da
pensionato siano conteggiati nella misura dell'80%, il che comprime
già questa disparità e noi siamo sostanzialmente d'accordo.
PRESIDENTE:
E' aperta la discussione generale sul disegno
di legge n. 104. Ha chiesto di parlare il Consigliere Mafrica, ne
ha facoltà.
MAFRICA - (P.C.I.):
Il nostro Gruppo aveva già sostenuto,
in occasione dell'approvazione del precedente testo, che si tenesse
conto in modo particolare della differenza, ai fini della
valutazione del reddito, fra i lavoratori dipendenti e i lavoratori
autonomi. Siamo dell'idea che l'impostazione che aveva
originariamente il disegno di legge, quando aveva accolto una
valutazione dei redditi dei lavoratori dipendenti al 60%, fosse
quella giusta; non ci hanno molto convinto le argomentazioni
portate per dire che bisognava trattare allo stesso modo i
lavoratori autonomi e i lavoratori dipendenti; comunque abbiamo poi
accettato che si addivenisse ad una valutazione dell'80%, che
mantiene una certa differenza e che secondo noi riporta all'equità
il provvedimento.
Quindi voteremo a favore - pur non condividendo appieno - perché
si è tenuto conto in qualche modo di esigenze che sono reali.
PRESIDENTE:
E' chiusa la discussione generale, si passa
all'esame dell'articolato. Do lettura dell'articolo 1:
ART. 1
E' soppresso il 3° comma dell'articolo 3 della L.R. 1° giugno
1984, n. 17.
PRESIDENTE:
All'art. 1 vi è un emendamento proposto dalla
I^ e dalla IV^ Commissione, sostitutivo dell'intero articolo.
Recita:
"Il terzo comma dell'art. 3 della L.R. 1° giugno 1984, n. 17,
è così modificato: I redditi da lavoro dipendente o da pensione
saranno conteggiati nella misura dell'80%".
Lo metto in votazione:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 2:
ART. 2
Per l'applicazione della L.R. 1° giugno 1984, n. 17, è
autorizzata, limitatamente all'anno 1984, la maggiore spesa di lire
100.000.000=.
L'onere derivante dall'applicazione della presente legge
graverà sul cap. 41700 della Parte Spesa del bilancio preventivo
della Regione per l'anno 1984, e a tal fine lo stanziamento del
capitolo stesso è aumentato di lire 100.000.000=.
Al finanziamento della maggiore spesa di lire 100.000.000= si
provvede mediante riduzione di pari importo dello stanziamento
iscritto al cap. 50000 (Fondo globale per il finanziamento di spese
per l'adempimento di funzioni normali - spese correnti) della Parte
Spesa del bilancio di previsione della Regione per l'anno
1984.
PRESIDENTE:
Metto in approvazione l'articolo 2:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 3:
ART. 3
Al bilancio di previsione della Regione per l'anno 1984 sono
apportate le seguenti variazioni:
PARTE SPESA
Variazione in diminuzione
Cap 50000 - Fondo globale per il finanziamento di spese per
l'adempimento di funzioni normali (Spese correnti)
£ 100.000.000
Variazione in aumento
Cap 41700 - Spese per interventi assistenziali a favore di
minori con un solo genitore e in stato di bisogno (L.R. 1.6.1984 n.
17)
£
100.000.000
PRESIDENTE:
Metto in approvazione l'articolo 3:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 4:
ART. 4
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 4:
ESITO DELLA VOTAZIONE
Presenti: 27
Votanti: 27
Maggioranza: 18
Favorevoli: 27
Il Consiglio approva all'unanimità
PRESIDENTE:
Metto in approvazione la legge nel suo
complesso per votazione segreta:
VOTAZIONE PER SCRUTINIO SEGRETO
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
