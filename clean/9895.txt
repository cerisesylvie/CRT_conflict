Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1016 del 14 febbraio 1990 - Resoconto
OGGETTO N. 1016/IX - PROBLEMI CONCERNENTI IL FUNZIONAMENTO
DEI SERVIZI DI ASSISTENZA PSICHIATRICA ALL'INTERNO DELL'OSPEDALE E
SUL TERRITORIO. (Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Bajocco ed iscritta al punto 10 dell'ordine
del giorno.
INTERPELLANZA
CONSTATATA la fatiscenza dell'attuale reparto di diagnosi e cura
dell'Unità Operativa di Psichiatria, incapace di assicurare
tranquillità ai degenti ed il dovuto rispetto della loro
privacy;
CONSIDERATO l'attuale livello di insufficienza numerica degli
infermieri in servizio presso tale Unità Operativa (anche rispetto
ai cosiddetti "standards ospedalieri");
RILEVATO che le attività ambulatoriali e di intervento a
domicilio, gestite dai medici dell'Unità Operativa di Psichiatria
sono limitate solo ad alcune ore della settimana e quindi non
possono assicurare sufficiente continuità terapeutica e risultano
spesso scollegate rispetto alle équipes di base (per
l'insufficienza dell’organico dei medici del reparto
psichiatrico e per il sovraccarico di lavoro delle équipes
periferiche);
i sottoscritti Consiglieri regionali del Gruppo Comunista
INTERPELLANO
l'Assessore alla Sanità ed Assistenza Sociale per sapere:
1) quali sono le intenzioni della Giunta rispetto alla necessità
di dare una sede più dignitosa all'attuale reparto di
psichiatria;
2) quale è il giudizio della Giunta sul progetto di
ristrutturazione globale dell'assistenza psichiatrica presentato
ormai da alcuni anni da una apposita commissione dell'USL della
Valle d'Aosta e quali sono le valutazioni in merito degli organi
tecnici dell'assessorato
3) se la Giunta intende procedere al completamento dell'organico
medico di psichiatria e se intende provvedere rispetto alle carenze
di personale infermieristico;
4) se si intende potenziare l'attività di assistenza
psichiatrica sul territorio mediante l'individuazione di figure
professionali (psicologi clinici, infermieri professionali,
assistenti sociali e domiciliari) che si dedichino prevalentemente
ai soggetti con problemi psichiatrici.
PRESIDENTE:
Ha chiesto la parola Consigliere Mafrica; ne
ha facoltà.
MAFRICA (PCI):
Dopo una precedente interpellanza, che
abbiamo presentato nel Consiglio della volta scorsa, ritorniamo sul
problema dei malati psichiatrici, perché è ancora aperta tutta una
serie di problemi. Credo che per descrivere la situazione e la sua
gravità sia anche utile prendere nota di quanto afferma l'ultimo
numero de "Il Corriere della Valle" che descrive la situazione in
questo modo: "Il reparto psichiatrico è una vergogna!"
Do ora lettura di una parte di questa illustrazione, che faccio
mia, per evitare di dire cose che potrebbero essere intese come di
parte e per far notare come le dicono osservatori esterni.
"Il reparto di psichiatria di Aosta ha sede nell'edificio
dell'ex Maternità, sito in via Saint Martin de Corléans n. 248. Si
dice che genio e follia spesso vadano insieme. E' forse per questo
che, annesso al reparto suddetto, sorge l'Istituto d'Arte, seppure,
beninteso, con ingressi separati.
Appena si giunge davanti all'edificio, colpisce la fatiscenza
della facciata: pezzi di cornicione che cadono e l'intonaco tutto a
crepe. Sul davanti l'impressione di decadenza e di disordine è
accresciuta dalla sporcizia, che si accumula sotto i gradini di
ingresso, che fuoriesce dal contenitore spanciato dell'immondizia,
mentre sul retro, da dove si entra direttamente nel reparto, tale
impressione è accresciuta da un mobile in disuso abbandonato nel
cortile.
L'interno non è migliore dell’esterno, pulizia a
parte, perché pavimenti, pareti e suppellettili risentono
dell'usura ed avrebbero bisogno di urgente manutenzione. La
tinteggiatura della cucina non viene attuata da anni e l'intonaco
si stacca a pezzi. Il pavimento è tutto a buchi. Sedie e poltrone
vengono tenute assieme con giri di nastro adesivo
... L'ambiente
è tetro, senza sole, senza colore e ristretto, con tramezze di
fortuna per assicurare ai pazienti, che qui vivono in promiscuità,
per mancanza di spazio, un minimo di privacy.
I posti letto, in numero di ventiquattro, non bastano a
soddisfare le richieste di ricovero ospedaliero. Il personale è
insufficiente a coprire le esigenze del reparto, data anche la
continua ed assidua sorveglianza che i malati ospitati
richiedono.
I pazienti, superata la fase acuta, non trovano poi qui le
condizioni per il recupero e la riabilitazione e spesso devono
essere inviati a San Maurizio Canavese, presso il Fatebenefratelli.
Per la riabilitazione occorrerebbero ambienti appositi, dove i
malati possano svolgere attività varie ed occuparsi. Gli studi
sulle malattie
mentali e sui disturbi psichici più in generale
evidenziano la necessità, per una guarigione tanto più pronta, di
un ambiente accogliente, rilassante, spazioso ed amico.
L'impressione di ostilità che si ricava dallo Psichiatrico non è
certo la risposta adeguata ai bisogni di tali malati".
Mi pare che la descrizione del reparto di cui parliamo sia
preoccupante e ponga delle domande serie ai responsabili della
sanità...
(Voce fuori microfono):
Allora è peggio della Romania!
... Credo di dover porre altri problemi, contenuti
nell'interpellanza.
Il reparto si trova in queste condizioni ed ha bisogno di una
risposta e quindi di una sede più dignitosa. Vorremmo conoscere le
intenzioni della Giunta in proposito.
Vorremmo anche sapere che fine ha fatto quel progetto
complessivo di assistenza psichiatrica che era stato predisposto
alcuni anni fa da un'apposita commissione dell'USL e di cui non si
è più parlato. Vorremmo conoscere il parere tecnico degli uffici in
merito ed il parere politico della Giunta.
Vorremmo poi avere risposte rispetto all'organico attuale del
personale medico e del personale infermieristico. Attualmente il
personale medico dovrebbe essere costituito da un primario, quattro
aiuti ed un assistente, mentre l'organico necessario è sicuramente
più ampio. Anche il personale infermieristico è ridotto. Pare
infatti che di notte ad assistere una ventina di questi pazienti
particolari, che sono in locali ristretti e separati da tramezze,
ci siano soltanto due infermieri.
Vorremmo poi avere anche una risposta rispetto
all'organizzazione complessiva sul territorio del Servizio
psichiatrico. Dei medici si recano una volta alla settimana a
Saint-Pierre a Gignod, Verrès e Donnas, visitano e svolgono sedute
terapeutiche su pazienti che poi non riescono più a seguire nel
resto della settimana. Esiste anche un problema di collegamento tra
il lavoro di questi psichiatri o psicologi con l'équipe che lavora
nel distretto. Non c’è sufficiente comunicazione,
anche perché i malati psichiatrici sono malati gravi, non si riesce
a far seguire nel loro territorio o nella loro residenza pazienti
che, se seguiti, potrebbero guarire molto più rapidamente e che
invece, abbandonati a se stessi, presentano poi fasi molto acute,
più gravi e magari anche ricadute. Esiste quindi anche un problema
di preparazione anche specialistica di alcune figure che lavorano
nelle varie équipe rispetto a questo particolare tipo di
pazienti.
Ecco, noi vorremmo sapere se, rispetto a tutti questi problemi,
esiste una proposta o una risposta complessiva da parte della
Giunta, perché siamo convinti che nella società di oggi i problemi
psichiatrici siano molto diffusi e che l'intervento di personale
specializzato al momento opportuno possa fare da barriera nei
confronti di situazioni che, altrimenti, potrebbero degenerare,
trasformandosi in casi più difficili da trattare e potrebbero anche
creare problemi alla vita sociale.
Attendiamo una risposta e sollecitiamo un intervento globale che
tocchi i diversi aspetti del problema sollevato.
PRESIDENTE:
Ha chiesto la parola l'Assessore alla Sanità
ed Assistenza sociale, Lanièce; ne ha facoltà.
LANIECE (DC):
Come è già stato detto dal Consigliere
Mafrica, dei problemi dell'Unità Operativa di Psichiatria abbiamo
già trattato molto recentemente in questo Consiglio, in occasione
di un'interpellanza presentata dagli stessi Consiglieri firmatari
dell'interpellanza in oggetto, Mafrica e Bajocco.
La situazione non è di certo cambiata rispetto a quanto detto
l'altra volta e mi rendo anche conto che sono rimasti insoluti i
tanti problemi sul tappeto.
Tutta la problematica relativa alla sistemazione degli
interventi nell'ambito dell'assistenza psichiatrica e della tutela
della salute mentale vanno ricondotti all'applicazione delle norme
che sono già state ricordate molte volte in questa sede. In
proposito, la Giunta regionale ha adottato una recente
deliberazione, la n. 875 del 26 gennaio 1990, che concerne: "Linee
di organizzazione e sviluppo dei servizi sanitari della Regione, al
fine dell'attuazione degli interventi di ristrutturazione edilizia,
di ammodernamento tecnologico e di realizzazione di residenze per
anziani e soggetti non autosufficienti".
Nella deliberazione di cui sopra, vengono evidenziati in
particolare:
1°) la necessità di prevedere modelli organizzativi che
comprendano, oltre all'attività ospedaliera, anche attività
territoriale del servizio di salute mentale, nonché servizi
residenziali e semiresidenziali di terapia e risocializzazione;
2°) il riferimento al piano triennale degli investimenti
relativo alla realizzazione di un nuovo corpo ospedaliero nel quale
verrà collocata, tra l'altro, l'Unità Operativa di Psichiatria;
3°) la previsione, nell'ambito della riconversione dell'Ospedale
Beauregard, di una struttura residenziale e semiresidenziale per
terapia e risocializzazione, ad integrazione dell'attività
ospedaliera esercitata per i disabili psichici.
4°) il riferimento al progetto-obiettivo per il piano sanitario
nazionale 1990-94, in corso di adozione e finanziamento, che
delinea un modello di organizzazione dell'assistenza psichiatrica
comprendente attività ospedaliere, residenziali e semiresidenziali
di terapia e risocializzazione.
Nell'aprire una breve parentesi, faccio notare che è la prima
volta che nei piani nazionali sono previste queste nuove figure
professionali relative all'assistenza semiresidenziale ed è anche
la prima volta che si prevedono fondi non solo per il finanziamento
dei centri, ma anche per la loro gestione.
E' in questi ambiti e con questi riferimenti che vanno
considerate le proposte elaborate dall'apposita commissione
dell'USL. Pertanto, la citata deliberazione di Giunta è stata
adottata il 26 del mese scorso proprio per rispondere alle esigenze
prospettate dalla commissione dell'USL.
Il problema della scarsità di infermieri professionali,
purtroppo, è comune a tutte le Regioni d'Italia. Noi abbiamo
attivato ogni forma possibile di pubblicità e di incentivazione
economica, per favorire la partecipazione dei giovani ai corsi per
infermieri professionali. L'assegno di studio mensile che viene
erogato per tutta la durata del corso è pari a 200.000 lire per il
primo anno, 450.000 per il secondo e 600.000 per il terzo,
purtroppo, neppure le iscrizioni riescono a coprire il fabbisogno
del solo Ospedale.
Dall'altro lato, in sede di rinnovo del contratto di lavoro del
personale sanitario nazionale, si sta affrontando (e speriamo che
l'iniziativa vada a buon fine) il problema connesso ad una maggiore
retribuzione degli infermieri professionali. Si tratta di un
problema certamente importante, che, se verrà risolto, costituirà
per molti una nuova incentivazione per intraprendere l'attività di
infermiere professionale.
Per quanto concerne l'organico medico dell'Unità Operativa di
Psichiatria, faccio presente che, dei posti previsti, sono ancora
vacanti due posti di aiuto e tre di assistente, ma al più presto
assumeranno servizio i nuovi assistenti vincitori del concorso
espletato il 26 gennaio di quest'anno e, a breve termine, verrà
espletato il concorso per la copertura dei due posti di aiuto
tuttora vacanti.
Per quanto concerne l'individuazione di altre figure
professionali, posso dire che è allo studio una proposta di
modificazione della vigente pianta organica del personale dell'USL,
che prevede di aumentare di tre unità i posti di psicologo da
destinare prevalentemente all'assistenza dei soggetti con problemi
psichiatrici.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi pare che la risposta dell'Assessore non
sia soddisfacente. Vengono posti problemi che hanno una urgenza ed
una drammaticità evidenti a chi ha l'opportunità di visitare i
reparti ed a chi ha l'opportunità di conoscere nella propria
famiglia, o presso amici, casi di questo tipo, ma la risposta è:
"Abbiamo fatto una delibera con cui approviamo un piano e
prevediamo di...". Questo tipo di risposta, da una parte può essere
considerata tale per un Consigliere, però non è detto che
dall'altra rappresenti una risposta al problema, nel senso che, tra
le cose che vengono scritte nei piani e le concrete realizzazioni
sul territorio in termini di strutture e di personale, non sempre
c'è una continuità ed una efficacia quale ci si augurerebbe.
Si dice: "Per gli infermieri facciamo il possibile, perché diamo
200.000 lire a quelli che frequentano il primo anno...". Noi
abbiamo già sostenuto che forse deve essere rivisto anche quel tipo
di assegno, perché un giovane che affronta qualche altra attività
guadagna un milione,.
(...Interruzione dell'Assessore Lanièce...)
per cui probabilmente non si sente molto incentivato a fare un
lavoro difficile e complesso, come è quello dell'infermiere, avendo
un assegno di questo tipo.
Abbiamo voluto sollevare questo problema e pensiamo di rimanere
attenti agli sviluppi della situazione. Invitiamo l'Assessore a
portare all'esame delle Commissioni i piani ed i programmi che
riguardano questa materia e lo invitiamo anche a prendere contatto
diretto con il personale dell'Unità Operativa di Psichiatria, per
verificare cosa si possa fare concretamente fin da ora.
Sappiamo che il problema è complesso, però ci auguriamo che le
risposte non vengano rinviate da un piano all'altro o da una
proposta all'altra, senza intervenire concretamente nella vita
delle persone e delle famiglie.
