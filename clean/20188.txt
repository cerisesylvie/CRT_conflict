Classificazione
CONSIGLIO REGIONALE
Anagrafe patrimoniale - Indennità e previdenza


Resoconto integrale del dibattito dell'aula
Oggetto del Consiglio n. 173 del 5 novembre 2003 - Resoconto
OGGETTO N. 173/XII - Oneri finanziari complessivi derivanti
dalla rideterminazione dell'indennità di carica spettante ai
consiglieri regionali. (Interrogazione)
Interrogazione
Preso atto che l'Ufficio di Presidenza del Consiglio
regionale, con deliberazione n. 233/2003 ha provveduto a
rideterminare le indennità di carica e di funzione spettanti ai
consiglieri regionali, con un incremento di circa il 5%, senza
contestualmente prevedere una riduzione della diaria;
Evidenziato che tale decisione comporta maggiori oneri per le
casse della Regione e si ripercuote inoltre su molti enti, società,
istituti i cui amministratori, presidenti o segretari hanno gli
stipendi agganciati a quelli dei consiglieri regionali;
Rilevato inoltre che tale incremento avrà dei riflessi
significativi anche sui comuni e sulle comunità montane dal momento
che gli stipendi dei sindaci, dei vicesindaci e degli assessori
comunali, nonché dei presidenti ed assessori delle comunità
montane, sono agganciati a quelli dei consiglieri
regionali;
Al fine di avere dati e valutazioni sui riflessi complessivi
finanziari della decisione dell'Ufficio di Presidenza
i sottoscritti Consiglieri regionali
Interrogano
la Giunta regionale e l'Assessore competente per
conoscere:
1. quali maggiori oneri annui per la Regione derivano
dall'incremento dell'indennità di carica e di funzione deliberato
dall'Ufficio di Presidenza;
2. quali sono gli istituti, organismi, società, enti operanti
in Valle d'Aosta in cui gli stipendi dei presidenti,
amministratori, segretari, direttori o responsabili sono agganciati
alle indennità dei consiglieri regionali e quale maggiore onere
complessivo graverà su tali organismi se verrà applicato
l'incremento degli stipendi nella stessa percentuale di quella
decisa per i consiglieri regionali;
3. quali maggiori oneri annui graveranno sui Comuni e sulle
Comunità montane se a tutti i Sindaci, Vicesindaci, Presidenti ed
Assessori venisse applicato lo stesso incremento percentuale di
indennità deciso per i consiglieri regionali;
4. le valutazioni sugli effetti finanziari complessivi della
citata Deliberazione dell'Ufficio di Presidenza.
F.to: Riccarand - Squarzino Secondina - Curtaz
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - In merito all'interrogazione presentata dal
gruppo "Arcobaleno", cercherò di fornire i dati tecnici che mi sono
stati richiesti.
Per quanto concerne la determinazione dei maggiori oneri per la
Regione, derivante dall'incremento dell'indennità di carica e di
funzione, il confronto sarà da rapportare all'anno 2002, quindi
2002-2003; la differenza fra questi due dati sull'indennità dei
consiglieri ammonta a 178.479,53 euro. A trascinamento l'IRAP, da
calcolare sull'indennità, è di 8.517,11 euro. Sempre per gli organi
del Consiglio, abbiamo una differenza per gli stipendi della
Giunta, di 29.015 euro. Collegato a questo aumento, abbiamo una
modifica della previsione di spesa per il Difensore civico di
13.350,53 euro e per il funzionamento del CORECOM di 9.390,17 euro.
Questi erano gli aumenti che mi sono stati trasmessi dagli organi
della Presidenza.
In merito alla richiesta del punto 3), questo è un dato teorico
e non corrispondente alla realtà, perché sapete che la legge 4
settembre 2001 prevede l'indicazione di una indennità massima come
riferimento per tutti questi organi degli enti locali; questo
massimo, ricordo, è il 100% dell'indennità del consigliere
regionale per il sindaco di Aosta e il 60% per gli altri sindaci e
presidenti delle Comunità montane. Non tutti i consigli comunali
hanno indicato una indennità ai loro rappresentanti in percentuale
rispetto all'indennità dei consiglieri; tantissimi Comuni hanno
individuato delle formule puntuali per cui l'indennità è stata
fissata non in percentuale ma "X" euro all'anno, "X" euro al mese,
quindi tutti questi oneri trascinati non hanno ragione di essere
considerati.
Tuttavia, al fine di fornire dei dati - il che rappresenta una
esercitazione teorica, ripeto -, gli uffici hanno indicato l'onere
in 326.898 euro distinti in 278.941 euro per i Comuni e 47.956,74
euro per le Comunità montane, quindi la somma di queste indennità
teoriche potrebbe portare a tale tipo di aumento. Ribadisco, è un
dato che non corrisponde alla realtà; questi sono dei limiti
massimi che i consigli comunali determineranno nella loro piena
autonomia. Qualora il compenso fosse indicato in misura
percentuale, vi sarebbe questo "effetto trascinamento", però, per
determinare l'esatto aumento, bisognerebbe prendere le 74
deliberazioni dei Comuni più quelle delle Comunità montane e fare
una valutazione che sicuramente darebbe dei dati precisi, ma non so
che valore aggiunto darebbe!
Queste sono le valutazioni che vengono date; spero di aver
fornito gli elementi che gli interroganti si proponevano di
acquisire con le loro richieste.
Presidente - La parola al Consigliere Riccarand.
Riccarand (Arc-VA) - Abbiamo presentato questa interrogazione,
anche perché il Consiglio si ricorderà che avevamo a suo tempo
presentato una mozione chiedendo che, prima di deliberare come
Ufficio di Presidenza, vi fosse un esame in commissione degli
effetti e delle ricadute finanziarie dell'ipotizzato aumento, anche
per valutarne le conseguenze. Non avendo avuto una risposta
positiva a questa sollecitazione fatta in Consiglio, abbiamo dovuto
presentare questa interrogazione.
I dati forniti dall'Assessore portano a un effetto complessivo
di circa 600 mila euro all'anno fra tutte quante le voci. A nostro
avviso, l'effetto è sottostimato per due motivi: anzitutto si
sottovaluta l'effetto complessivo, non dico sulle finanze
dell'Amministrazione regionale, ma l'effetto complessivo sulle
finanze pubbliche e sulle finanze di una serie di società a
capitale pubblico; tanto per fare un esempio, al punto 2) è vero
che sono stati indicati due organismi su cui si applicherà
l'incremento che è stato applicato ai consiglieri regionali (che
sono il Difensore civico e il CORECOM) ma vi sono molti altri
organismi per i quali nulla si è detto. Vi sono molti altri
organismi e società che hanno gli stipendi degli amministratori
agganciati a quelli dei consiglieri regionali; sono decine gli
organismi di questo tipo, quindi l'effetto incremento non è
limitato a questi due organismi, ma si ripercuote su tutta un'altra
serie di organismi.
Per quanto riguarda sindaci, vicesindaci, assessori, presidenti
di Comuni e Comunità montane, è vero che l'incremento non è
automatico, quindi il calcolo sull'incremento è del tutto teorico,
però un effetto di trascinamento sicuramente è ipotizzabile.
Pertanto, nel momento in cui c'è un meccanismo di aggancio degli
stipendi dei consiglieri a quelli dei parlamentari, e gli stipendi
dei consiglieri vengono incrementati, è logico pensare che con un
processo che magari non sarà immediato, ma che un po' per volta
inevitabilmente si verificherà, anche gli stipendi a livello di
enti locali progressivamente si adegueranno!
L'insieme di questi fenomeni porterà ad un costo complessivo
dell'incremento per la pubblica amministrazione che, dai calcoli da
noi fatti, si aggira su una cifra di 1 milione di euro all'anno,
cifra che rappresenta, a nostro avviso, un impatto pesante, anche
perché è un impatto ripetuto ogni anno, e che tende ad aggravare un
fenomeno di spesa corrente già molto pesante!
