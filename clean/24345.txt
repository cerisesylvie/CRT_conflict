Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3296 del 6 febbraio 2008 - Resoconto
OGGETTO N. 3296/XII - Interpellanza: "Interventi per la
climatizzazione degli uffici del palazzo sede dell'Amministrazione
regionale".
Interpellanza
Accertato che il nostro Paese e quindi anche la nostra
Regione in applicazione del Protocollo di Kyoto sono impegnati
nella riduzione delle emissioni di gas serra;
Constatato che la Mozione approvata all'unanimità dal
Consiglio il 17/05/07, che impegnava il Governo e le Commissioni
competenti ad elaborare una legge sull'edilizia sostenibile, ha
permesso che la definizione del disegno di legge: "Disposizioni in
materia di edilizia sostenibile" sia oramai all'esame della III e
IV Commissione;
Verificato che nonostante quanto illustratoci nelle audizioni
in III e IV Commissione dai tecnici dell'agenzia "Casa Clima" della
Provincia di Bolzano sulle loro iniziative atte al risparmio
energetico sugli immobili esistenti di proprietà della
Provincia;
Constatato che, pur avendo sollevato il problema con la
nostra precedente Interpellanza sull'argomento nel luglio 2007,
sono stati praticamente avviati i lavori di "Realizzazione impianto
di condizionamento presso lo stabile sede dell'Amministrazione
regionale in Piazza Deffeyes ad Aosta", lavori per un importo,
esclusa l'IVA, di 1.027.218 euro (data consegna del lavoro 5
novembre 2007);
il sottoscritto Consigliere regionale
Interpella
il Governo regionale per sapere:
1) per quale motivo si voglia sprecare denaro pubblico per
un'opera inutile, dannosa, obsoleta e in controtendenza a tutte le
politiche sul risparmio energetico e non si utilizzano nella nostra
Regione le tecnologie adottate ad esempio da altre Regioni e Paesi
(Provincia di Bolzano, Austria, Germania, Svizzera) per
climatizzare gli edifici;
2) per quale motivo si vuole realizzare questo intervento;
dato che con lo stesso importo, si poteva climatizzare l'edificio
isolandolo termicamente risparmiando soldi ed energia sia nel
periodo estivo come in quello invernale;
3) a quanto ammonterà la bolletta per rinfrescare l'immobile
sia in termini finanziari, sia in termini energetici e quale sarà
la fonte energetica;
4) se non intenda riesaminare le decisioni prese sia per
questo immobile che per altri, rivedendo gli interventi da
effettuare ottenendo di conseguenza risparmio in termini economici,
di riduzioni dei gas serra, riduzione dei consumi di combustibili
fossili.
F.to: Bortot
Président
- La parole au Conseiller Bortot.
Bortot (Arc-VA)
- Vorrei un po' di attenzione dal
Consiglio, perché la mia collega ha smesso adesso di parlare di
100mila euro per integrare le borse di studio dei nostri ragazzi.
Ora parleremo di cifre più elevate che non so se saranno ben
spese...
Squarzino
(fuori microfono)
- ... non siamo più
26...
Presidente
- ... provvediamo, collega, continui pure
collega Bortot.
Bortot (Arc-VA)
- ... noi il 17 maggio 2007 abbiamo
approvato una mozione all'unanimità, che impegna i Presidenti delle
Commissioni consiliari per quanto di competenza e il Governo
regionale a stabilire e quindi organizzare un calendario di lavori
per elaborare una proposta di legge sull'edilizia sostenibile.
Credo che le Commissioni abbiano ben lavorato e anche l'Assessorato
e questa proposta di legge sia in dirittura di arrivo. Mi ricordo
che in uno dei miei interventi avevo chiesto al Governo una
moratoria sugli interventi in atto o in prospettiva da effettuare
sugli immobili di proprietà regionale. La moratoria riguardava
soprattutto, alla luce della proposta di legge sul risparmio
energetico e sull'edilizia sostenibile, la possibilità di
intervenire ad approvazione della legge con criteri definitivi,
senza dover intervenire prima a climatizzare, spendere soldi e poi
intervenire per cercare di risparmiare questi soldi. In sostanza,
il Governo, e in questo caso l'Assessorato, non è stato ad
ascoltare - chi passa in Via Losanna infatti vede un bel cartello -
e noi spendiamo 1.027.218 euro per climatizzare il palazzo in cui
stiamo lavorando. Ora mi chiedo se con un po' di lungimiranza da
parte del Governo non si poteva soprassedere a questo tipo di
intervento e, a fronte della legge che andremo ad approvare, poter
intervenire in modo compiuto non tanto per climatizzare... quanto
di intervenire con un concetto di edilizia sostenibile, poter
climatizzare gli uffici risparmiando sugli impianti e sull'energia
che andremo a consumare.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Le motivazioni che hanno indotto
l'Amministrazione regionale a dar corso ai lavori di cui trattasi
possono così riassumerle, perché in questa vicenda la tempistica
non è assolutamente secondaria...
(interruzione del Consigliere Segretario Venturella, fuori
microfono)
... veda lei, se vuole glielo do subito, facciamo anche
prima...
Dicevo, il 20 novembre 2002 la Direzione servizi generali
evidenziava le difficili condizioni climatiche riscontrate nei
periodi estivi negli uffici esposti a sud del Palazzo regionale e
chiedeva di intervenire per porvi rimedio. In data 23 aprile 2003
l'Assessorato invitava le parti interessate dislocate nel Palazzo
regionale ad esprimere, nell'ambito delle proprie funzioni e in
relazione alle condizioni climatiche riscontrate o evidenziate dal
proprio personale negli ambienti di lavoro, un avviso circa la
necessità o meno di procedere all'installazione dell'impianto di
climatizzazione. Provvedeva poi a redigere uno studio di
fattibilità per l'inserimento di un impianto di condizionamento per
l'intero fabbricato. Sempre nel mese di maggio 2003 la Segreteria
della Giunta della Presidenza della Regione esprimeva il proprio
parere favorevole alla realizzazione dell'impianto di
condizionamento in relazione alle condizioni climatiche che si
riscontravano negli uffici esposti a sud. Ancora: sempre nel maggio
2003 il Dipartimento personale e organizzativo della Presidenza
della Regione esprimeva parere favorevole all'esecuzione dei lavori
in oggetto. Infine, il 15 maggio 2003 la Sovrintendenza agli studi
dell'Assessorato istruzione e cultura esprimeva parere favorevole
all'esecuzione dei lavori in oggetto. Tengo a precisare che i
solleciti a fare i lavori pervenivano dalle rappresentanze
sindacali, in quanto si rilevava che gli uffici non erano vivibili
in occasione delle alte temperature. Con nota del 26 giugno 2003 il
Dipartimento legislativo e legale della Presidenza della Regione
esprimeva ancora parere favorevole all'esecuzione dei lavori in
oggetto. Si arriva con deliberazione della Giunta regionale nel
febbraio 2004 ad affidare ad un raggruppamento temporaneo di uno
studio professionale la progettazione dei lavori di un impianto di
condizionamento presso lo stabile dell'Amministrazione regionale in
Piazza Deffeyes, lavori che sono stati affidati con provvedimento
dirigenziale del 26 giugno 2006, se lo annoti grosso così perché
questa data la riprenderemo.
Questo intervento è stato avviato a seguito dei gravi
inconvenienti che si sono rilevati soprattutto da parte del
personale a partire dal 2000. Per essere efficace e conveniente dal
punto di vista economico, avrebbe dovuto essere un intervento di
isolamento termico - come lo ha espresso lei in termini di
desiderio - di tipo "a cappotto" per evitare i ponti termici e la
formazione di condensa. Nel caso in esame questa soluzione ha
evidenziato alcune problematiche che di fatto ne impedivano la
realizzazione: l'edificio è soggetto a tutela della Sovrintendenza,
la quale non avrebbe permesso un intervento di rivestimento esterno
che ne avrebbe snaturato l'architettura; l'intervento sarebbe stato
molto invasivo sia in termini di occupazione del palazzo, sia in
termini strutturali ed estetici. In ogni caso l'utilizzo delle
tecniche dei cosiddetti "edifici passivi" - che prevedono
l'utilizzo di facciate ventilate, con pre-raffreddamento dell'aria
tramite cunicoli interrati, schermature solari... - avviene
esclusivamente in edifici di nuova costruzione laddove le scelte di
base non sono ancora effettuate e condizionanti come nel caso di un
edificio che data dal 1964. Questo è tanto più vero se si considera
che il decreto legislativo n. 192/2005 prevede che gli stabili su
cui bisogna intervenire applicando integralmente la norma sono: i
nuovi edifici, gli edifici esistenti integralmente ristrutturati
con una superficie utile maggiore di 1.000 metri quadri, gli
edifici esistenti nel caso di demolizione e ricostruzione con
manutenzione straordinaria con una superficie utile maggiore di
1.000 metri quadri, quindi vengono esclusi gli edifici come il
nostro. Il solo isolamento termico comunque non sarebbe sufficiente
per ottenere una temperatura di benessere in quanto gli apporti
energetici da dissipare sono: il primo, esterno, dovuto
all'irraggiamento diretto del sole sulla parete sud e alla
temperatura dell'aria esterna; il secondo, l'apporto energetico
interno dovuto alla presenza di persone e al calore dissipato dalle
macchine e dagli impianti in genere. Dovendo quindi, per
raggiungere gli obiettivi prefissati, realizzare l'impianto, anche
l'installazione di una potenza inferiore conseguente ad un
eventuale isolamento non ne avrebbe diminuito in proporzione il
costo. I lavori, oltre a prevedere un impianto moderno e conforme
alle vigenti norme, concernono anche la razionalizzazione, mediante
la sostituzione dei gruppi frigoriferi esistenti, con altri di più
moderna concezione ed a elevato coefficiente di prestazione
dell'impianto esistente a servizio di alcuni reparti di questo
palazzo, in particolare il piano interrato locali CED, il piano
terreno - uffici DSI - Sala manifestazioni; il piano primo - uffici
ala est e Sala Consiglio; il piano secondo - uffici ala est.
La fonte energetica per alimentare questi impianti,
evidentemente, è di origine elettrica. Il costo dell'energia
elettrica in fascia F1 prevede per quanto riguarda tutto lo stabile
una spesa di circa 14.000 euro annui, mentre per gli edifici di
prima, che hanno bisogno di un sistema di raffreddamento
particolare, la spesa è prevista in altri circa 20.000 euro.
Come ho evidenziato, ripercorrendo le tappe di questo percorso,
l'intervento è stato avviato a seguito - ripeto - di eventi di
particolare calore nell'estate del 2000 e del 2003 e il contratto
con l'impresa è stato sottoscritto in data 4 dicembre 2006 (data
ben antecedente a quella dell'interpellanza che è arrivata 7 mesi
dopo, quando avevamo già avviato un contratto e i lavori con le
imprese). Ciò significa che l'interruzione dei lavori con l'impresa
avrebbe determinato dei costi per l'Amministrazione regionale, che
per contro non avrebbe avuto la possibilità di fare, per i motivi
che ho detto prima, degli interventi efficienti per i
condizionamenti che ho avuto di richiamare, dovuti alle questioni
legate alla Sovrintendenza e alle caratteristiche architettoniche
degli uffici. Tutto ciò non esclude che a lavori ultimati non si
possa fare degli interventi di tipo strutturale, che sono
complementari a quelli che andremo a fare e che potrebbero, anche
in relazione al decreto legislativo n. 192, rendere ancora più
efficienti gli interventi che facciamo e ridurre i costi di
gestione, ne potrei citare uno: ad esempio, un miglior isolamento
di parti di superfici che possono presentare dei punti
particolarmente critici (vetrate e cose varie). Questo è un
discorso, diverso è il discorso - ed è in questo caso del tutto
accoglibile il sollecito che è arrivato a seguito di quella mozione
- per quegli interventi che andremo a fare in caso di
ristrutturazione di altri edifici, per i quali dovrà essere
applicata integralmente la normativa che prevede il risparmio
energetico e che già nelle fasi di elaborazione progettuale della
ristrutturazione deve contenere questi elementi di risparmio
energetico, che sono quelli che sono sollecitati nella sua
interpellanza.
Presidente
- La parola al Consigliere Bortot.
Bortot (Arc-VA)
- Assessore Cerise, adopero il suo tono
pacato, ma sarò molto duro: non ci avete neppure provato, perché
non mi venga a dire che la tutela della Sovrintendenza non
permetteva di intervenire su quell'ufficio! Abbiamo fatto
l'audizione di un dirigente di quel Dipartimento l'altro giorno, ha
detto che gli edifici sotto tutela sarebbero stati esaminati di
volta in volta edificio per edificio, quindi su questa cosa non ci
avete neanche provato! Dal punto di vista urbanistico, avete
chiesto al Comune di Aosta la modifica del piano regolatore per
fare una galleria per passare da questo palazzo a quello di Via
Piave quando basta attraversare la strada ed allungare di un piano
l'ascensore esistente...
Cerise
(fuori microfono)
- ... lo ha chiesto il
Consiglio, non noi...
Bortot (Arc-VA)
- ... va bene, ma anche questa è una
mozione del Consiglio! È che voi, ripeto, non ci avete neanche
provato, perché, quando mi viene a dire che il costo dell'opera
della climatizzazione costa come l'isolamento, è vero, ma il
risparmio energetico che se ne ricava dopo va ben oltre
l'investimento iniziale! Non è vero che non si può intervenire su
questo tipo di edifici: qui dentro siamo state almeno 10 persone,
suoi colleghi, a Bolzano, abbiamo visto un edificio della Provincia
di Bolzano in centro a Bolzano, sul quale sono intervenuti con il
"cappotto", come dovevano e volevano intervenire, e sono riusciti a
climatizzare l'edificio senza consumare l'energia, senza nessun
tipo di impianto e hanno ridotto la bolletta energetica di
quell'edifico da 90mila a 10mila euro. Queste cose le abbiamo
sentite in una riunione, non ero solo, eravamo in 10! È che c'è una
pigrizia mentale e credo anche da parte - mi prendo la
responsabilità di quel che dico - dei suoi dirigenti (non tutti)
nell'adeguarsi e nel capire che questo tipo di interventi
comportano una rivoluzione mentale, epocale e culturale. Ci sono
troppe persone "sedute", che non hanno nessuna voglia di andare in
giro ad aggiornarsi e dovrebbero essere i dirigenti per primi che
propongono a lei o al Governo questo tipo di interventi,
soprattutto a fronte di una mozione che impegna anche il Governo.
Per primo quindi è stato inadempiente il Governo, perché, quando
abbiamo approvato questa mozione, abbiamo visto chiaramente che,
tutto sommato, non era per niente convinto e l'ha subita e l'ha
accettata per essere chiari e poi non ha dato disposizioni ai suoi
dirigenti di bloccare un appalto, ma per la miseria, abbiamo
bloccato il ponte sullo Stretto di Messina e non riusciamo a
bloccare un appalto per buttare via 1 milione di euro per un
impianto di climatizzazione perché fa caldo un mese all'anno! Se
abbiamo resistito - mi ci metto anch'io - in tutti questi decenni a
un po' di caldo soprattutto in Valle, penso che si potesse
attendere 6 mesi o 1 anno un intervento efficace che andasse nella
direzione del Protocollo di Kyoto, con minore consumo di energia,
che fosse più salubre soprattutto, perché non si parla mai degli
impianti di climatizzazione, delle malattie che portano le persone
che subiscono l'aria raffreddata, condizionata e viziata
soprattutto! Sono ancora convinto che il Governo dovrebbe comunque
sospendere, evidentemente dobbiamo pagare una penale all'impresa,
potremmo fare una trattativa, aprire una discussione, però potrebbe
essere...
(interruzione dell'Assessore Cerise, fuori microfono)
... ma no, Assessore, diciamo che non ha voglia di farlo...
Cerise
(fuori microfono)
- ... se fosse per
me...
Bortot (Arc-VA)
- ... così va bene, lo abbiamo capito, ma
stiamo parlando degli interessi della Regione, stiamo parlando di
risparmio energetico, stiamo parlando di riduzione delle emissioni,
dove il Governo ha più responsabilità rispetto all'opposizione di
rientrare negli impegni che ci siamo assunti! È chi ha il potere
che deve ridurre le emissioni, il compito dell'opposizione è quello
di far rispettare questi impegni! Voi fate esattamente il rovescio
e il guaio è che lo state facendo non solo sul Palazzo regionale
nel quale stiamo lavorando in questo momento, basta fare il giro di
tutti gli edifici scolastici della Valle, c'è un cartello fuori di
un sacco di soldi investiti per mettere a norma gli edifici, ben
venga la messa a norma! Ma cosa succede? Succede che adesso abbiamo
svuotato le scuole, fra un anno le svuoteremo nuovamente a fine
lavori per la messa a norma per fare la climatizzazione che saremo
obbligati a fare. Siamo un paese e siamo un'istituzione che l'unica
cosa che siamo capaci a fare è di farla quando siamo obbligati, non
quando è importante dare dei segnali a tutta la popolazione! Questo
è il grave di quello che siamo qui dentro; per prima cosa il
Governo e lei, Assessore, doveva "prendere i suoi dirigenti per le
orecchie" e dire: "questo lavoro va sospeso e interveniamo con
questi criteri e anticipiamo l'applicazione della nuova legge, con
la quale il Consiglio ci ha vincolato, dandoci un mandato di andare
in quella direzione"!
