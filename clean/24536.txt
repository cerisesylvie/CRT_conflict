Classificazione
BILANCIO E CONTABILITA' REGIONALE



Oggetto del Consiglio n. 3440 del 4 aprile 2008 - Resoconto
OGGETTO N. 3440/XII - Illustrazione del disegno di legge:
"Assestamento del bilancio di previsione per l'anno finanziario
2008, modifiche a disposizioni legislative, variazioni al bilancio
di previsione per l'anno finanziario 2008 e a quello pluriennale
per il triennio 2008/2010".
Presidente
- Faccio presente che il disegno di legge ha
avuto il parere favorevole della II Commissione con emendamenti, il
parere favorevole con osservazioni del CPEL; sono stati presentati
un ordine del giorno dell'"Arcobaleno", 5 ordini del giorno del
"Partito Democratico", 2 emendamenti dell'Assessore Pastoret, 4 del
Presidente Caveri più un sub-emendamento, un emendamento del
Presidente Caveri e dell'Assessore Fosson più un sub emendamento,
uno del Presidente Caveri e dell'Assessore La Torre e 2
dell'Assessore Cerise più un sub emendamento, 4 del "PdL", 734 del
"PD" e 67 dell'"Arcobaleno".
Il relatore ha già fatto la sua relazione ieri. La parola
all'Assessore al bilancio, finanze, programmazione e partecipazioni
regionali, Marguerettaz.
Marguerettaz (UV)
- Colgo l'occasione per ripercorrere
brevemente la parte più qualificante dell'assestamento. Abbiamo
avuto modo di discutere dell'avanzo di 411 milioni, ma ovviamente
questi 411 milioni non sono tutti disponibili, allora le scelte
degli amministratori sono subito mortificate, nel senso che ci sono
degli obblighi di legge per 62 milioni; sto parlando della finanza
locale per 18 milioni, sto parlando di 16 milioni di fondi Stato,
sto parlando della riassegnazione di mutui con vincolo di
destinazione per circa 1 milione di euro, una riassegnazione delle
economie al programma regionale degli interventi in conseguenza
degli eventi calamitosi per quasi 3 milioni, alla riproposizione
nel bilancio 2007 di 12 milioni non impegnati entro al fine
dell'anno, ma con destinazione vincolata, e ancora 11,6 milioni non
utilizzati per la Casa da gioco di Saint-Vincent e trasferiti alla
competenza del 2008.
All'avanzo vincolato per legge si devono poi aggiungere delle
somme che prudentemente è necessario destinare ai fondi di riserva;
infatti, a fronte di oltre 155 milioni di residui passivi
cancellati per effetto della perenzione amministrativa, si è
ritenuto opportuno destinare 38 milioni ai relativi fondi di
riserva, mentre ai fondi di riserva per spese impreviste e a quelli
obbligatori sono stati assegnati circa 10 milioni. Questo vi dà la
sensazione di quale sia la veridicità e l'attendibilità del nostro
bilancio, che ovviamente rispetto a bilanci di altre Regioni a
statuto ordinario, con tutta un'altra serie di problematiche hanno
i conti che, di volta in volta, possono far emergere delle grandi
sorprese, nel settore soprattutto della sanità. Nella sanità le
altre Regioni hanno dei problemi incredibili, quando si parla di
una Regione come la nostra in termini catastrofici, chiederei di
andare a vedere cosa accade nelle altre Regioni: alcune hanno
dovuto ricorrere allo Stato per fare dei prestiti, sperando in
futuro nella cancellazione di questi debiti.
Rappresenta infine anche una destinazione obbligata l'acconto
del 2007 al Fondo sanitario nazionale per la mobilità sanitaria
passiva pari a 11 milioni; quindi la parte di avanzo su cui la
Giunta ha potuto operare le sue scelte si riduce a circa 279
milioni, che sono stati utilizzati prudenzialmente per ridurre
l'autorizzazione all'indebitamento di 50 milioni. La collega
Squarzino già nel suo intervento aveva evidenziato questo passaggio
e aspettavo questa sede per rimarcare un atteggiamento
assolutamente prudente e non elettorale, lo dico perché 50 milioni
farebbero comodo nei vari capitoli per fare promesse; siccome
abbiamo, non dico la presunzione, ma perlomeno la speranza di
essere considerate delle persone serie e prudenti, abbiamo un mutuo
a pareggio a un valore più basso rispetto a quello di tutti gli
anni passati. Per parlare degli interventi che caratterizzano
qualitativamente la manovra finanziaria, ricordiamo il sistema
degli sconti sull'energia per le utenze domestiche di prima
abitazione, che sono previste all'articolo 30, che è una risposta
alle emergenze inflattive a cui abbiamo accennato nella mia
relazione in premessa. La Regione ovviamente sosterrà queste spese
per le famiglie, applicando degli sconti fino al 30%.
L'emergenza abitativa, attività qualificante del collega Cerise
e di tutto il Governo regionale, trova un significativo
indirizzamento di 6,3 milioni da trasferire ai fondi di rotazione
per tali interventi, integrati da 2,5 milioni per contributi alla
copertura dei tetti in lose. Qua ci sono poi da rimarcare le
assenze statali su questo argomento, perché molte volte lo diciamo,
è un argomento, quello della casa, che per quanto attiene la Valle
d'Aosta è stato sbanchettato.
Ambito sanitario: 5,5 milioni vengono assegnati all'Azienda USL
per l'acquisto di un acceleratore lineare da destinare alla
Radioterapia dell'Ospedale regionale, a cui si aggiungono 500mila
euro di spesa corrente per consentire all'USL la riorganizzazione
dell'assistenza odontoiatrica ambulatoriale. Anche questa mi pare
un'attività qualificante che dà una risposta al tema delle cure
odontoiatriche, che non è trascurabile. Ancora: 5,8 milioni sono
destinati all'edilizia sanitaria, di cui 370mila sono trasferiti al
Comune di Brusson per l'acquisto di locali da destinare alla sede
del consultorio, in attuazione dell'obiettivo 8 del piano regionale
per la salute e il benessere sociale 2006-2008.
La sensibilità sociale è dimostrata da un innalzamento del fondo
di 1 milione, che porta il fondo sul triennio alla considerevole
cifra di 89 milioni, 13 milioni per l'eventuale acquisto di uno o
più elicotteri a supporto dell'attività di protezione civile per
consolidate quello che possiamo considerare un punto di eccellenza
e di ricerca applicata, penso in particolare alla sperimentazione
di volo notturno. Qui vorrei spendere due parole per dire che il
discorso dell'elicottero salva delle vite umane, un mio vicino di
casa a Bosses si è salvato grazie a questo tipo di eccellenza,
perché in caso contrario avremmo fatto un bel funerale! Invece con
questa attività riusciamo a dare un servizio sanitario anche a
quelle popolazioni marginali, che altrove potrebbero avere dei seri
problemi, perché il bene più prezioso è la vita!
In attuazione dell'intesa con il Ministero della difesa...
(interruzione della Consigliera Squarzino Secondina, fuori
microfono)
... questo è un aspetto che ci serve per poter fare una
politica... lei sa benissimo che nulla si crea e nulla si
distrugge, se dovessimo non acquistarlo, dovremmo comunque averlo a
disposizione, chi fa l'investimento lei immaginerà che se lo farà
pagare, allora abbiamo un punto di chiarezza.
Dal punto di vista del bilancio abbiamo delle spese di
investimento e non delle spese correnti, quindi abbiamo un
approccio più virtuoso. Probabilmente lei mi dirà che dal punto di
vista matematico non cambia nulla, ma vogliamo dare un segnale,
perché quando si spende per la vita umana, si investe, quindi ecco
che diamo una certa coerenza tra la manifestazione contabile e la
nostra volontà.
In attuazione dell'intesa con il Ministro della difesa
riguardante la Caserma "Testafochi", la Regione autorizza una spesa
di quasi 28 milioni in 6 anni, finalizzata in particolare agli
interventi alle caserme e all'eliporto di Pollein. Questo ho voluto
rappresentarlo, perché sembra che qualcuno ci abbia regalato la
Caserma "Testafochi", invece questa caserma viene trasferita grazie
al lavoro costante e continuo del Governo regionale, che ha
lavorato in collaborazione con i Parlamentari, ma non c'è mica
alcun "cadeau", nel senso che c'è un'attività costante fatta dai
nostri uffici, e poi c'è un aspetto finanziario che lo Stato non ci
ha mica dato! Non mettiamo quindi delle medagliette malamente; qui
ci sono fior di quattrini che mettiamo a disposizione
dell'amministrazione statale per poter fare l'operazione. Cento
milioni a "Finaosta", questo è un punto dolente che il collega
Sandri mi ha già anticipato nel suo intervento, io lo
tranquillizzo; non è che abbiamo fatto un'operazione stravagante
con la volontà di occultare 100 milioni, al contrario, abbiamo
un'attività molto specifica che porta a 50 milioni, grosso modo,
tutti gli interventi che vogliamo fare in gestione speciale
nell'ambito degli impianti a fune, e lì abbiamo una serie di
attività che riguardano sia la Monte Cervino, sia le funivie del
Piccolo S. Bernardo, sia la Courmayeur che sicuramente hanno la
necessità di fare un investimento così importante.
Abbiamo poi l'altra metà, i 40 milioni, grosso modo, che
riguardano l'acquisto di quelle quote di "Finaosta" che sono di
proprietà delle banche. Proprio lei, Consigliere Sandri, in alcuni
passaggi aveva evidenziato come la "Finaosta" abbia all'interno una
partecipazione privata, in realtà sono 4 i soci, due più importanti
e due marginali, lei si riferisce ai due più importanti e che sono
riconducibili al "S. Paolo" e alla "Cassa di Risparmio", in realtà
oggi si chiamano in modo diverso: "Unicredito", "Sinloc", ma per
intendersi "S. Paolo" e "Cassa di Risparmio di Torino" che hanno
più del 20% fra tutti e due, poi abbiamo due partecipazioni al
contrario decisamente più modeste, che sono il "Monte dei Paschi di
Siena" e l'"AVI" in rappresentanza dell'Associazione industriali,
l'"AVI servizi", da leggersi "Confindustria". Oggi, con le regole
che via via vanno verso una logica di società finanziarie
totalmente pubbliche per poter svolgere un'attività "in house",
abbiamo la necessità di acquisire queste quote di partecipazione, e
negli anni, avendo fatto una politica abbastanza prudente, o
meglio, molto restrittiva da quando ci sono io, una politica
assolutamente di totale chiusura nei confronti dei soci per quanto
attiene alla distribuzione di dividendi, noi ci troviamo, oggi, per
poter acquisire a pagare il capitale e perlomeno le riserve
accumulate. Al riguardo vi annuncio che abbiamo approvato una
deliberazione, per dare ad una società, la "Ernst & Young", un
incarico per fare una valutazione che ci permetta di acquisire
quella perizia necessaria per acquistare queste azioni.
Come vede, Consigliere Sandri, abbiamo un indice preciso, quindi
non è un'operazione strana. Che dire? Abbiamo un finanziamento al
museo dell'artigianato valdostano, abbiamo nelle more dell'avvio
dell'operatività di "Area VdA" un finanziamento di 5 milioni per
eventuali anticipi all'"AGEA", ma avevo appena parlato prima che ce
ne erano ritornati 14, quindi questa è un'operazione che ci
permette di non far soffrire tutta una serie di conduttori agricoli
che hanno delle necessità di cassa. Abbiamo poi un'attività
importante a favore dell'assegno vitalizio dei Consiglieri
regionali e qua voglio fare un ragionamento (che ho già fatto in
commissione): 5,7 milioni non è mica perché sono state aumentate,
ma perché negli anni sono state fatte delle attività che hanno
esteso una serie di trattamenti agli aventi diritto, non ai
Consiglieri, ma ai vedovi o alle vedove, perché abbiamo previsto
una reversibilità del trattamento, così come una revisione su
logiche attuariali della speranza di vita dei Consiglieri, perché
si allunga la vita.
Rispetto a questo discorso, il ragionamento, collega Sandri, che
lei...
Sandri
(fuori microfono) - ... abbiamo detto questo io e
la collega Squarzino 2 Consigli fa e non andava bene, adesso lo
dice lei, siamo tutti d'accordo...
Marguerettaz (UV)
- ... io non ho capito, ma se ho detto
una cosa che avete detto voi, vuol dire che mi avete illuminato! Se
prima non lo dicevo, lo dico adesso, battetevi sulla spalla: bravi!
Quando ricevo del bene, ridò del bene...
(ilarità dell'Assemblea)
... è così... quindi credo che questo assestamento permetta di
dare una serie di risposte, credo che ci sia la possibilità,
domani, di affrontare tutta una serie di temi e di potersi
confrontare nel migliore dei modi.
Presidente
- Come concordato, sospendiamo i lavori e
riprenderemo domani mattina alle 9, per discutere il disegno di
legge n. 212. Domattina troverete sulle vostre postazioni l'ordine
del giorno rimodellato.
La seduta è tolta.
---
La seduta termina alle ore 20,06.
