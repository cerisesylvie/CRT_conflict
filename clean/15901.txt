Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2234 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2234/X Disagi causati dalla soppressione della
fermata d'autobus per l'entrata sud dello stabilimento Cogne Acciai
Speciali. (Interrogazione)
Interrogazione Sentite le diverse lamentele presentate dai
dipendenti dello stabilimento Cogne Acciai Speciali, che
usufruiscono dei mezzi di trasporto pubblici per recarsi sul luogo
di lavoro dall'Alta Valle e per rientrare presso le proprie
abitazioni al termine del turno, poiché l'autobus che un tempo
fermava dinanzi all'entrata sud dello stabilimento, dall'11
settembre 1995 arriva e parte direttamente dal terminal di Via
Carrel;
Considerato come la suddetta situazione ponga non pochi disagi
ai pendolari per i seguenti motivi:
1) l'autobus in questione ha mantenuto invariato l'orario di
arrivo (h. 05,45) al terminal; se si considera come i lavoratori
che scendono dall'automezzo in Via Carrel devono recarsi presso
l'entrata sud dello stabilimento (Via Valli Valdostane), indossare
gli abiti da lavoro e trovarsi in reparto per le ore 06,00,
risultano palesi le difficoltà incontrate dai dipendenti in oggetto
che devono spostarsi a piedi a notevole velocità;
2) la partenza del suddetto autobus è rimasta invariata (22,15)
e la situazione suesposta rimane invariata per chi lascia il
reparto alle ore 22,00 e in un quarto d'ora deve cambiarsi e
raggiungere a piedi il terminal;
Visti gli orari dei mezzi di trasporto alternativi ed in
particolare la ferrovia, che spesso obbliga i pendolari ad arrivare
ad Aosta un'ora e mezza prima dell'orario di lavoro;
il sottoscritto Consigliere regionale
Interroga
l'Assessore competente per conoscere:
1) per quali motivi è stata soppressa la fermata degli autobus
dinanzi all'entrata sud dello stabilimento Cogne Acciai Speciali
(Via Valli Valdostane);
2) se è sua intenzione intervenire presso la Società che
gestisce il trasporto pubblico dall'Alta Valle ad Aosta, al fine di
porre rimedio all'attuale situazione di disagio per i pendolari che
si recano presso lo stabilimento in questione.
F.to: Linty
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) L'interrogazione si riferisce ad una variazione
di un programma di esercizio, che si è verificata più di un anno
fa, e quindi trovo un po' strano che si sollevino oggi delle
questioni relativamente ad una situazione che è stata definita da
tempo.
Nel merito della questione va evidenziato che in passato
esistevano tutta una serie di servizi specifici per gli operai
Cogne, che erano legati al fatto che presso lo stabilimento c'era
un numero di dipendenti molto elevato, con una richiesta di
utilizzo di mezzo di trasporto su autobus molto forte; questo
soprattutto negli anni '70-'80, poi c'è stata una progressiva
riduzione per cui questi servizi specifici sono stati quasi tutti
soppressi salvo alcuni che hanno una loro rilevanza ed una loro
utenza particolare.
Nel caso specifico il prolungamento del servizio dal terminal
fino all'ingresso della portineria della Cogne è un servizio che
praticamente negli ultimi anni non veniva più utilizzato, se non
saltuariamente; era utilizzato talvolta da una unica persona
mediamente una settimana al mese e negli altri periodi il pullman
viaggiava a vuoto. É chiaro che in queste condizioni costringere la
SAVDA - la società che gestisce il servizio - a fare un
prolungamento di questo servizio dal terminal fino all'ingresso non
avendo un'utenza, è praticamente impossibile per l'Amministrazione
regionale.
Per quanto riguarda l'orario di arrivo e di partenza dei pullman
al mattino alle 6 meno un quarto e alla sera alle 22h15, il tempo
effettivamente - un quarto d'ora - può essere un pochino stretto
per entrare alla Cogne, però va tenuto presente che questo orario è
stato studiato tenendo presente anche l'esigenza di altri utenti
che entrano o escono da altri uffici, i quali hanno bisogno di non
avere magari dei tempi di attesa troppo lunghi, altrimenti ne
deriva un disagio loro. Si può vedere una variazione di cinque
minuti, ma questa va esaminata contestualmente alle esigenze degli
altri utenti di questi servizi per evitare di non penalizzarli.
L'orario è stato definito, perché sembrava che fosse quello più
equilibrato rispetto alle esigenze di quella fascia di utenza che
utilizza questi servizi di trasporto su pullman.
Presidente Ha chiesto la parola il Consigliere Linty.
Linty (LNPIAP) Ringrazio l'Assessore per la risposta.
L'interrogazione sarà pur vecchia di un anno, ma abbiamo assistito
prima ad un'interrogazione che tornava indietro di sei anni, mentre
questa va indietro solo di uno, mi sembra di restare nei
margini.
É chiaro che quando si avverte un disservizio, soprattutto sul
trasporto pubblico, non è così immediata la segnalazione.
Sono al corrente del fatto che non sia alto il numero di utenti
che usufruiscono del servizio del trasporto pubblico da Via Valli
Valdostane, dall'entrata sud della Cogne, però vorrei con questo
atto chiedere all'Assessore se è possibile concordare un orario che
consenta alle persone che arrivano dall'Alta Valle almeno 20-25
minuti di tempo per poter entrare da quella portineria, cambiarsi,
timbrare e andare nel reparto, altrimenti la gente si fa i cento
metri piani tutte le volte che scende dal pullman per entrare nello
stabilimento e la stessa cosa alla sera, quando, se per disgrazia
non arriva il cambio in reparto alla Cogne, questi perdono il
pullman e devono aspettare 2-3 ore.
Quindi credo che sarebbe opportuno avere una certa elasticità
sulla definizione di questo orario, al di là del numero degli
utenti, perché se facciamo un sondaggio e una statistica del numero
degli utenti sul trasporto pubblico in Valle d'Aosta, quante linee
dovremmo sopprimere? Allora, visto che non parliamo di 500 km,
parliamo di un paio di km, cerchiamo di valutare l'opportunità di
dare un servizio a pochi utenti, altrimenti se questo viene preso
come principio per tutte le politiche dei trasporti, ci troviamo di
fronte a situazioni di linee esistenti in Valle d'Aosta che hanno
un numero di utenti ben più basso. Non per questo vanno tolte, anzi
io sono per mantenerle, chiaramente la demografia nostra è quella
che è.
Président Je crois pouvoir exprimer au nom du Conseil tout
entier nos condoléances à M. Chiarello pour la disparition de sa
belle-soeur âgée de 39 ans, malheureusement décédée pour une
maladie qui n'a pas pu être soignée.
