Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 375 del 8 luglio 1981 - Resoconto
OGGETTO N. 375/81 - DISEGNO DI LEGGE CONCERNENTE: "CONCESSIONE
DI GARANZIA FIDEIUSSORIA DELLA REGIONE PRESSO L'ISTITUTO FEDERALE
DI CREDITO AGRARIO PER IL PIEMONTE, LA LIGURIA E LA VALLE D'AOSTA A
FAVORE DEL 'CONSORZIO DI MIGLIORAMENTO FONDIARIO RU COURTAUD' CON
SEDE IN COMUNE DI SAINT-VINCENT".
Presidente
- Illustra l'Assessore Marcoz, ne ha
facoltà.
Marcoz (UV)
- Come è già detto nella relazione, trattasi
di una fideiussione al "Consorzio di miglioramento fondiario Rû
Courtaud" per poter accedere alla concessione del mutuo per
l'esecuzione dell'opera.
Mi preme far presente a questo Consiglio che l'appalto del
tratto intermedio è già stato effettuato. Delle diciassette ditte
che sono state invitate, una sola ha risposto all'invito, con un
aumento a base d'asta del 385% e l'appalto non le è stato
consegnato in quanto si è ritenuto eccessivo questo aumento dei
prezzi. Il Presidente del Consorzio sta adesso rivedendo e cercando
nuove offerte, in modo che si riesca ad arrivare ad una soluzione
più o meno equa. Dico equa in quanto i prezzi a base d'asta sono
dell'anno '76, e purtroppo non si possono revisionare perché questo
è il sistema di appalto fatto dal Ministero dell'Agricoltura e
Foreste, per cui si è obbligati a mettere l'appalto a base d'asta
secondo i prezzi del '76. È prevedibile che venga fuori un aumento
considerevole, e quindi, non appena l'appalto sarà espletato, sarà
mia premura informare il Consiglio di come si è risolta la
questione.
Siamo d'accordo sull'emendamento presentato dalla Commissione in
quanto, per mancanza di fondi, anziché tre milioni e duecentomila
lire per la fideiussione, si mettono solamente due milioni. È
chiaro pertanto che ritornerò in Consiglio l'anno prossimo per
poter accedere alla rimanenza del mutuo.
Presidente
- È aperta la discussione sul disegno di legge
n. 304.
Ha chiesto di parlare il Consigliere Péaquin, ne ha facoltà.
Péaquin (PCI)
- Naturalmente siamo favorevoli alla
fideiussione per la realizzazione di questa opera, l'appalto della
quale è andato nei modi che l'Assessore ci ha descritto: una sola
ditta ha partecipato, in effetti, con un aumento del 380%, perché i
costi sono quelli che sono. Adesso io mi chiedo questo: la garanzia
fideiussoria della Regione, di 320 milioni, credo si riferisca a
quell'appalto fatto con i prezzi del '76; oggi come sarà possibile
realizzare quest'opera, con i costi enormi odierni?
Presidente
- Altri che chiedono la parola? Nessuno altro
chiede la parola.
La parola all'Assessore Marcoz.
Marcoz (UV)
- Bisogna chiarire. Il FEOGA ha ammesso
questo progetto, e dalle CEE si è ottenuto un contributo di 168
milioni e rotti; dallo Stato un contributo di 155 milioni e rotti e
un mutuo a tasso agevolato, ventennale, di 248 milioni.
Questi sono i fondi che abbiamo disponibili, che ci danno, tra
Stato e CEE, un totale di 571 milioni; tutta la differenza sarà a
carico della Regione, per l'ammontare di un miliardo e due, un
miliardo e tre.
Presidente
- Possiamo passare alla lettura
dell'articolato.
Do lettura dell'articolo n. 1:
La Giunta Regionale è autorizzata a concedere la garanzia
fideiussoria della Regione, nell'interesse del Consorzio di
Miglioramento Fondiario Ru Courtaud, con sede in Comune di
Saint-Vincent, costituito con D.P.R., fino alla concorrenza massima
di L. 320.000.000, per la stipulazione di un mutuo integrativo di
L. 248.000.000, da contrarre dal Consorzio con l'Istituto Federale
di Credito Agrario per il Piemonte, la Liguria e la Valle d'Aosta,
in conformità dell'art. 35-IV e V comma della Legge 27 ottobre
1966, n. 910, destinato al finanziamento delle opere di
ricostruzione dell'ultimo tronco del Ru Courtaud.
La garanzia è della durata di anni 20, oltre al periodo di
preammortamento, con decorrenza dalla data di stipulazione del
contratto del mutuo, e comprende gli interessi le spese, le imposte
e gli altri accessori richiesti dall'Istituto Mutuante.
Essa ha carattere sussidiario, a norma del 2° comma dell'art.
1944 del Codice Civile, ai fini della preventiva escussione del
debitore principale.
Presidente -
Ci sono dichiarazioni di voto sull'art.
1?
Metto in approvazione l'art. 1:
Il Consiglio approva.
Presidente
- Do lettura dell'articolo n. 2:
La concessione della garanzia fidejussoria regionale di cui
al precedente articolo è subordinata:
- All'impegno da parte del Consorzio di sottoporre la propria
contabilità, gli atti e le operazioni inerenti l'esecuzione delle
opere previste a periodici controlli disposti dalla Giunta
regionale;
- All'impegno da parte del Consorzio di destinare la somma
mutuata esclusivamente al finanziamento delle opere di
ricostruzione del canale Ru Courtaud, come da progetto approvato
dalla Regione e dal Ministero dell'Agricoltura e delle
Foreste;
- Alla stipulazione del contratto di mutuo integrativo a
tasso di favore per il Piemonte, la Liguria e la Valle d'Aosta,
secondo le norme di legge che regolano l'esercizio del credito
agrario, dell'art. 35 della legge 27.10.1966, n. 910;
- All'impegno, da parte dell'Istituto Mutuante, di
trasmettere all'Amministrazione regionale copia del contratto di
mutuo e di comunicare tempestivamente l'importo e le date di ogni
erogazione di somme al consorzio.
Presidente
- Metto in approvazione l'art. 2:
Il Consiglio approva.
Presidente
- Do lettura dell'articolo n. 3:
Il Presidente della Giunta regionale e, in caso di assenza o
impedimento, l'Assessore alle Finanze sono autorizzati a
sottoscrivere gli atti necessari per la concessione, a nome e per
conto della Regione, della garanzia fidejussoria di cui ai
precedenti articoli, secondo le condizioni e le modalità in vigore
presso l'Istituto Federale di Credito Agrario per il Piemonte, la
Liguria e la Valle d'Aosta, previamente concordate ed approvate con
deliberazione della Giunta regionale, nonché a provvedere agli atti
conservativi dei diritti della Regione ed al recupero delle somme
eventualmente risultanti a credito della Regione.
La Giunta regionale è altresì, autorizzata a revocare, in
ogni tempo, la garanzia fidejussoria, dandone tempestivamente
comunicazione al Consiglio.
Presidente
- Metto in approvazione l'art. 3:
Il Consiglio approva.
Presidente
- All'art. 4 c'è l'emendamento proposto dalla
Commissione, del quale do lettura:
"Ridurre la somma di L. 3.200.000 a L. 2.000.000".
Metto in approvazione l'emendamento - non lo metteremo più in
votazione nei successivi articoli, ma lo daremo per approvato.
Il Consiglio approva.
Presidente
- Do lettura dell'articolo 4 nel testo che ha
recepito l'emendamento:
Ai sensi della legge regionale 1° aprile 1975, n. 7, gli
eventuali maggiori oneri derivanti dalla concessione della garanzia
fidejussoria prevista dalla presente legge valutati in annue L.
2.000.000 faranno carico al capitolo 51000 del bilancio in corso e
sul corrispondente capitolo dei bilanci di previsione per gli anni
successivi.
Alla copertura dell'onere di cui al comma precedente si
provvede per l'esercizio 1981 mediante riduzione di pari importo
dello stanziamento iscritto al cap. 50050: "Fondo globale per il
finanziamento di spese per l'adempimento di funzioni normali (spese
di investimento) della parte spesa del bilancio preventivo della
Regione per l'anno 1981.
Per gli anni 1982-1983 con le disponibilità relative a "Oneri
non ripartibili" del bilancio pluriennale 1981-1983.
Per gli anni successivi l'onere sarà iscritto con legge di
approvazione dei relativi bilanci di previsione.
Presidente
- Metto in approvazione l'art. 4:
Il Consiglio approva.
Presidente
- Do lettura dell'articolo n. 5:
Al Bilancio di previsione della Regione per l'anno 1981, sono
apportate le seguenti variazioni:
PARTE SPESA
Variazione in diminuzione:
Cap. 50050 - Fondo globale per il finanziamento di spese per
l'adempimento di funzioni normali (spese di investimento)
L. 2.000.000
Variazioni in aumento:
Cap. 51000 - Oneri derivanti dalle garanzie prestate dalla
Regione in dipendenza di disposizioni legislative - L.R. 1/4/'75 n.
7
L. 2.000.000
Nell'allegato n. 8 del bilancio di previsione della Regione
per l'anno 1981, approvato con legge regionale n. 17 del 23 marzo
1981 è aggiunto quanto segue:
legge regionale
- Garanzia fidejussoria della Regione presso l'Istituto
Federale di Credito Agrario per il Piemonte, la Liguria e la Valle
d'Aosta, per l'assunzione di un mutuo bancario da parte del
Consorzio di Miglioramento Fondiario Ru Courtaud con sede in Comune
di Saint-Vincent.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 5:
Il Consiglio approva.
Presidente
- Ci sono dichiarazioni di voto? Non ci sono
dichiarazioni di voto.
Il Consiglio è chiamato a votare per votazione segreta sul
complesso della legge.
Votazione a scrutinio segreto
Esito della votazione:
Presenti, votanti: 23
Magg. richiesta: 12
Voti favorevoli: 21
Voti contrari: 2
Il Consiglio approva.
Presidente
- Passiamo alla trattazione dell'oggetto
15/n.
