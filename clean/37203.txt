Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Protezione civile
TRASPORTI E VIABILITÀ
Aeroporti



Oggetto del Consiglio n. 1048 del 25 febbraio 2015 - Resoconto
OGGETTO N. 1048/XIV - Interpellanza: "Presunte anomalie
contenute nel bando di gara per l'appalto di servizi di lavoro
aereo".
Presidente
- Per l'illustrazione, la parola al
Consigliere Guichardaz.
Guichardaz (PD-SIN.VDA)
- Grazie Presidente. Mi dite solo
chi è l'interlocutore, così...
Presidente
- Il Presidente Rollandin. Un attimo...prego,
Consigliere Guichardaz.
Guichardaz (PD-SIN.VDA)
- Grazie...non ci sono
problemi.
Quest'ultima interpellanza trae origine da una lettera ricevuta
dal sottoscritto, per conoscenza, il 4 febbraio scorso, lettera a
firma del signor Marco Jans, e indirizzata alla Protezione civile
e, per conoscenza, oltre al sottoscritto, all'ENAC e alla
Pellissier Helicopter. È di tutta evidenza che l'invio della
suddetta lettera, mandata via mail al sottoscritto, è dovuta al
fatto che mi sono occupato in più occasioni di questioni attinenti
il volo in elicottero, in Valle d'Aosta; infatti la nota cita la
nostra ultima iniziativa consiliare sull'argomento. La lettera è
molto articolata e fornisce diverse informazioni su una recente
indagine di mercato pubblicata a cura della Protezione civile della
Regione autonoma Valle d'Aosta finalizzata a verificare se vi siano
ditte interessate a partecipare ad una gara per (leggo
testualmente):
"il servizio di lavoro aereo di prevenzione ed
estinzione degli incendi boschivi e interventi di protezione civile
per il trasporto di persone e materiali per attività di previsione,
prevenzione e soccorso per la Regione autonoma Valle d'Aosta"
;
in sintesi, si tratta del servizio di spegnimento e prevenzione
degli incendi boschivi.
Cosa ci dice il signor Jans nella sua lettera? Sostanzialmente
contesta con dovizia di riferimenti tecnici e giuridici, e dice che
l'aggiudicazione del servizio citato avverrà a far data dal 28
febbraio prossimo alla ditta Pellissier Helicopter. Da quello che
posso capire, non essendo io un tecnico e quindi con le poche
nozioni che ho appreso leggendo la documentazione, il signor Jans
evidenzia la mancanza di alcuni requisiti richiesti in capo alla
ditta Pellissier. Si spinge anche più oltre il signor Jans,
parlando palesemente di "falso in dichiarazione di atti
amministrativi", in quanto la Pellissier avrebbe di fatto
dichiarato di essere in possesso dei requisiti richiesti per
l'aggiudicazione della gara pur non avendoli, pur non essendo in
possesso di questi requisiti. A parte che è la prima volta che mi
imbatto in una procedura di questo genere, cioè in un'indagine di
mercato e contestuale manifestazione di interesse per la
partecipazione a gara ufficiosa, e quindi non ho elementi tecnici,
ma nemmeno giuridici per valutare, io, Jean Pierre Guichardaz, che
ero in indirizzo in quella nota, la congruità e la fattibilità, ma
da un punto di vista squisitamente funzionale non mi è chiaro il
vantaggio che l'Amministrazione può avere da questo tipo di
procedure e, soprattutto, il motivo dell'adozione di una siffatta
procedura.
Molto semplicemente, mi viene da pensare che una gara così
particolare, così circostanziata - per potervi partecipare è
necessario possedere attrezzature, cioè elicotteri particolari,
certificazioni professionali, esperienze molto specifiche - e,
direi, anche così inconsueta, avrebbe dovuto presupporre tempi di
pubblicazione più ampi. Qui parliamo di meno di 10 giorni
lavorativi utili, infatti l'avviso è datato martedì 9 dicembre 2014
e il termine di scadenza della manifestazione di interesse, cioè di
questa tipologia giuridica è alle ore 12 di lunedì 22 dicembre 2014
(calcolate che in mezzo ci sono 3 o 4 giorni lavorativi). Fatevi un
calcolo, alla fine come tempo utile di pubblicazione si parla di
7-8 giorni.
Per doverosa informazione, la legge regionale 36 del 2011,
quella citata nell'indagine di mercato quale riferimento normativo,
all'articolo 6 prevede la possibilità di acquisire in economia beni
e servizi sopra i 40 mila euro. Qui parliamo di una base d'asta di
124 mila euro, IVA esclusa, e di un compenso di quasi 2 mila euro
all'ora, calcolato sull'effettiva attività volativa effettuata,
oltre a un
bonus
di pronta disponibilità di 1.000 euro, IVA
esclusa, per ogni chiamata, più un ulteriore
bonus
forfettario di 500 euro, IVA esclusa, per l'attivazione entro i 15
minuti dalla chiamata; insomma, parliamo di un sacco di soldi, non
sono i 124 mila, ma potenzialmente sono molti di più, a seconda
delle chiamate. Dicevo che la legge regionale 36 del 2011 prevede
la possibilità di attivare una procedura negoziata per beni e
servizi sopra i 40 mila euro
"previa consultazione
- dice la
norma -
di almeno cinque operatori economici selezionati tramite
indagine di mercato"
, prevedendo di norma che tale indagine
avvenga tramite avviso pubblicato sul sito istituzionale della
Regione per un periodo non inferiore ai 10 giorni.
Ora, non conoscendo in profondità la materia, non posso fare più
di tanto considerazioni di tipo tecnico. Il signor Jans scrive
nella sua lettera che la ditta Pellissier non possiede alcuni
requisiti che dovrebbero essere preventivi all'atto della
manifestazione di interesse. Effettivamente l'articolo 6 prevede
proprio che l'avviso debba riportare i requisiti minimi che devono,
la legge dice che
"devono essere posseduti dagli operatori
economici per poter essere invitati a presentare l'offerta"
e
non dice che i requisiti minimi dovranno essere posseduti all'atto
dell'aggiudicazione, dice proprio che devono possederli, quindi al
momento della dichiarazione di interesse. Dicevo che non voglio
addentrarmi negli aspetti tecnici per il momento, ma voglio capire,
essendo stato direttamente coinvolto in questa vertenza, se la
Protezione civile ha fatto tutto il possibile per dare l'opportuna
pubblicità all'indagine di mercato e se risponde al vero che la
Pellissier Helicopter ha dichiarato di possedere requisiti all'atto
della manifestazione di interesse di fatto non posseduti. Il signor
Jans cita: la mancanza di certificazione acustica CAO Annex 16
CH8...non so che cosa sia, ma è una certificazione evidentemente
richiesta...peraltro, a suo dire, incompatibile anche questa con la
legge regionale 15 del '98, la famosa legge sul volo silenzioso;
cita la mancanza di esperienza nello specifico campo
dell'antincendio della ditta Pellissier Helicopter e soprattutto il
signor Jans dichiara che la Pellissier, all'atto della
manifestazione di interesse, cioè quando ha dichiarato di essere
interessata a questa partita, non possedeva un elicottero con
cutter
tranciacavi, tant'è che nella sua nota il signor Jans
scrive che la Pellissier avrebbe presentato una comunicazione di
attesa (cosa che credo non esista, io non l'ho trovata nella legge
regionale) per il requisito del
cutter
tranciacavi mancante.
Non so dove abbia recuperato queste informazioni il signor Jans, ma
così ha scritto nella sua lettera che è stata inviata all'ENAC e
alla Protezione civile.
Peraltro mi sono informato e parrebbe che altre ditte abbiano
inviato alla Protezione civile lettere in cui manifestano il loro
interessamento all'attività, chiedendo tra l'altro se la ditta
Pellissier sia in possesso dell'esperienza richiesta, cioè tre anni
di servizio, analoga a quella richiesta per la gara, e se la stessa
Pellissier sia dotata di elicotteri con tranciacavi, come
espressamente richiesto nell'indagine di mercato. Non so per quali
motivi queste ditte avanzino dei dubbi sul possesso preventivo dei
requisiti da parte della Pellissier...magari adesso il Presidente
ci rassicurerà, ci dirà che è tutto a posto. Mi viene però da
pensare che la manifestazione di interesse per questo tipo di
attività, che è un'attività molto delicata, perché quando parliamo
di "antincendio" parliamo di attività comunque sempre abbastanza
sul crinale dal punto di vista anche della pericolosità
dell'attività...dicevo, questo tipo di attività va ben al di là
della sola Pellissier Helicopter, motivo per cui, in una logica di
"trasparenza, rotazione e parità di trattamento"
, ma anche
di
"efficienza dell'azione amministrativa secondo i principi di
non discriminazione e concorrenza tra gli operatori
commerciali"
...riporto pari-pari quello che è scritto
nell'articolo 6 della legge regionale 36/2011...dicevo, motivo per
cui, in una logica di non discriminazione e concorrenza, la Regione
autonoma Valle d'Aosta dovrebbe, anzi "deve", visto che la legge
regionale parla di almeno cinque operatori economici individuati
attraverso l'indagine, ampliare la base di consultazione ad altri
soggetti. Naturalmente ciò non toglie la necessità di chiarire se
effettivamente sia stata fatta una dichiarazione falsa dalla
Pellissier Helicopter in ordine al possesso dei requisiti necessari
e preventivi per poter partecipare alla procedura negoziata, e ciò
per l'eventuale attivazione delle opportune contestazioni o
segnalazioni agli organi competenti. Grazie.
Presidente -
Per la risposta, la parola al Presidente
Rollandin.
Rollandin (UV) -
Sentita in merito a questa interpellanza
la Protezione civile, sono state fornite le seguenti informazioni
(premesso che, come lei, anch'io di tutte le varie sigle non
conosco niente, non so quale sia il valore, io leggo quello che mi
è stato dato sotto questo profilo per la procedura seguita).
Per quanto riguarda la procedura, con provvedimento dirigenziale
del Capo della Protezione civile n. 5195, in data 9 dicembre 2014 è
stato approvato l'avvio di una procedura di acquisizione in
economia dei servizi di lavoro aereo, di prevenzione ed estinzione
degli incendi boschivi per interventi di protezione civile per il
trasporto di persone e materiali per l'attività di previsione,
prevenzione e soccorso per un periodo di un anno e una spesa
presunta di circa 151.280 euro, IVA inclusa. Nel caso specifico,
tenuto conto dell'oggetto molto ampio dell'importo dei servizi e
della tempistica a disposizione, si è optato per una procedura in
economia mediante cottimo fiduciario - di cui abbiamo tanto parlato
qui - previa indagine di mercato in applicazione all'articolo 1,
comma 6, della legge n. 36/2011, già da lei citata, e delle
modalità operative dettate dalla delibera di Giunta regionale n.
916 del 27 aprile 2012. Tali modalità operative, a differenza di
una gara ad evidenza pubblica regolamentata dal Codice dei
contratti, prevedono una procedura di affido semplificata, pur nel
rispetto dei principi generali di trasparenza, rotazione e parità
di trattamento. La procedura semplificata non prevede la
pubblicazione di un bando di gara, come avviene per le procedure
aperte, ma l'effettuazione di una indagine di mercato mediante
pubblicazione sull'apposita sezione del sito della Regione di un
avviso pubblico per l'individuazione degli operatori da invitare
alla successiva gara ufficiosa. L'indagine di mercato è stata
pubblicata, come previsto dalla norma, per più di 10 giorni, dal 9
al 22 dicembre del 2014, mediante pubblicazione di apposito avviso
e del relativo modello per manifestare il proprio interesse a
partecipare alla procedura. In data 23 dicembre 2014 sono state
inviate le lettere di invito alle ditte Pellissier Helicopter
S.r.l. e Helops S.r.l. che avevano trasmesso la richiesta di
partecipazione.
Entro il termine del giorno 8 gennaio 2015, fissato dalla
lettera di invito, è pervenuta la sola offerta della ditta
Pellissier Helicopter di Saint-Pierre. All'esito dell'apertura
dell'offerta, la ditta Pellissier Helicopter è risultata in regola
con i requisiti di partecipazione richiesti dalla lettera di
invito, ossia in possesso dei requisiti di ordine generale e di
ordine speciale quanto a capacità economica, finanziaria e tecnica.
Al riguardo, contrariamente a quanto indicato nella segnalazione
del signor Jans, la Protezione civile precisa che
"l'aver
effettuato servizi specifici antincendio non era richiesto come
requisito di partecipazione"
; come stabilito dal punto 9,
lettera a) dell'indagine di mercato, tra i requisiti di ordine
speciale era richiesto di aver realizzato negli ultimi tre anni un
fatturato specifico per servizi analoghi a quello oggetto della
procedura, ovvero, come ulteriormente esplicitato, lavoro aereo e
trasporto passeggeri.
"Si specifica inoltre
- dice sempre la
Protezione civile -
che i requisiti prestazionali, tecnici e le
attrezzature previste dall'articolo 2 dell'indagine di mercato, tra
cui rientra anche il processo dei cutter tranciacavi, sono
richiesti quali requisiti di esecuzione dei servizi e quindi devono
essere posseduti al momento dell'inizio dei servizi e gli oneri per
dotarsi di tutti i requisiti richiesti sono ovviamente a carico
dell'affidatario del servizio"
. Ad ogni modo, a seguito della
segnalazione del signor Jans, al fine di fugare ogni dubbio sulle
capacità della ditta Pellissier Helicopter di eseguire il servizio
oggetto di affido, la Protezione civile ha richiesto ulteriori
riscontri sulla tempistica di installazione dei
cutter
tranciacavi e sull'operatività della ditta nell'ambito di
un'attività antincendio boschivo, ottenendo, in entrambi i casi, la
conferma di piena operabilità per la data prevista di consegna dei
servizi. Allo stato attuale, quindi, la Protezione civile non ha
riscontrato motivi ostativi all'affido dei servizi alla ditta
Pellissier Helicopter S.r.l.. Queste sono le informazioni che ho
avuto da chi, come lei ha visto, ha seguito la procedura
dall'inizio e ha portato avanti questo contratto di cui lei ha
voluto giustamente avere chiarimenti a seguito della lettera del
signor Jans. Ecco, se vuole poi le do una copia, ma non ho altro da
aggiungere.
Presidente -
Per la replica, la parola al Consigliere
Guichardaz.
Guichardaz (PD-SIN.VDA) -
Intanto grazie per la risposta.
Come vedo non sono l'unico ad avere degli inciampi di tipo tecnico,
ma siccome sono stato direttamente coinvolto in questa vicenda, mi
sembrava doveroso, nemmeno solo corretto, ma doveroso presentare
una richiesta di chiarimento e questa mi pareva la sede più
opportuna.
Io capisco che la Protezione civile giustifichi una sua
procedura, sarebbe folle se dicesse: "no, ho fatto una cavolata,
ammetto e faccio un
mea culpa"
, ma la legge regionale che
noi citiamo è abbastanza chiara nel definire - tenendo conto di
criteri di trasparenza, di rotazione, di pari opportunità, eccetera
- almeno cinque operatori, non dice: "facciamo un'indagine di
mercato, l'indagine di mercato è finalizzata a reperire almeno
cinque operatori". Nel momento in cui non si reperiscono cinque
operatori interessati, ma uno solo, perché l'altro che ha citato
lei, mi sembra la Helops, si è ritirato, non ha presentato la
documentazione...beh, questo tipo di procedura a questo punto è
monca, perché non è possibile definire una procedura negoziata su
base di ribasso e via dicendo. Quindi la Protezione civile, a norma
di legge, secondo me, leggendo la legge che hanno citato anche loro
e alla quale fanno riferimento, avrebbe dovuto e deve preoccuparsi
di individuare almeno cinque operatori.
Poi la legge regionale è chiara, la legge regionale dice che
"devono possedere i requisiti richiesti"
. L'interpretazione
del
"debbono possedere al momento del..."
, eccetera, è una
cosa che non sta né in cielo, né in terra, perché sennò a questo
punto chiunque fa la domanda tanto per farla; dopodiché, se vengo
accettato, ho un mese, un mese e mezzo, chissà che termine, per
preoccuparmi di dotarmi di questi requisiti. Allora, il requisito
del
cutter
tranciacavi o di quel sistema di tranciacavi è un
requisito preventivo, cioè la ditta che accetta di fare quello deve
avere nella propria flotta la macchina, perché altrimenti la legge
per quale motivo dice che deve possedere i requisiti? Non è che
deve possederli al momento in cui comincia l'attività, li deve
possedere, stop! E siccome poi ci sono diverse altre società, di
cui io ho avuto notizie, che hanno evidenziato il fatto che loro
possiedono quel requisito, ma la pubblicazione è stata
sostanzialmente un po' in sordina e un po' insufficiente in termini
di tempo, di pubblicità...perché lei mi dice più di 10 giorni, ma
poi alla fine sono 7 o 8 quelli lavorativi, è stato tirato fuori il
9 di dicembre - e quindi mi piacerebbe capire a che ora è
pubblicata - fino a mezzogiorno del 22 di dicembre. No, la lettera
è datata 9 dicembre, lei mi ha detto il 9 di dicembre...e allora
probabilmente qualcosa...di solito su queste cose...
La pubblicazione, quindi, se l'interesse reale è quello di avere
una più ampia gamma di partecipanti, è stata piuttosto minima,
diciamo, in termini temporali, fermo restando che, se facciamo
un'indagine di mercato per un servizio delicato come quello del
servizio di antincendio, logica vorrebbe che si desse la maggiore
pubblicità possibile per individuare il maggior numero di operatori
economici interessati, e questo anche al fine della riduzione dei
costi. Perché è vero che la base presunta è di 150 mila euro, ma se
per ogni ora di intervento sono 2 mila euro di costo, per la
reperibilità sono 1.000, per la partenza entro i 15 minuti sono
500, dovessero esserci degli interventi di una certa entità
superiamo abbondantemente i 124 mila euro, IVA esclusa. Quindi vuol
dire che questa non è proprio una garetta, è un qualcosa che
determina e fa da discriminante anche spesso e volentieri nella
sopravvivenza di una società.
L'altra questione è legata all'esperienza acquisita...loro
dicono volo, ma se sulla norma c'è scritto - e Jans lo ribadisce -
che l'esperienza deve essere specifica nell'antincendio, manca
l'esperienza di tre anni di specifica antincendio richiesta, e le
altre ditte che poi hanno mandato lettere dicono: "ma noi ce
l'abbiamo, perché operiamo in Sardegna, in Trentino, abbiamo
un'esperienza accreditata", per quale motivo prendere uno che non
ha l'esperienza specifica nell'antincendio? Allarghiamo l'ambito,
rifacciamo la gara, vediamo chi è interessato, magari ci
risparmiamo anche due soldi, perché da quello che so io...tra
l'altro, da quello che ho capito io, questa ditta Pellissier sta
pure predisponendo questi tranciacavi nei propri elicotteri e
quindi vuol dire che siamo ancora in una fase diciamo
in
itinere
.
Siccome qua parliamo di antincendio, di protezione civile, di
trasporto di persone e via dicendo, e gli avvenimenti di queste
ultime settimane non lasciano sempre così tranquilli (parlo
dell'elicottero che è caduto, di valanghe che sono state in alcuni
casi determinate), io sarei molto cauto nell'affidare a un
operatore singolo, l'unico interessato, un appalto così importante
come quello della prevenzione dell'antincendio. Vi chiedo quindi
davvero di riaprire i termini di questa gara; ci sono - ve lo dico
io - tre, quattro, cinque operatori che sono interessati, definiamo
una rosa di almeno cinque operatori come previsto dalla legge,
dopodiché vediamo chi è il migliore.
Presidente -
Punto 24 e punto 25 all'ordine del
giorno.
