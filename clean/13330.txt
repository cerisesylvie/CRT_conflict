Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4327 del 11 marzo 1993 - Resoconto
OGGETTO N. 4327/IX Riapertura della pista di bob del Lac Bleu
di Cervinia.
(Approvazione di mozione).
Presidente
Do lettura del testo della mozione
presentata dal Consigliere Gremmo:
Mozione Il Consiglio regionale della Valle d'Aosta
Preso atto che la magnifica struttura sportiva della pista del
Lac Bleu di Cervinia è ormai chiusa dalla stagione '90-'9l, pur
essendo uno degli scenari delle più importanti gare
internazionali;
Ritenendo grave il fatto che tale chiusura sia fortemente nociva
degli interessi turistici della località;
Preso atto delle deliberazioni adottate nei giorni scorsi
dall'Assemblea dei cittadini e degli operatori turistici del
Breuil;
Impegna
la Giunta regionale ad operare sollecitamente per ridare a
Cervinia la pista di bob.
Presidente
Ha chiesto di illustrare la mozione il
Consigliere Gremmo.
Gremmo (UAP)
Sono anni che il problema della pista del
bob di Cervinia viene discusso dal Consiglio regionale, solo che
fino al 1990 la discussione avveniva in presenza di questa
operatività sportiva, mentre da due stagioni agonistiche la pista è
ferma.
Mi è venuto sottomano, me lo sono portato come promemoria, un
bel verbale della seduta del 14 gennaio 1982, nella quale erano
intervenuti vari colleghi: Minuzzo, Mafrica, Pollicini (allora
assessore) e ai tempi l'unica voce contraria era quella di
Carlassare di Nuova Sinistra. Gli orientamenti mi sono sempre
sembrati favorevoli in questa direzione.
Il problema è che nelle riunioni che sono state fatte ai tempi
in cui era assessore il predecessore del collega Voyat, per la
riattualizzazione del progetto di questa struttura qualcuno era
andato a Cervinia a fare discorsi che oscillavano dai 5 ai 15
miliardi di previsioni minime per avviare la cosa. Da quello che
invece mi è stato detto è possibile rimettere in pista questa
struttura con una spesa inferiore, che potrebbe aggirarsi su dei
costi sicuramente abbordabili. E mi permetto di illustrare quali
potrebbero essere le possibilità di avvio di una struttura
ragionevole, che ci permetta di non perdere le successive
possibilità di accedere a gare di carattere internazionale. Voglio
ricordare che in Italia abbiamo solo due piste, quelle di Cortina e
di Cervinia, che potrebbero essere all'altezza di competizioni a
livello internazionale, quindi una concorrenzialità di tutto
rispetto in regime di sicura capacità di presenza.
Per quanto riguarda le possibilità di intervento, con una spesa
sicuramente inferiore a quella che era stata ipotizzata di diversi
miliardi - anche perché la richiesta non riguarderebbe almeno in
questa fase la necessità di arrivare ad una pista artificiale che
sarebbe un qualcosa di ottimale, ma che in questa fase non è
richiesta - si potrebbe realizzare un minimo di cabina di partenza
che sarebbe sufficiente per 60-80 equipaggi, con un costo di un
centinaio di milioni perché questo potrebbe essere fatto con 2-3
prefabbricati.
Il discorso che qualcuno vedeva in termini di costi di
interventi esorbitanti sul serpentone centrale della pista mi si
dice che sarebbe abbordabile anche lì con un altro centinaio di
milioni, intervenendo con della terra di riporto ed un semplice
muraglione. Alla fine il progetto che qualcuno aveva illustrato,
che vedeva l'allungamento verso monte della parte terminale della
pista, sarebbe realizzabile con molto poco con una curva di arrivo
che, invece di avere questo prolungamento verso il centro, potrebbe
essere fatto con un ponteggio precario (potrebbe essere addirittura
in legno) che passa sopra la strada per andare a perdersi nel bosco
dall'altra parte, con un costo anche qui sicuramente abbordabile,
dai 50 ai 100 milioni.
Quindi, se non ho fatto male i conti, le cifre che potrebbero
vedere gli interventi per rendere operativa la struttura non
supererebbero il mezzo miliardi. In più, il discorso di una
gestione annuale sarebbe analogo, mi si parla anche qui di 500
milioni per garantire ad una squadra di specialisti di attuare gli
interventi per mettere in azione la pista.
Non sono sufficienti molte parole per dire come a fronte di
questa spesa, che non mi sembra fuori dai numeri e comunque
estremamente inferiore alle cifre che sono state fatte circolare
quando se n'è parlato da parte di qualche politico, le possibilità
di ricaduta di immagine sarebbero notevoli. Mi risulta che il
comune di Valtournenche, che è presente nel comitato con il
vicesindaco del paese, è favorevole in linea di massima; mi sembra
che tutto sommato grosse difficoltà non ci siano. Si tratta solo di
verificare, e questo è il senso della mozione, se c'è la volontà
politica di arrivare a sbloccare la situazione. Devo dire che
questa è stata una delle poche iniziative che io ho preso sulla
quale, a differenza di altre iniziative su altri temi, ho ricevuto
adesione; c'è stata addirittura una signora di Milano che mi ha
scritto per complimentarsi con me. Ho colto nella opinione pubblica
un certo interesse e l'augurio è che questa sollecitazione venga
accolta anche da chi ha più potere di me, cioè dai colleghi della
maggioranza.
Presidente
Ha chiesto di parlare l'Assessore al
Turismo, Sport e Beni Culturali Voyat, ne ha facoltà.
Voyat (UV)
Se il progettista fosse il Consigliere
Gremmo, forse tutti i problemi sarebbero già risolti o sarebbero
già stati risolti nel passato.
Senza voler entrare nel discorso fatto in questi ultimi anni
della pista di bob del Breuil-Cervinia, a noi risulta che i costi
siano molto diversi. Ad esempio, una semplice sistemazione
richiesta dalla FBT per adeguare la pista del Lac Bleu del Breuil
per la sola possibilità di svolgere i campionati del mondo che
avrebbero dovuto farsi nel mese di febbraio 1993, sistemazione che
consisteva nello spostare la partenza e l'arrivo, modificando una
sola curva, costava 3,5 miliardi. La FBT aveva già detto che quello
era il lavoro minimo indispensabile per rendere agibile la pista
per quel campionato del mondo. Ci avevano comunque preavvisato che
nel prosieguo la pista del Lac Bleu avrebbe dovuto essere adeguata
secondo quelle che sono le nuove direttive fatte dalla FBT. Il che
vuol dire rifare completamente la pista: partenza, arrivo e
tracciato che risulta troppo veloce, nuovo sistema di ghiacciatura,
con costi da 7 a 10 miliardi. Non ho mai parlato di 5 o 15
miliardi, ho sempre parlato di minimo 7 - massimo 10 miliardi.
Queste sono le cifre dette dal tecnico francese dirigente della
FBT, arch. Seeber, che è il progettista scelto dall'Amministrazione
regionale.
Di fronte a questi costi ci siamo preoccupati e quando abbiamo
dovuto forzatamente rinunciare ai campionati del mondo del febbraio
1993 e al mese di settembre abbiamo chiesto un incontro alla Fisi e
alla FBT, avevamo chiesto se era indispensabile che continuasse ad
esistere una pista adeguata oppure nuova come quella che c'è a
Cervinia, quindi in Valle d'Aosta; in caso affermativo volevamo
sapere le possibilità di utilizzo, volevamo cioè sapere prima di
affrontare questa spesa se c'era da parte della Fisi intenzione di
impiegarla per manifestazioni nazionali ma soprattutto
internazionali.
Pertanto il gen. Valentino si era ripromesso di darci una
risposta, e in quel di Cogne nel mese di gennaio non è stato in
grado di rispondermi, in quanto ha detto anche lui che per il
momento la pista di Cortina era sufficiente. Quindi non è che
abbiamo detto no assolutamente, ma abbiamo chiesto alla Fisi
anzitutto se riteneva dovesse esistere una seconda pista, e in quel
caso avremmo potuto analizzare la possibilità di farla. Però
volevamo avere prima un riscontro circa le possibilità di impiego
di questa pista, sapendo benissimo che in Valle d'Aosta non ci sono
più di 30 iscritti e che in Italia gli iscritti non arrivano a 200.
Bisogna anche sapere che è in discussione addirittura la proposta
di togliere il bob come disciplina olimpica. Se tutto questo
dovesse succedere, è chiaro che le possibilità di utilizzo
sarebbero molto poche. Quindi avevamo chiesto che vicino alla
possibilità di utilizzo della pista del Lac Bleu ci fosse da parte
della Fisi una certa benevolenza nei confronti dell'Amministrazione
regionale, che avrebbe sopportato queste spese, anche con altre
manifestazioni di un altro tipo, però sempre a livello di sci.
Questa è la risposta che vorremmo da parte della Fisi, perché
credo che nessuno possa sopportare cifre di questo genere se è in
discussione addirittura il futuro del bob e soprattutto se non c'è
una garanzia per il futuro di poterla utilizzare in un modo a noi
favorevole.
La terza parte del discorso riguarda il mantenimento. Dobbiamo
sapere che il costo attuale della pista di bob è di 600 milioni
all'anno, di cui 250 sopportati dalla Fisi, 350 milioni come minimo
dalla Regione. Il che vuol dire che l'Amministrazione regionale ha
sempre speso più di 400 milioni all'anno, in quanto la Fisi versa i
suoi 250, mentre tutto il resto è a carico dell'Amministrazione
regionale.
C'è da tenere in considerazione un altro fatto. Con il sistema
che c'era finora non avevamo personale in grado di fare la
ghiacciatura e tutto il personale doveva venire addirittura
dall'Austria; per questo è indispensabile, il giorno che si dovesse
mettere mano a questa pista, rifare tutto il sistema di
ghiacciatura, andando ad un sistema di ghiacciatura
artificiale.
Detto questo, ritengo che non possiamo oggi essere in grado di
dire che a tutti i costi affronteremo questa spesa, ma che il
discorso più logico sia quello di aspettare una risposta dalla
Fisi, per sapere in primo luogo se è indispensabile la seconda
pista in Italia, in quanto ce n'è già una a Cortina, fatta secondo
le regole dettate dalla FBT, e in secondo luogo, qualora dovessimo
affrontare questa spesa, se possiamo avere un accordo per cui un
certo tipo di manifestazioni verranno svolte in Valle d'Aosta.
Penso che queste siano le motivazioni più che valide per dire
che il problema della pista di bob potrà essere affrontato non
oggi, ma quando avremo le risposte alle domande fatte alla
Fisi.
Capisco che forse qualcuno non tecnico possa dire che basta
mettere due prefabbricati, modificare una curva e via dicendo, ma
ricordo che una delle condizioni fondamentali fatte dalla
federazione internazionale Bob Toboga prevede che i locali di
partenza non possono più essere come quelli attuali, in quanto
devono intanto essere molto più spaziosi e poi devono avere una
possibilità di visione diversa, quindi con molti più vetri, e un
sistema di riscaldamento molto più potente dell'attuale, cosa che
non sarebbe possibile realizzare con un semplice prefabbricato.
Pertanto ci avevano chiesto di spostare la partenza, perché era
troppo ripida e troppo veloce, e nello stesso tempo avevano
richiesto certe caratteristiche; quando avevamo chiesto se era
sufficiente, visto che i costi erano alti e i tempi erano stretti,
sistemare in futuro l'attuale partenza, ci era stato risposto che
quella soluzione l'avrebbero accettata solo per questa volta ma che
sarebbe stata rifiutata nel prosieguo del tempo in quanto questa
pista doveva essere adeguata alle indicazioni internazionali.
Presidente
Ha chiesto di parlare il Consigliere
Gremmo.
Gremmo (UAP)
Da quello che capisco, la
contestazione riguarda cifre che sono state fornite da questo
progettista di Marsiglia, mentre i ragionamenti che facevo io si
basavano proprio su dati del tecnico che ha progettato la pista,
che è Luciano Galli, vicepresidente della FBT, il quale fa proprio
i ragionamenti che facevo io, non fa gli altri ragionamenti.
Certo, il progettista che lei ha richiamato, fa questi calcoli
di diversi miliardi, mentre i calcoli che facevo io, che non sono
un tecnico e che voglio fidarmi invece di tecnici che si sono
occupati di questa struttura, sono proprio quelli minimali che
ricordavo.
I dati miei sono gli stessi, detti in un altro modo, di quelli
che ricordava l'Assessore, perché io dicevo che la gestione annuale
è di 500 milioni e che si trattava di vedere se abbiamo la volontà
di farlo. Tolto il discorso sulla cabina di partenza, che è un
discorso che sicuramente non va oltre i ragionamenti che facevo io,
i ragionamenti che facevo io sono possibili perché i tecnici che ho
consultato dicono che il grosso problema riguarda solo lo spazio di
frenata finale. Ma per il discorso sullo spazio finale di frenata
mi sembra che il tipo di ragionamento che ho fatto è abbordabile, è
comunque fra le cose possibili.
Siccome nella mia mozione, Assessore, non ho indicato dei tempi,
chiedo un pronunciamento di tipo politico, cioè di scelta, tenendo
presente tutto quello che lei ha detto, che è ragionevole e che è
parallelo a quello che dicevo io, per cui non vedo contraddizione
fra i due ragionamenti. Si tratta di scegliere di consultare
accanto all'esperto che richiamava l'Assessore altri che si sono
occupati della cosa, e poi mediare fra i preventivi che possono
essere fatti da una parte e dall'altra, e naturalmente si tratta di
verificare con la federazione la possibilità di non perdere soldi e
tempo. Ma quello che chiedo è una cosa propedeutica: chiedo che ci
sia una volontà quello che mi sembra lei sta facendo, ma che sia
supportato da una decisione del Consiglio regionale.
Se la formulazione che ho fatto non va bene, riformuliamola;
chiederei però che ci fosse da parte del Consiglio un interesse che
desse più forza all'Assessore per muoversi in questa direzione.
Presidente
Ha chiesto di parlare l'Assessore al
Turismo, Sport e Beni Culturali Voyat.
Voyat (UV)
Quanto dice il Consigliere Gremmo non
sposta il problema, perché se è vero che questo signore ex
progettista e vicepresidente della FBT dice che i costi sono solo
di 500 milioni, penso che farebbe bene al più presto a farci una
piccola relazione come FBT, perché noi possiamo analizzarla. Se i
costi sono 500 milioni, anziché minimo 3,5 miliardi, così come
prevede il primo progetto di primo adeguamento, dal momento che poi
bisogna rivedere tutto il resto, è chiaro che il discorso potrebbe
essere fattibile. In secondo luogo è evidente che a questo punto
dovrebbe rivedere la sua partecipazione e i 250 milioni dovrebbero
aumentare. In terzo luogo, la Fisi ci deve comunque garantire che
questa pista l'autorizzerebbe.
Quando noi avremo queste risposte, faremo le nostre valutazioni.
Ma oggi non me la sento di impegnarmi a dire che ridaremo la pista
di bob a Cervinia, e nessuno qui penso possa impegnarsi su questo.
L'unico impegno che possiamo prenderci è di continuare, ancora più
sollecitamente di quanto abbiamo fatto finora, a verificare presso
la Fisi e la FBT le possibilità di fare la pista. Se si vuole
modificare la mozione in questo senso, posso dire che se la Fisi ci
dice certe cose potremo prendere certi impegni, diversamente non
possiamo prenderci degli impegni.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
La formulazione dell'Assessore mi va
bene, proporrei di interrompere per tre secondi i lavori in modo
che la possa predisporre... no?
Se lui scrive la modifica nei termini che ha appena detto, che
mi sembrano ragionevoli, sono soddisfatto e votiamo la mozione nel
testo modificato.
Presidente
Ha chiesto di parlare l'Assessore al
Turismo, Sport e Beni Culturali Voyat.
Voyat (UV)
La mozione potrebbe venire modificata
in questo modo: "Impegna la Giunta regionale ad operare
sollecitamente presso la F.I.S.I. per verificare la necessità di
una pista di bob al Breuil, il suo adeguato impiego e
finanziamento".
Presidente
Pongo in votazione la mozione nel testo
così modificato:
Mozione Il Consiglio regionale della Valle d'Aosta
Preso atto che la magnifica struttura sportiva della pista del
Lac Bleu di Cervinia è ormai chiusa dalla stagione '90-'9l, pur
essendo uno degli scenari delle più importanti gare
internazionali;
Ritenendo grave il fatto che tale chiusura sia fortemente nociva
degli interessi turistici della località;
Preso atto delle deliberazioni adottate nei giorni scorsi
dall'Assemblea dei cittadini e degli operatori turistici del
Breuil;
Impegna
la Giunta regionale ad operare sollecitamente presso la F.I.S.I.
per verificare la necessità di una pista di bob al Breuil, il suo
adeguato impiego e finanziamento.
Esito della votazione
Presenti: 21
Votanti: 20
Favorevoli: 20
Astenuti: 1 (Riccarand)
Il Consiglio approva
