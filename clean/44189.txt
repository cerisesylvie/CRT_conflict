Classificazione
AGRICOLTURA
Agriturismo



Oggetto del Consiglio n. 1251 del 9 febbraio 2022 - Resoconto
OGGETTO N. 1251/XVI - Interpellanza: "Tempistiche per la
modifica della legge regionale 4 dicembre 2006, n. 29 in materia di
agriturismo".
Bertin (Presidente) -
Alla presenza di 29 consiglieri,
possiamo riprendere l'analisi dell'ordine del giorno con il punto
n. 27. Per l'illustrazione la consigliera Spelgatti, ne ha
facoltà.
Spelgatti (LEGA VDA) -
Da ormai molti mesi viene
annunciato un disegno di legge di revisione della legge regionale 4
dicembre 2006, n. 29, "Nuova disciplina dell'agriturismo.
Abrogazione della legge regionale 24 luglio 1995, n. 27, e del
regolamento regionale 14 aprile 1998, n. 1" ampliato, come ci è
stato detto, anche ad altri temi collegati molto importanti. A oggi
però la Commissione competente non ha ancora ricevuto il testo
scaricato. Per questo noi interpelliamo l'assessore competente per
sapere se effettivamente stia lavorando all'elaborazione di tale
testo e, in caso di risposta positiva, con quali tempistiche
intenda portarlo in Commissione.
Le tematiche sul tema sono assolutamente molto importanti,
parlando solo della parte agriturismi, ma so che teoricamente si
sta lavorando anche su altri temi. Sono tanti i temi che vengono
posti dall'Associazione Agriturismi della Valle d'Aosta, visto e
considerato che l'agriturismo è nato sostanzialmente una trentina
di anni fa e la proposta all'epoca era differente rispetto alle
necessità che hanno gli operatori del settore in questo momento. In
più, calcolando che con l'emergenza Covid l'urgenza di queste
modifiche normative è diventata ancora più pressante. Le richieste
vanno dalla realizzazione di alloggi per familiari che entrano a
far parte della realtà agricola e turistica: tenendo presente che
sono tutti in zona E dove è possibile costruire solo immobili di
pertinenza agricola, questo ha portato come unica soluzione
possibile la frammentazione dell'azienda di origine in due aziende
differenti, magari una del padre e una del figlio; però sono degli
escamotage
che non portano a dei risultati utili per le
aziende e neanche per tutto il settore e quindi per la Valle
d'Aosta. Poi, consentire sempre asporto e consegna a domicilio,
l'aumento delle superfici ammissibili sulle nuove costruzioni,
perché è stata apportata la modifica circa la possibilità di
aumento del numero delle camere, ma i metri quadrati indicati come
superficie massima sono rimasti invariati. L'apertura annuale delle
attività agrituristiche in alpeggio, perché l'articolo 12 comma 1
lettera G della legge regionale 29 del 2006 concede l'apertura
agrituristica in alpeggio solo per il tempo di permanenza del
bestiame e ci sono tutte delle questioni che adesso non c'è tempo
di approfondire. La questione delle nuove costruzioni in alpeggio,
perché l'ampliamento è previsto solo per strutture agrituristiche
aperte tutto l'anno e anche negli alpeggi spesso nasce l'esigenza
di avere degli spazi per ricoverare merci e attrezzature;
bisognerebbe lavorare anche per riformare questa situazione. Il
calcolo dei coperti che andrebbe fatto su base annuale, perché
sempre la legge 29 del 2016 disciplina il numero dei coperti che
l'azienda agrituristica, con o senza pernottamento, può
somministrare calcolandolo su base mensile, invece la richiesta
sarebbe di rivalutare il numero sulla base annuale e questo
cambierebbe per loro molto la situazione. Il riconoscimento di
giornate lavorative e tempo lavoro dedicate all'approvvigionamento
del legname, la questione degli agricampeggi.
I temi sono tanti, e questo riguarda solo la parte degli
agriturismi. Poi, come lei ci aveva annunciato, come è stato
annunciato su questi tavoli di lavoro, che so esserci stati ma è
passato tantissimo tempo, noi non abbiamo fatto iniziative in
merito, perché ogni volta sapevamo che questi tavoli di lavoro
c'erano per cui continuavamo ad aspettare questo disegno di legge
in Commissione. Visto che non sta arrivando, a questo punto
sollecito per sapere a che punto siamo e se si sta effettivamente
lavorando.
Presidente -
Risponde l'assessore Sapinet.
Sapinet (UV) -
Questa iniziativa mi dà l'occasione di
parlare di tale argomento che è molto corposo, come lei stessa ha
definito e ne ha fatto alcuni esempi che già rendono l'idea. Un
iter sul quale gli uffici stanno lavorando e che purtroppo è stato,
nel corso del 2021, interrotto più volte per vari motivi che poi le
elencherò. È stato oggetto anche di un ordine del giorno in fase di
bilancio, quando mi si chiedeva di impegnarmi nei sei mesi, che era
una data presumibilmente fattibile, ma sulla quale ovviamente, non
sempre dipendendo da noi le tempistiche, non ce la siamo sentita di
dare una data precisa. Oggi però a distanza di un mese diciamo che
la situazione è decisamente migliorata, abbiamo dei tempi più certi
e riusciremo a dare qualche certezza in più.
Come ha detto, non si tratta solo della revisione della legge,
la 29 del 2006 in materia di agriturismo, ma di un disegno di legge
molto più ampio nel quale ricomprendere tutti quegli aspetti che
rappresentano un po' la multifunzionalità di un'azienda agricola di
cui questa attività, l'agriturismo, è una parte.
Un disegno di legge che si articola in sessantotto articoli.
Come già citato anche da lei, oltre all'agriturismo vengono
introdotte altre forme di ospitalità rurale più semplificate:
l'enoturismo, la trasformazione di piccole quantità di prodotto per
le aziende anche di piccole dimensioni, la vendita diretta, la
somministrazione non assistita, l'attività di manutenzione del
territorio e altre ancora per cercare di andare veramente a toccare
tutte le attività che un'azienda agricola puo' svolgere per
diversificare il proprio reddito e per fornire poi, nelle zone
anche più marginali del territorio regionale, alcuni servizi a
favore della comunità locale. All'interno dell'articolato confluirà
anche la disciplina dell'agricoltura sociale, riproponendo il testo
della legge 12 del 2021, al fine di avere un testo unico e completo
in tutti i suoi aspetti.
L'articolato di legge è stato oggetto di alcuni confronti
interni all'amministrazione, attualmente è al vaglio una verifica
della coerenza normativa degli aspetti introdotti rispetto
all'inquadramento nazionale, al fine di predisporre il testo
corredato da tali riferimenti normativi di settore, da trasmettere
all'ufficio legislativo regionale per una prima analisi. Si
ipotizza di trasmettere il testo entro la fine del mese di
febbraio, quindi al legislativo per una prima analisi. Dopodiché
inizierà il suo iter.
Nel corso del 2021 sono stati diversi i confronti con la
rappresentanza ADAVA, dove sono emerse quasi tutte le questioni da
lei citate, che ha ben espresso le esigenze loro, ma soprattutto
anche le esigenze del territorio, che avrà con questo supporto
normativo importanti opportunità per migliorare le proprie aziende
e possibilità anche di sviluppare nuovo tipo di offerte. Non appena
il testo avrà superato il primo controllo da parte del legislativo,
il disegno di legge potrà iniziare il suo percorso, all'interno del
quale ovviamente ci saranno tutti i confronti con le organizzazioni
del settore, ma anche con tutti gli attori coinvolti. Dal momento
che alla legge deve poi seguire una deliberazione attuativa, va
detto che gli uffici stanno già procedendo anche alla
predisposizione di questa bozza, al fine di rendere maggiormente
comprensibili le modifiche apportate.
Gli uffici, come ricordato nello scorso Consiglio, in occasione
dell'iniziativa sulla delibera della legge sull'agricoltura
sociale, hanno dovuto gestire l'importante attività legata alle
cosiddette misure Covid. È uno di quei motivi per il quale il
lavoro è stato interrotto. Gli uffici ora impegnati su più fronti,
come quelli anche qui già citati, sulle nuove misure del PSR. Colgo
assolutamente lo spirito costruttivo dell'iniziativa, con un
obiettivo che sicuramente è comune, che è quello di fare presto, di
fare bene ed è in questa direzione che sia la parte tecnica che
quella politica stanno lavorando.
Presidente -
Per replica la consigliera Spelgatti.
Spelgatti (LEGA VDA) -
Vede Assessore, sono molto
contenta del fatto che mi si dica che a breve per lo meno questa
bozza e questo testo arriverà per il controllo del legislativo e
quindi si andrà avanti. È chiaro che io non posso non risponderle
che rimango sempre esterrefatta dalle tempistiche, perché per
mettere giù un testo di legge con gli uffici aperti, non ci si può
mettere sostanzialmente un anno e mezzo. Ben venga, per carità, che
siamo forse in dirittura d'arrivo almeno sulla bozza, ma una volta
che si studia il testo, si sentono le parti, si decide in quale
direzione si deve andare e il tutto è molto veloce. Non ci si può
sempre nascondere e giustificare l'immobilismo più totale di fronte
semplicemente al fatto di dire: "Beh, c'è stata l'emergenza Covid".
L'emergenza Covid non ha impedito comunque agli uffici di lavorare
e la politica dovrebbe poter andare avanti lo stesso.
Io posso accettare queste giustificazioni in parte
dall'Assessore alla sanità, che è sempre bersagliato dalle nostre
iniziative, ma d'altronde è anche vero che è l'unico tema che viene
posto effettivamente sul tavolo, perché sostanzialmente non
arrivano invece da parte vostra dei temi su cui poter lavorare, da
parte degli altri assessori. È vero che c'è stata l'emergenza, è
vero che si è dovuto lavorare sui fondi, ma questo non significa
che non ci sia tutta una macchina che non possa lavorare per il
resto e per mettere giù una bozza di testo, che poi tra l'altro
dovrà affrontare ancora tutto l'iter di discussione, eccetera. È
soltanto l'avvio per poter poi iniziare il percorso, perché poi il
percorso sarà ancora lungo; non ci vuole chissà quanto!
Io non riesco mai a capire come sia possibile giustificare ogni
volta le tempistiche eterne e il fatto che, anche sui temi su cui
si sta lavorando, non arrivi niente di fatto e di concreto almeno
in Commissione, sulla base sempre del fatto di dire che c'è
l'emergenza, si è dovuto lavorare per gli aiuti. Se governare
significa occuparsi soltanto degli aiuti, come sappiamo tra l'altro
siano andate le cose, non è una giustificazione. Comunque, cerco di
prendere il lato positivo della cosa, almeno la bozza dovrebbe
essere pronta, cercate di accelerare al massimo e che almeno ci sia
qualcosa su cui poter lavorare anche da parte nostra.
