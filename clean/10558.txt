Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1551 del 8 novembre 1990 - Resoconto
OGGETTO N. 1551/IX - Petizione per interventi atti a ridurre
il passaggio dei camion attraverso le vallate alpine e per un
pronunciamento contro l'ipotesi di un raddoppio del tunnel
autostradale del Monte Bianco. (Approvazione di
risoluzione)
Presidente
- La petizione è in vostre mani, c'è una
relazione che la presenta; si tratta in sostanza di un comitato
denominato "S.O.S. TIR" operante in Valle d'Aosta. La petizione è
stata sottoscritta da 5330 cittadini, comporta l'argomento che è
stato richiamato.
Tutte le petizioni, a norma dell'articolo 36 del Regolamento
interno, devono essere dichiarate ricevibili dall'Ufficio di
Presidenza, cosa che è stata fatta; l'Ufficio di Presidenza del
Consiglio ha poi provveduto ad informare il Presidente della
Giunta, l'Assessore all'Industria, Commercio, Artigianato e
Trasporti e l'Assessore ai Lavori Pubblici circa la petizione
stessa, quindi gli argomenti che vengono approfonditi e presentati
dalla pe-tizione.
Sempre a norma dell'articolo 36, comma 4, del Regolamento
interno, per decorrenza dei termini è stata iscritta all'ordine del
giorno di oggi; dagli allegati risulta esservi una relazione
dell'Assessore Fosson, non sono presenti altre iniziative
consiliari in merito.
E' una presa d'atto.
Ha chiesto di parlare il Consigliere Riccarand, ne ha
facoltà.
Riccarand (VA)
- Il Gruppo Verde Alternativo intende
presentare una risoluzione nell'ambito della discussione di questa
petizione. La presento alla Presidenza del Consiglio e poi la
illustro, così nel frattempo può essere fotocopiata e diffusa.
La petizione che è stata presentata e che porta la firma di 5330
cittadini affronta due problemi: da una parte si chiede che vengano
poste delle limitazioni al numero dei TIR a cui è concesso di
attraversare il territorio della Valle d'Aosta; dall'altra si
chiede che ci si pronunci chiaramente contro l'ipotesi di apertura
di un nuovo traforo stradale del Monte Bianco. Credo che rispetto
al secondo punto, quello di un secondo traforo stradale del Monte
Bianco, ci sia già stato un pronunciamento da parte del Consiglio
regionale avvenuto il 13 luglio, quando il Consiglio regionale ha
approvato una deliberazione che ha espresso in forma netta e
precisa l'opposizione a progetti di raddoppio del tunnel stradale
del Monte Bianco.
In quella occasione la stessa mozione approvata dal Consiglio
impegnava la Giunta regionale a verificare entro fine anno la
possibilità di iniziative per ridurre il transito dei TIR
attraverso la nostra Regione, che è sostanzialmente l'oggetto
dell'altra richiesta contenuta nella petizione, cioè quella della
limitazione al numero dei TIR.
Quindi la risoluzione che presentiamo affronta soprattutto
questo aspetto, cioè l'aspetto del traffico dei TIR, dando per
ormai acquisita la posizione rispetto all'atteggiamento negativo
sul raddoppio del traforo stradale del Monte Bianco.
La risoluzione accoglie la sollecitazione ad un intervento
concreto che proviene dalla petizione e delibera di impegnare la
Giunta regionale ad assumere concreti provvedimenti, affinché fin
dall'inizio del 1991 si verifichi una inversione di tendenza
rispetto all'aumento del traffico dei TIR, avviando una graduale ma
progressiva riduzione di tale transito.
Questo è sicuramente un problema di enormi dimensioni, è un
problema che non riguarda solo la Valle d'Aosta quello del traffico
dei TIR, ma riguarda tutto l'arco alpino. Abbiamo due valichi
alpini, o comunque due trafori che sono interessati a questo
problema e che sono il traforo del Gran S.Bernardo e il traforo del
Monte Bianco: mentre sul versante del traforo del Gran S.Bernardo
non si sono finora verificati problemi eccessivi , non c'è stato un
aggravamento della situazione nel corso degli anni, c'è stato un
incremento modestissimo dei transiti di mezzi pesanti, di camion,
dall'apertura del traforo del Gran S.Bernardo ad oggi, invece sul
versante del tunnel del Monte Bianco c'è stato un incremento
notevolissimo di transito, con tutti i problemi che sappiamo questo
determina, problemi di pericolo, di incidenti, di inquinamento
atmosferico crescente, problemi di rallentamenti del traffico e
talvolta di vero e proprio blocco complessivo del traffico.
La diversità di situazione deriva in parte dalle diverse
caratteristiche delle strade di accesso ai due trafori alpini, ma
anche dal fatto che il traforo del Gran S.Bernardo unisce la Valle
d'Aosta con la Svizzera, cioè con un paese che ha introdotto fin
dagli anni 30 una severa limitazione del transito dei TIR, cosa che
ha permesso che sulle nostre strade non si riversasse un traffico
di automezzi pesanti notevole. Invece per quanto riguarda il
traforo del Monte Bianco, la funzione di comunicazione fra l'Italia
e la Francia svolta da questo traforo fa sì che attraverso la Valle
d'Aosta ci sia un flusso sempre più alto di camion.
Sappiamo che dopo i provvedimenti, che hanno ormai diversi
decenni di vita, restrittivi adottati dalla Svizzera, anche il
Governo austriaco da due anni sta attuando una politica di
disincentivazione del traffico dei TIR con tutta una serie di
problemi posti all'autotrasporto, con periodici motivi di scontro
fra Ministro dei trasporti italiano e autorità austriache, con
anche provvedimenti di ritorsione da parte italiana tipo il blocco
del Brennero, l'impedimento agli autotrasportatori austriaci di
entrare in Italia.
Ora, il rischio in questa situazione è che attraverso la Valle
d'Aosta si indirizzi tutta una sorta di traffico che proviene da
importanti zone industriali dell'Europa occidentale verso l'Italia,
e che non può più utilizzare né i corridoi svizzeri né i corridoi
austriaci, e che quindi trova come primo asse di penetrazione
proprio il passaggio nord-ovest della Valle d'Aosta. Se non vengono
assunti dei provvedimenti concreti da parte dell'Amministrazione
regionale, c'è il rischio che si vada incontro ad un ulteriore
aggravamento della situazione, invece che ad una attenuazione del
fenomeno.
Quindi riteniamo che bisogna fare delle scelte precise, bisogna
adottare dei provvedimenti concreti per invertire la tendenza. La
proposta che facciamo con la risoluzione è che fin dall'inizio del
1991 ci siano dei provvedimenti che siano in grado di portare ad
una riduzione del transito, invece di continuare in una azione di
incremento.
Sappiamo anche i motivi per cui in passato forse non si è voluto
scoraggiare questo traffico legato alle entrate dell'IVA da
importazione; sono motivi che un po' per volta stanno venendo meno
e che sono destinati a scomparire, pertanto a maggior ragione
dobbiamo assumere dei provvedimenti restrittivi nei confronti del
traffico pesante.
I modi concreti per intervenire sono tanti, noi li abbiamo già
indicati in passato e siamo pronti anche a dare delle indicazioni
operative concrete, però credo non sia necessario stare qui ad
elencare tutta una serie di cose che si possono fare; è necessario
che ci sia una volontà politica ben precisa.
La richiesta contenuta in questa petizione a nostro avviso va
accolta senza titubanze e va accolta con un atto formale di
votazione da parte del Consiglio regionale.
La proposta che facciamo è di accogliere la sollecitazione che
viene da questa petizione e mettere in atto fin dai prossimi mesi
degli interventi concreti, in modo che si verifichi subito questa
inversione di tendenza che è una necessità per tutta la Valle
d'Aosta.
Presidente
- E' aperta la discussione generale sulla
risoluzione del Consigliere Riccarand. Ha chiesto di parlare
l'Assessore all'Industria, Commercio, Artigianato e Trasporti
Fosson, ne ha facoltà.
Fosson (DC)
- Alla petizione presentata dai cittadini da
parte dell'Assessorato ai Trasporti è già stata allegata una
relazione. Le ragioni che portano il Consigliere Riccarand a
presentare la risoluzione hanno le loro motivazioni nella petizione
dei cittadini e in una serie di ragionamenti che sono già stati
fatti e riportati in questo Consiglio regionale nella discussione
del 13 luglio, che il Consigliere Riccarand ricorda dicendo:
"Ricordato che lo scorso 13 luglio il Consiglio regionale ha
approvato una deliberazione che esprime ferma e netta opposizione a
progetti di raddoppio del tunnel stradale del Monte Bianco ed
impegna la Giunta regionale a verificare entro fine anno le
possibilità di iniziative per ridurre il transito dei TIR
attraverso la nostra Regione".
Gli uffici stanno predisponendo questa verifica per arrivare
alla fine dell'anno ad una serie di iniziative per invertire la
tendenza all'aumento del traffico dei TIR. Mi riallaccio a quanto è
contenuto nella relazione che ho firmato, per ricordare come il
traffico dei TIR potrà essere diminuito soltanto in presenza di
alternative reali e concrete quali potranno essere quelle, in un
futuro speriamo non troppo lontano, della linea ferroviaria
Santhià-Ivrea-Aosta-Martigny, e come d'altra parte il traffico e lo
scambio di merci per una questione naturale sono sempre in aumento,
e quindi si possa sì invertire la tendenza all'aumento ma non si
possa dire con certezza di poter ridurre o eliminare il transito
dei TIR.
Premesso questo, chiederei al Consigliere Riccarand di
modificare la parte deliberativa in questo senso:
"delibera di
impegnare la Giunta regionale ad assumere concreti provvedimenti,
affinché sia favorita un'inversione di tendenza rispetto
all'aumento del traffico dei TIR"
. Questo in sostituzione del
deliberato proposto dal Consigliere Riccarand.
Ripeto ancora che gli uffici stanno predisponendo una ipotesi,
che riteniamo concreta, entro fine anno, per ridurre il transito
dei TIR, quindi invertire la tendenza al continuo aumento del
traffico stesso.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Sono d'accordo ad accettare la
modificazione un po' più generica, perché è vero che c'era già un
impegno votato a luglio, quindi è bene aspettare la fine dell'anno
per questa verifica.
Presidente
- Ha chiesto di parlare il Consigliere
Rollandin, ne ha facoltà.
Rollandin (UV)
- Pour dire que le Groupe de l'UV votera
cette résolution.
Je voudrais rappeler en même temps qu'au moment où on avait
discuté des problèmes liés au trafic, on avait déjà présenté toute
une série de propositions qui allaient dans la direction d'une
inversion de tendance face à l'augmentation du trafic des poids
lourds et par conséquent de la possibilité d'engagement au
contraire pour le transport par chemin de fer.
Il y avait un document qui avait été élaboré à ce moment et qui
avait été déjà voté, et dans ce sens on avait même demandé un
engagement qui soit le plus concret possible face aux problèmes qui
encore existent sur ce thème. Etant donné que les temps sont longs
pour projets et investissements, je crois qu'il y aura encore des
années avant de voir quelque chose de concret. Donc je me souhaite
qu'il y ait, comme on l'avait prévu, une attention spécifique et je
crois que c'est inutile de rappeler le document - tout le monde le
connaît étant donné qu'il avait été voté de la part du Conseil - et
je tiens à rappeler qu'à ce sujet on suivra avec attention les
progrès que fera le projet du tunnel Aoste-Martigny.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Il nostro Gruppo è favorevole a questa
risoluzione perché ritiene che quello dei TIR sia uno dei problemi
che diventeranno sempre più gravi e più impegnativi per la comunità
valdostana, quindi è importante assumere impegni a livello politico
prima ancora che operativo.
Mi pare che nel programma che stamani il Presidente della Giunta
ha letto ci sia un riferimento a questa volontà per invertire la
tendenza all'aumento del passaggio dei TIR nella nostra
Regione.
Dicevo che il problema diventerà preoccupante per due elementi:
perché il traforo del Monte Bianco rischia di dover supplire in
occasioni sempre più frequenti alla chiusura dei valichi con
l'Austria, e perché le ferrovie italiane non saranno per un certo
periodo in condizioni di trasportare una quota merci oggi veicolata
con i mezzi di trasporto su gomma, e perché ancora c'è nell'ambito
delle strutture produttive una tendenza ad eliminare i magazzini,
quindi a produrre continuamente per lo scambio, per cui le merci
vengono prodotte e immediatamente messe su dei mezzi pesanti per
arrivare a destinazione. Il tutto sarà moltiplicato dal fatto che
con la comunità sempre più unita come mercato questi scambi fra i
paesi si moltiplicheranno, per cui senza una volontà politica
precisa la nostra Regione rischia di diventare realmente una via
anche sempre meno accessibile per gli stessi TIR e sempre più
inquinata per la popolazione valdostana.
Credo che l'impegno politico preso con questa risoluzione sia
importante, anche se di non facile e pratica attuazione.
Presidente
- Pongo in votazione la risoluzione del
Consigliere Riccarand integrata con l'emendamento presentato
dall'Assessore Fosson:
RISOLUZIONE
Preso atto della petizione con cui 5330 cittadini hanno
sollecitato interventi concreti per porre dei limiti al numero dei
TIR a cui è concesso di attraversare il territorio della Valle
d'Aosta ed hanno chiesto un pronunciamento chiaro contro l'ipotesi
di apertura di un nuovo traforo stradale sotto il Monte Bianco;
ricordato che lo scorso 13 luglio il Consiglio regionale ha
approvato una deliberazione che esprime "ferma e netta opposizione
a progetti di raddoppio del tunnel stradale del Monte Bianco" ed
impegna "la Giunta regionale a verificare, entro fine anno, le
possibilità di iniziative per ridurre il transito dei TIR
attraverso la nostra Regione";
il Consiglio regionale della Valle d'Aosta
dichiara
di condividere le preoccupazioni espresse dai 5.330 firmatari
della petizione
accoglie
la sollecitazione ad un intervento concreto
delibera
di impegnare la Giunta regionale ad assumere concreti
provvedimenti affinché sia favorita un'inversione di tendenza
rispetto all'aumento del traffico dei TIR.
Esito della votazione:
Presenti, votanti e favorevoli: 26
Il Consiglio approva all'unanimità.
***
