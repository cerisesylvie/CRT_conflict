Classificazione
LAVORO
Politica del lavoro



Oggetto del Consiglio n. 696 del 10 giugno 2021 - Resoconto
OGGETTO N. 696/XVI - Interpellanza: "Intendimenti in merito
ai tempi e alle modalità di revisione della normativa regionale in
materia di politiche regionali del lavoro, di formazione
professionale e di riorganizzazione dei servizi per
l'impiego".
Bertin (Presidente) -
Punto n. 36 all'ordine del giorno.
Per l'illustrazione, ha chiesto la parola il consigliere
Aggravi.
Aggravi (LEGA VDA) -
Già ieri nella discussione e nel
dibattito che è emerso riguardo al piano di politiche del lavoro
c'è stato il passaggio in cui appunto si è detto che il modello dei
centri per l'impiego e in generale la parte di conoscenza del
mercato di lavoro del lavoro valdostano avranno nei prossimi tempi
una serie di approfondimenti, revisioni e riforme in maniera tale
da renderlo più performante e sicuramente più duttile rispetto a
quelle che saranno le sfide che ci devono aspettare e soprattutto
facendo esperienza di quella che è in parte la situazione che
stiamo vivendo e soprattutto conoscendo il fabbisogno che le nostre
imprese hanno in termini di formazione. In più l'attività che si
sta conducendo in seno al Consiglio politiche del lavoro va in
questo senso.
Nel febbraio del 2021 la Sezione di controllo della Corte dei
conti ha promosso una deliberazione relativa alla gestione dei
centri dell'impiego che ho preso come spunto per questa
interpellanza per andare un po' a stimolare e a valutare quella che
può essere e quella che è la situazione relativamente alla loro
organizzazione. In particolare l'interpellanza punta a capire:
"quali siano le motivazioni per cui ad oggi il dato relativo ai
disoccupati di lunga durata non è gestito dai centri per l'impiego,
così come emerge dalla deliberazione della Sezione" e come, tra
l'altro, è già emerso anche nel corso del dibattito ieri e com'è
emerso in altre discussioni, quindi capire quello che è uno dei
soggetti più deboli o quali sono le problematiche che oggi limitano
la conoscenza e la gestione di questo dato; "se ad oggi appunto il
numero dei disoccupati di lunga durata sia comunque monitorato
dalla Regione e a quanto ammonti..." o comunque qual è la contezza
e quali sono gli strumenti che si stanno adottando per monitorare
questa importante fascia del mercato del lavoro, della
disoccupazione valdostana; "se la sperimentazione concreta dello
strumento dedicato al supporto degli operatori dei centri per
l'impiego per la definizione del profilo qualitativo degli utenti -
che è stata sospesa come altre attività a causa dell'emergenza
sanitaria - sia stata avviata ovvero, in caso contrario, quando si
pensa di riavviarla e soprattutto con quali modalità e per quando
si potranno ottenere le valutazioni in merito" e soprattutto -
questa è un po' una domanda tautologica però è bene farla per
cercare di capire - "se il Governo regionale intenda definire le
linee guida di revisione della già citata legge regionale n. 7 e in
caso positivo quando e con quali modalità" e se si può
sinteticamente capire quali possano essere le linee guida di
riforma della legge quadro che si occupa più direttamente di
politiche del lavoro.
Presidente -
Ha chiesto la parola l'assessore
Bertschy.
Bertschy (AV-SA) -
In questo Consiglio abbiamo approvato
due importanti atti: da un lato, il piano politiche del lavoro e,
dall'altro, il finanziamento dello stesso all'interno della legge
che abbiamo pochi minuti fa votato tutti insieme. L'interpellanza
quindi credo si inserisca appieno in una dimensione più grande per
andare puntualmente poi a fare delle valutazioni anche partendo
dall'indagine che è stata fatta da parte delle sezioni in tutta
Italia perché è stato fatto un lavoro per fotografare lo stato
delle cose.
In premessa è bene dire che la deliberazione della Sezione di
controllo della Corte dei conti si riferisce allo stato dell'arte
nel centro di impiego nel 2019, da allora ci sono state alcune
evoluzioni importanti legate alla misura del reddito di
cittadinanza, come abbiamo già più volte detto, che hanno permesso
il potenziamento dei CPI e un considerevole aumento, incremento di
operatori e di risorse, un incremento che la Valle d'Aosta ha
saputo cogliere avviando da subito i concorsi e questa primavera
abbiamo completato questa parte di assunzioni con 18 unità che
lavoreranno nelle sedi di Aosta e Verrès e nell'incontro che
abbiamo avuto bilaterale con il ministro Orlando ci è stato
sottolineato come positivo il lavoro fatto dalla Regione rispetto
al ritardo che tante Regioni invece hanno ancora nell'avanzamento
di questi piani.
Con l'ingresso di queste unità abbiamo iniziato a riorganizzare
i centri e soprattutto a dividere per aree i servizi, in
particolare segnalo il PD 2073 del 22 aprile 2021, che prevede
un'articolazione per aree, alcune rivolte all'utenza,
all'orientamento di base, all'orientamento specialistico, un
incontro domanda-offerta, l'inclusione socio-lavorativa, altre di
supporto, area giuridico-amministrativa, area gestione dati,
sistemi informativi e area comunicazione. L'area dedicata alla
gestione dei dati e ai sistemi informativi, anche grazie direi alla
partecipazione ai tavoli interregionali per il riuso delle
piattaforme informatiche e alla formazione specifica in
affiancamento all'Osservatorio mercato del lavoro di Trento, ha
avviato un processo di raccolta ed elaborazione dei dati che si sta
via via implementando e affinando con l'obiettivo di pervenire a un
nostro autonomo Osservatorio del mercato del lavoro.
Questa premessa per dire che la risposta sarà una risposta
ancora legata ai dati che possiamo utilizzare rispetto all'Istat,
ma il nostro obiettivo è quello di gestire in forma diretta,
autonoma e molto più concreta in futuro i dati a nostra
disposizione.
Rispetto alla prima domanda su "quali siano le motivazioni per
cui oggi il dato relativo dei disoccupati di lunga durata non sia
gestito dai centri per l'impiego così come emerge dalla
deliberazione della Sezione", la deliberazione prende spunto da una
frase della relazione dei CPI, che nella realtà dei fatti
dichiaravano più che la non gestione l'indisponibilità del dato, ed
è proprio un po' su questo che stiamo lavorando e dobbiamo lavorare
in quanto i dati che sono presenti nella piattaforma denominata SIL
rispondono ad oggi alle esigenze amministrative, così come prevede
la normativa vigente, e all'interno della categoria "Disoccupati"
sono presenti tutti i soggetti che per vari motivi si iscrivono ai
CPI: iscrizione finalizzata all'esenzione del ticket, iscrizione
finalizzata ad ottenere una priorità nei corsi di formazione,
conservazione dello stato di disoccupazione, iscrizione temporanea
dei lavoratori stagionali. Rispetto a questa iscrizione, noi stiamo
cercando e stiamo lavorando a una pulizia di questa banca dati con
l'obiettivo di ottenere appunto un dato realistico già nei prossimi
mesi e comunque entro la fine del 2021. In questa fase ovviamente
utilizziamo i dati Istat. L'obiettivo, tra l'altro - poi ne
parleremo sicuramente nel corso dei lavori del Consiglio politiche
del lavoro -, è un obiettivo importante perché ci permetterà di
misurare anche le politiche che poi andremo a descrivere per dare
delle risposte in particolare a una categoria di persone
particolarmente svantaggiate.
"Se ad oggi il numero dei disoccupati di lunga durata sia
comunque monitorato dalla Regione e a quanto ammonti rispetto al
totale dei disoccupati censiti e quali siano le caratteristiche
principali": rispetto al numero totale, le fornirò la tabella di
modo che si possa lavorare senza dichiarare tutta una serie di
percentuali, però il dato è sì monitorato con l'attenzione che
ovviamente è data ad andare sempre più nel dettaglio di questa
banca dati che dobbiamo definire al meglio. Le rilevazioni che
stanno facendo gli operatori ci dicono che il 59 percento degli
utenti è rappresentato da donne, circa l'82 percento degli utenti è
di nazionalità italiana e, rispetto alle fasce di età, il 38
percento sta tra i 17 e i 35 anni, il 29 percento tra i 36 e i 50 e
il 33 percento oltre i 50. Rispetto a questo
target
, le
prime azioni che vorremmo mettere in campo e delle quali
discuteremo appunto prossimamente sono di doppia natura: da un
lato, una revisione dei LUS che si occupano delle persone
disoccupate da oltre 24 mesi in accordo con il terzo settore e con
gli Enti locali per far crescere una risposta in questo campo e
andare un po' oltre a quelle che sono state le progettualità di
questi anni, dando particolare importanza poi alla mediazione tra
domanda e offerta del lavoro per far sì che i LUS non rimangano uno
stadio isolato e avanzato di risposta da una situazione più
complessiva, che invece deve vedere questa come una fase di
transizione per dare la possibilità poi anche ai disoccupati di
lungo periodo di ritornare nel mercato del lavoro. L'altra
progettazione che chiamiamo "
Emploi Senior
" verrà poi
definita nel dettaglio, ma serve proprio per andare a raccogliere
le esigenze di persone che hanno bisogno di una formazione
differente da coloro che sono appena usciti dal mercato del lavoro,
che magari hanno conservato delle competenze. Su queste due
attività quindi ci sarà presto un confronto e, come ci siamo già
detti più volte, grazie all'attenzione del Consiglio regionale,
oggi avremo anche delle risorse da poter dedicare.
Terza domanda: "se la sperimentazione concreta dello strumento
dedicato al supporto degli operatori CPI per la definizione del
profilo qualitativo degli utenti già sospesa a causa dell'emergenza
sanitaria è stata avviata ovvero, in caso contrario, quanto questa
si riavvierà, con quali modalità e per quando si potranno ottenere
le relative valutazioni in merito". La sperimentazione alla quale
si fa riferimento è una sperimentazione che era in capo
all'Assessorato della sanità e politiche sociali e alla società
cooperativa Trait d'Union, una sperimentazione che era finanziata
all'interno del Fondo nazionale per il contrasto alla povertà e ci
era stato chiesto di utilizzarla come sperimentazione anche ai
centri dell'impiego. Nell'ultimo periodo si è deciso di andare
sullo strumento che è messo a disposizione dall'ANPA, che è lo
strumento più utilizzato che ci permette di avere un'uniformità di
comportamento con le altre Regioni. Quella quindi è citata come
sperimentazione, ma non è nata ai centri dell'impiego, è nata alle
politiche sociali e ci era stato chiesto di verificare se poteva
essere utile per profilare gli utenti, ma appunto preferiamo
lavorare su quel tipo di lato.
Per quanto riguarda l'ultima domanda, assolutamente sì, dobbiamo
andare alla revisione della legge n. 7/2003. Contiamo e conto di
poter presentare delle linee guida in Commissione al più presto e
comunque ai Capigruppo, perché è di fondamentale importanza andare
a lavorare su questa legge per tutte le cose che ci siamo detti
anche in questo periodo. C'è quindi la volontà da parte nostra, c'è
la disponibilità e anche l'interesse di presentare un documento che
indichi quali sono gli orientamenti e gli indirizzi sui quali ci
vogliamo muovere per fare anche un percorso concertato per andare
alla revisione di questa legge.
Presidente -
Per la replica, ha chiesto la parola il
consigliere Aggravi, ne ha facoltà.
Aggravi (LEGA VDA) -
Due considerazioni su quello che lei
giustamente ci ha detto, la prima: io mi auguro sempre di più che
tra le linee guida e soprattutto in prospettiva a quella che può
essere la riforma di questo settore preveda il fatto che le
politiche del lavoro non vengano considerate o vengano considerate
sempre meno con un'attinenza più legata al sociale rispetto che
alla riallocazione nel mondo del lavoro. Non lo dico perché
ovviamente non apprezzo il mondo sociale, ma perché altrimenti
rischiamo di trasformare un aiuto momentaneo e un incentivo in un
sussidio e, siccome già possiamo chiamarli sussidi, sostegno, bonus
o altro, il rischio è che andiamo a creare un sistema inefficiente
e con un meccanismo che si autoalimenta. Questo lo dico soprattutto
una fase come questa dove abbiamo dovuto, e lo abbiamo fatto anche
oggi, sostenere tutta una serie di realtà e di soggetti, non
dobbiamo far sì che questi diventino degli interventi strutturali,
perché altrimenti vanno appunto a ledere la dinamicità del mercato
del lavoro e soprattutto dell'imprenditorialità delle singole
persone e ancorché delle imprese.
Dall'altro lato io mi auguro che sempre di più, al di là della
questione dei disoccupati di lunga durata, si possa sempre più
governare il dato del nostro mercato del lavoro ai fini di andare
non soltanto ad allocare efficientemente le risorse laddove c'è
domanda, ma soprattutto poterle gestire al meglio e soprattutto
aiutare queste persone e le relative imprese a poter sfruttare
quegli strumenti che i 19 milioni del piano politiche del lavoro e
soprattutto in termini di formazione mettono in campo e metteranno
in campo in maniera tale, ripeto, più attiva e meno di sostegno e
di passivo bonus, perché altrimenti avremo quella che qualcuno ha
chiamato "Bonus Economy", che rende poco, sembra quasi un nome
simpatico, in realtà nasconde un assistenzialismo latente che
rischia di autoalimentarsi e di creare una sorta di nuova categoria
di NEET ma maggiorenni, ancora più di età avanzata, e questo
rischia davvero di rovinare il futuro della nostra società.
