Classificazione
COOPERAZIONE


Resoconto integrale del dibattito dell'aula
Oggetto del Consiglio n. 1443 del 13 luglio 1995 - Resoconto
SEDUTA POMERIDIANA DEL 13 LUGLIO 1995
OGGETTO N. 1443/X Esito della revisione straordinaria disposta
per la società cooperativa "Coopagrival" con sede in Aosta.
(Interpellanza)
Interpellanza Vista la delibera di Giunta n. 6570 del 19 agosto
1994, con la quale, a fronte di "presunte gravi irregolarità
amministrative" rilevate dagli uffici dell'Assessorato
all'Agricoltura forestazione e risorse naturali, si incaricava la
dott.ssa Ballesio Margherita della revisione straordinaria della
società cooperativa "Coopagrival - cooperativa a.r.l." con sede in
Aosta, Via Chambéry, 92;
Considerato che detta cooperativa svolge il duplice ruolo di
cooperativa di servizio ai propri soci e di associazione produttori
latte e che eventuali irregolarità nel funzionamento della
cooperativa potrebbero veder coinvolto il settore delicato ed
importante della gestione delle quote latte;
la sottoscritta Consigliera regionale
Interpella
gli Assessori competenti per sapere:
1) quali sono le risultanze della revisione straordinaria di cui
in premessa, se sono emerse delle irregolarità e quali i
provvedimenti eventualmente presi al riguardo;
2) se le eventuali irregolarità si riferiscono alla attività
della cooperativa Coopagrival in quanto cooperativa di servizio o
in quanto associazione dei produttori di latte, cui è demandata la
gestione delle quote latte nella nostra regione;
3) se sia stato preso in considerazione come eventualmente
distinguere i due ruoli esercitati attualmente da un'unica
cooperativa, in modo da garantire la maggior trasparenza possibile
degli atti amministrativi.
F.to: Squarzino
Presidente Ha chiesto la parola il Consigliere Squarzino
Secondina.
Squarzino (VA) La Coopagrival è una cooperativa che svolge una
duplice funzione; è una cooperativa di servizio ai suoi soci ed
anche una cooperativa dei produttori di latte, riconosciuta quindi
ufficialmente come delegata a gestire le quote latte dei produttori
di tutta la regione.
É una cooperativa che svolge un ruolo molto importante in questa
regione, ed in genere ad un maggior carico di responsabilità
dovrebbe corrispondere un rigore altrettanto forte, proprio nel
rispetto delle regole della gestione dell'attività. Sembra invece
che non sia così per questa cooperativa, visto che nell'agosto
dello scorso anno gli uffici dell'Assessorato all'agricoltura
notano alcune irregolarità e chiedono una revisione straordinaria
della cooperativa. Da notare che l'ultima revisione regolare della
cooperativa era avvenuta nel 1990.
Viene incaricata di tale revisione, con delibera, la dott.ssa
Ballesio, e dopo alcuni mesi, siamo al novembre 1994, il lavoro è
finito e viene consegnata questa relazione.
Probabilmente c'è qualcosa che non va, perché da allora sono
intercorsi alcuni rapporti epistolari proprio fra la regione e la
cooperativa, si sono svolte assemblee di soci credo proprio per
rimediare a quelle irregolarità che si sono rivelate.
Per sapere a che punto era la situazione avevo presentato questa
interpellanza. Nell'ultimo Consiglio sono venuta a conoscenza del
fatto che nel frattempo erano avvenuti dei fatti nuovi, ad esempio
una assemblea ordinaria dei soci; ci sono arrivate le relazioni di
questa assemblea, fra l'altro a me addirittura due copie e non so
se a tutti i consiglieri ne sono arrivate due.
Quindi, nell'ultimo Consiglio la situazione era ancora fluida e
gli uffici non avevano saputo dirmi come la situazione si stava
evolvendo. Per questo motivo ho ritenuto opportuno rimandare di una
seduta consiliare, in modo che si potessero avere elementi più
certi.
Adesso credo che la situazione si sia chiarificata, per cui
ripropongo le domande poste in questa interpellanza.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Dalla revisione straordinaria della società
cooperativa Coopagrival, disposta dalla Giunta regionale con
deliberazione dell'agosto 1994, sono emerse delle irregolarità:
attribuzione al presidente del consiglio di amministrazione e ai
sindaci di compensi non determinati secondo le previsioni
statutarie, irregolarità procedurali relative alla predisposizione
dei progetti di bilancio, procedure di ammissione soci singoli
produttori non conformi alle previsioni statutarie, mancata
verbalizzazione dei delegati presenti alle assemblee e conseguente
impossibilità di verificare la partecipazione dei delegati dei soci
singoli produttori ammessi con procedura irregolare, presenza ai
consigli di amministrazione di sindaci supplenti, e ancora
cancellazione di soci senza la preventiva prescritta notifica
dell'avvenuta deliberazione di esclusione.
La società cooperativa è stata diffidata a sanare le
irregolarità indicate nel termine di 10 giorni dalla data di
ricevimento dell'atto di diffida.
Dal successivo accertamento, decorso il termine indicato, è
emerso che la società cooperativa ha provveduto a sanare in parte
le irregolarità addebitate. Si è quindi provveduto ad una ulteriore
diffida a sanare le irregolarità di cui ho detto, nel termine
questa volta di 60 giorni dal ricevimento del relativo atto, e in
particolare a procedere alla revisione del libro soci, nel rispetto
delle previsioni statutarie relative all'ammissione di nuovi soci
singoli produttori, alle situazioni di incompatibilità e alla
definizione dei comprensori e del meccanismo attraverso il quale i
soci singoli produttori eleggono il proprio rappresentante in
assemblea.
Tale ulteriore adempimento si rendeva necessario per verificare,
in particolare per i soci singoli produttori, l'applicazione del
principio giuridico "una testa, un voto" e quindi la legittimità
della partecipazione dei delegati alle assemblee. Infatti, la
procedura seguita per la composizione dell'assemblea identifica i
comprensori con il territorio di ogni singolo comune e attribuisce
delegati limitatamente ai comuni che raggiungono le 25 unità dei
singoli produttori, con la conseguente esclusione della
rappresentanza dei soci singoli produttori dai comuni che non
raggiungono le 25 unità, in violazione agli articoli 2532 e 2533
del c.c..
L'analisi della documentazione prodotta in risposta alla seconda
diffida si è conclusa in modo negativo: infatti, le azioni messe in
atto dagli amministratori in seguito alle diffide non solo non
hanno regolarizzato la situazione, ma hanno aggiunto altre
illegittimità, hanno aggiunto confusione a confusione.
Ad esempio, l'assemblea svoltasi il 30 maggio si è svolta in
modo non valido, e a conferma di questo gli amministratori stessi
hanno ripetuto l'assemblea in data 6 luglio per riapprovare gli
argomenti già deliberati in data 30 maggio 1995, eleggendo il 6
luglio, ad esempio, un consiglio di amministrazione con 7
consiglieri quando lo statuto ne prevede da 3 a 5, e quando
l'aumento da 5 a 7 consiglieri era stato deliberato in
quell'assemblea del 30 maggio, che abbiamo già visto essere non
valida, e con una ragione in più era stato deliberato durante una
assemblea ordinaria, mentre il codice civile prevede che le
modifiche allo statuto siano adottate da una assemblea
straordinaria.
In sintesi, si è aggiunta confusione a confusione, illegittimità
a illegittimità. Era quindi necessario e improcrastinabile mettere
un punto fermo per poter ripartire in condizioni di assoluta
chiarezza e trasparenza, anche perché questa non è una cooperativa
qualsiasi, ma svolge funzione anche di associazione produttori di
latte.
Considerato che la società cooperativa Coopagrival non ha
provveduto nel termine indicato a sanare la irregolarità di cui
alla diffida del 24 marzo ?95, in relazione anche alla natura
insanabile di parte delle irregolarità rilevate, la Giunta
regionale, avuto il parere favorevole della commissione regionale
per la cooperazione, ha deliberato in data 7 luglio la revoca degli
amministratori e dei sindaci e il commissariamento della società
cooperativa Coopagrival, nominando commissario il dr. Imperial
Pierpaolo, per un periodo di 6 mesi a decorrere da ieri 12
luglio.
Per quanto riguarda la risposta alla seconda domanda, la
cooperativa è iscritta nel registro regionale delle società
cooperative ed è stata revisionata in quanto società cooperativa in
applicazione della disciplina vigente in materia di cooperazione.
Le irregolarità riscontrate si riferiscono alla Coopagrival in
quanto società cooperativa, che svolge anche la funzione di
associazione di produttori di latte per la gestione delle quote
latte.
Per quanto riguarda la terza domanda, e quindi per quanto
riguarda l'opportunità di distinguere i due ruoli esercitati dalla
Coopagrival, e cioè cooperativa di servizi e associazione di
produttori agricoli e in quanto tale organismo di gestione delle
quote latte, ribadisco l'opportunità di affidare le competenze di
associazione di produttori agricoli a società cooperative già
operanti, al fine di evitare una eccessiva proliferazione di enti
con funzione associativa.
Le società cooperative possono a pieno titolo svolgere le
attività riconosciute alla associazione di produttori, sempre che
ricorrano tutte le condizioni ed i requisiti richiesti dalla
normativa vigente. Ciò è di tutta evidenza, se si considera che lo
scopo di una cooperativa agricola è quello di associare i
produttori per meglio operare sul mercato, e quindi soddisfare quel
presupposto fondamentale di ogni cooperativa, che è quello di
determinare un vantaggio a favore dei propri soci, vantaggio che
comunemente viene qualificato come scopo mutualistico.
Finalità fondamentale delle associazioni è, infatti, quella di
migliorare il potere contrattuale dei produttori agricoli, che
coincide perfettamente con quella propria dell'intera cooperazione
agricola.
Le cooperative agricole, infatti, offrono maggiori garanzie sia
ai produttori agricoli, sia ai terzi in relazione alle
caratteristiche fondamentali della loro organizzazione giuridico
societaria.
Alla luce, quindi, delle considerazioni che ho fatto, ritengo
che la cooperativa Coopagrival, in quanto cooperativa a s.r.l.,
possa utilmente svolgere l'attività di associazione di produttori
agricoli, mantenendo le caratteristiche peculiari della forma
giuridica cooperativa.
Alla fine di questa storia l'auspicio mio personale è che questo
atto, che definisco un atto di chiarezza, il commissariamento,
possa costituire l'inizio di un nuovo percorso da cui la
cooperativa possa riprendere in modo unitario e in assoluta
chiarezza e legalità il suo ruolo, che è importante, nell'interesse
di tutti i produttori della Valle d'Aosta.
Presidente Ha chiesto la parola il Consigliere Squarzino
Secondina.
Squarzino (VA) Ringrazio l'Assessore per la panoramica chiara e
dettagliata che ha dato, ma soprattutto voglio qui esprimere il mio
plauso per il modo con cui la Regione ancora una volta ha svolto il
suo ruolo di controllo e di vigilanza nei confronti di chi invia
lettere con tono minatorio.
Per quanto riguarda la risposta alla seconda e alla terza
domanda, non condivido del tutto le osservazioni, ma direi che non
è questo il problema. Credo che nel momento in cui si fa chiarezza
nella Coopagrival in quanto cooperativa di servizio, probabilmente
questa chiarezza si ripercuote anche nel servizio ai produttori di
latte che la cooperativa svolge.
