Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2733 del 23 maggio 2007 - Resoconto
OGGETTO N. 2733/XII - Delimitazione delle spese per
l'assistenza sanitaria a favore di persone affette dal morbo di
Alzheimer. (Interrogazione)
Interrogazione
Vista la DGR n. 2419 del 25 agosto 2006, avente come oggetto
la "Approvazione di nuovi requisiti organizzativi minimi per
l'esercizio di attività socio-sanitarie destinate alla cura delle
persone affette da morbo di Alzheimer";
Vista la DGR n. 1030 del 20 aprile 2007, recante
modificazioni ai requisiti minimi per l'esercizio delle attività
sanitarie di cui alla DGR sopra citata;
Constatato che negli ultimi anni, secondo l'indagine
sull'Alzheimer condotta dal CENSIS per gli anni 1999-2006, oltre
alla dimensione dei casi individuati ogni anno, è cresciuta
l'entità del carico assistenziale economico sui familiari degli
assistiti;
Considerato che il morbo di Alzheimer, al pari di altre
affezioni altrettanto gravi e complesse, sia per l'assistito che
per i familiari, comporta un carico economico per il quale la
famiglia regge all'impatto solo se ha soldi e sostegno dalle
Istituzioni;
Richiamato il punto 19) delle premesse di cui alla sopra
citata DGR 2419 del 25 agosto 2006 in base al quale "le spese per
l'assistenza sanitaria, compresa la farmaceutica e protesica, nei
servizi per la cura delle persone affette dal morbo di Alzheimer
competono al Servizio Sanitario regionale (SSR)";
Rammentato che, al punto 5), par. 4 dell'allegato B della già
menzionata DGR 2419, si afferma: "È diritto dell'utente richiedere
prestazioni sanitarie aggiuntive, previo consenso del Direttore
Sanitario della struttura residenziale. L'onere di tali prestazioni
resta a carico del richiedente";
i sottoscritti Consiglieri regionali
Interrogano
l'Assessore alla Sanità per conoscere:
1) la concreta delimitazione delle spese "per l'assistenza
sanitaria, compresa la farmaceutica e protesica" assicurate dal SSR
ai pazienti di Alzheimer, in ordine non soltanto alle necessità
specifiche prodotte dal morbo, ma anche in relazione all'assistenza
farmacologia generale dell'assistito;
2) quali siano peraltro le "prestazioni sanitarie"
considerate "aggiuntive". Dando atto che, nella quotidianità delle
cure da prestare a persone generalmente anziane e gravate da
molteplici disagi non direttamente legati alla malattia, la maggior
parte di tali prestazioni sono indispensabili.
F.to: Bortot - Squarzino Secondina
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Consigliere Bortot, l'Alzheimer è veramente
un problema, lei ha ragione. Pensi che quando mi sono laureato io,
l'Alzheimer era una mezza pagina di un libro di neurologia, era una
cosa ancora sconosciuta e ancora adesso è difficile la diagnosi di
questa malattia, perché è una diagnosi sempre
post-mortem
,
trovando le placche amiloidee lungo il decorso dei nervi.
Abbiamo 162 casi classificati di Alzheimer. Abbiamo messo in
piedi una struttura già attiva e un'altra è in funzione. Con i
nostri piccoli numeri creare delle strutture specifiche è
difficile, però la struttura di Donnas con 11 posti letto, con
camere singole, con la gomma ai muri, con le telecamere nelle
camere - spero l'abbia visitata - è davvero un esempio di novità
nella terapia dell'Alzheimer, tanto che gli ultimi dati che ho
dicono come ci sia una dismissione da questa sede, cioè i malati
acuti che arrivano con dei problemi, dopo la terapia che viene lì
applicata, hanno dei miglioramenti e riescono ad assumere degli
atteggiamenti diversi.
Stiamo facendo dei passi avanti nello studio degli standard per
le strutture, che abbiamo presentato ieri ai sindacati, dopo un
lungo lavoro con il "CELVA". Non c'erano ancora gli standard
organizzativi delle microcomunità; pensiamo di differenziare l'N3
addirittura in due sottotipi, un N3a e un N3b, pensando ad un N3b
proprio di questi malati.
La grande novità è che abbiamo costituito non solo un "UVG", ma
un "UVA" (Unità di Valutazione Alzheimer) perché ci sia una
specificità, questo lo dico per arrivare a rispondere a una delle
sue domande. Lei si riferisce a una deliberazione del 25 agosto
2006, ma noi abbiamo fatto di più: ad aprile 2007 è uscita un'altra
deliberazione che la modificava. Lei si riferiva sempre alla
deliberazione 1030/2007 in cui si estendono queste attività di
terapia anche alle sindromi demenziali.
Per arrivare alle sue domande: pagano l'assistenza e soprattutto
la terapia i malati che sono residenziali? Non so se conosce il
discorso del progetto "Kronos", un progetto del Ministero partito
nel 2000 e concluso nel 2003, che andava incontro alla sua giusta
preoccupazione, cioè di fornire a questi malati dei farmaci
anticolinesteragici che non erano retribuiti; era un protocollo
particolare che è cessato. Da questo protocollo abbiamo introdotto
questi "UVA", con cui si fanno dei progetti personalizzati;
tradotto in termini pratici, questa unità di valutazione valuta
malato per malato e allarga tutte le indicazioni terapeutiche, di
modo che quei farmaci, che non sono previsti in "fascia A", vengano
dati gratuitamente. Questo è un progetto ampio della Regione: per
darle il riferimento preciso, si tratta della nota "AIFA" n. 85, in
cui si prevede quali farmaci sono correlati a questa patologia. La
deliberazione nuova, ma anche la vecchia lo dice in modo molto
preciso: è completamente gratuito l'accesso a tutte le prestazioni
correlate alla malattia; ad esempio i malati non pagano lo
psicologo né lo psichiatra a Donnas, l'educatore, e tutti i farmaci
che prendono, previo progetto attuativo individuale, quindi c'è un
allargamento superiore a quello che era il progetto ministeriale
Kronos.
Seconda domanda: qui lei ha ragione quando chiede cosa si
intende per prestazioni sanitarie aggiuntive. Sono d'accordo che
può essere non preciso questo, ma non è così, nel senso che l'"UVA"
fa un piano personalizzato in cui tutte le terapie e le prestazioni
correlate, cioè tutto quello che serve per il malato, è compreso in
queste prestazioni aggiuntive. Le prestazioni aggiuntive che non
sono comprese sono quelle soggettive. È detto non bene, forse. Le
prestazioni soggettive devono essere autorizzate dal direttore
sanitario, nel senso che nell'ambito di un malato o di una famiglia
possono essere richieste delle prestazioni che non sono utili per
il malato, sono prestazioni private, di diagnostica, che escono
fuori da questo piano preciso allargato. Queste vengono fornite al
paziente se sono comprese nei "LEA (Livelli essenziali di
assistenza)", pagando il ticket, al di fuori del "LEA" non possono
rientrare in questo progetto personalizzato. Ma le ripeto che i
malati di Alzheimer hanno una esenzione per tutto quanto è
correlato alla prestazione. Vengono escluse alcune prestazioni
aggiuntive molto limitate, che non possiamo offrire a tutti, quando
non le offriamo a tutti gli altri tipi di malati, e che escono però
dal piano attuativo individualizzato previsto dagli
specialisti.
Presidente
- La parola al Consigliere Bortot.
Bortot (Arc-VA)
- Ci rendiamo conto che questo è un
argomento da prendere in punta di piedi, perché aumenta il numero
degli ammalati e quello delle incombenze a carico dei familiari. La
struttura sanitaria dovrebbe tener conto dell'intervento dei
familiari, che continua ad aumentare in misura pesante, perché va
di pari passo con l'aumento degli interventi economici della
famiglia per queste cure aggiuntive, che però sono conseguenze
della malattia.
Non c'è dubbio che il livello di assistenza in Valle rispetto
alle altre regioni, soprattutto del Sud, va riconosciuto, però
abbiamo delle segnalazioni di parenti in situazione valdostana (poi
riporterò dei dati nazionali) che non riescono a reggere il tipo di
assistenza. Le persone che vengono dimesse non è che sono guarite
dalla malattia, ma sono sempre in maggior misura a carico della
famiglia. Nessuno vuole fare demagogia su questa cosa, ma penso che
viste le nostre risorse economiche, forse riusciamo ad intervenire
in modo migliore, perché dai dati risulta che l'86% delle famiglie
auspica maggiori aspettative soprattutto dal punto di vista della
assistenza economica o della defiscalizzazione. Mi rendo conto che
non è di competenza della Regione, ma in sede di problematiche a
livello nazionale si può intervenire su questa situazione.
Dobbiamo aumentare l'assistenza domiciliare. Faccio un esempio,
la crema da decubito oggi non viene riconosciuta, sebbene ci
troviamo di fronte a una delle delibere da lei citata, quella del
2006, che dice che le spese per l'assistenza sanitaria, compresa la
farmaceutica e protesica nei servizi e cura delle persone affette
dal morbo Alzheimer, competono al Servizio sanitario nazionale. Ma
la definizione di quel che compete è molto...
(interruzione dell'Assessore Fosson, fuori microfono)
...sì, all'unità di valutazione dal punto di vista tecnico
nessuno toglie le competenze, ma dal punto di vista della cura
delle persone e della famiglia, perlomeno bisognerebbe riuscire ad
avere dei margini di manovra che permettano all'assistenza alle
famiglie di capire e di intervenire. Il problema è che non è che a
tutti deve essere riconosciuto tutto se nessuno ne fa richiesta, ma
ci sono delle situazioni che gravano pesantemente e allora o si
interviene riconoscendo a tutti l'assistenza, oppure si interviene
dove le problematiche di tipo economico a carico delle famiglie non
sono più da queste sostenibili.
Presidente
- La parola all'Assessore alla sanità, salute
e politiche sociali, Fosson per un chiarimento.
Fosson (UV)
- Mi sono dimenticato di dirle, nella logica
che dice lei, che ieri con tutti i sindacati confederali e con i
sindacati dei pensionati, abbiamo concluso una lunga trattativa
sulla applicazione dell'indicatore e della legge n. 22, proprio
quello che diceva lei della defiscalizzazione. Questo nel riassetto
di bilancio della Regione di quest'anno significa 600mila euro; la
n. 22 è la legge sulla domiciliarizzazione. Questo per
riparametrare tutte le rendite che diceva lei.
Sulle pomate, mi permetta di dirlo da vecchio chirurgo - lei lo
ha detto benissimo, in punta di piedi - ma spesso le pomate che si
mettono sulle piaghe da decubito sono dannose. La piaga va
disinfettata, pulita e lavata bene, la crema delle volte non dà un
vantaggio.
