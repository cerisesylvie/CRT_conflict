Classificazione
ASSISTENZA SANITARIA E OSPEDALIERA



Oggetto del Consiglio n. 2438 del 8 novembre 2016 - Resoconto
OGGETTO N. 2438/XIV - Interpellanza: "Rimodulazione del
ticket per gli accessi al Pronto soccorso classificati come "codice
bianco"".
Rosset (Presidente) -
Punto n. 13 dell'ordine del giorno.
Per l'illustrazione, ha chiesto la parola il Consigliere Chatrian,
ne ha facoltà.
Chatrian (ALPE) -
L'Amministrazione regionale valdostana
decise qualche mese fa, all'inizio del marzo 2015, di introdurre il
ticket
per quanto riguarda i codici bianchi. Si discusse
anche in questo Consiglio, tutto questo era voluto, era stato
deciso un po' per disincentivare il cittadino valdostano ad
utilizzare il Pronto soccorso nel caso in cui non ci fosse bisogno.
Si iniziò il 1° marzo 2015 e noi oggi con questa iniziativa
vorremmo porre all'Assessore, al Governo, al Consiglio tutto una
riflessione. Dopo un anno e mezzo analizziamo lo stato dell'arte,
se ci sono delle criticità, dei punti di forza, ma soprattutto se
abbiamo raggiunto l'obiettivo di disincentivare il cittadino
valdostano ad utilizzare, per delle difficoltà molto lievi, il
Pronto soccorso. Qualche settimana fa discutemmo su altri temi,
proprio in Consiglio, con il nuovo Assessore Viérin alla sanità e
nel mentre noi di ALPE facemmo una battuta, ma che non era poi
tale, perché l'obiettivo era quello di fare un po' il punto della
situazione, e - perché no? - magari trovare delle soluzioni
alternative per il ticket dei codici bianchi e andare a rimodulare
anche i codici sulle prestazioni di Pronto soccorso visto e
considerato che ci sono delle distorsioni dal nostro punto di
vista.
All'Assessore competente chiediamo: "se tra gli accessi al
Pronto soccorso classificati come "codice bianco" vi siano, dal 1°
gennaio 2016 ad oggi, casi riferibili a pazienti inviati da medici
specialisti...", se sono i medici specialisti ad inviare il
paziente in Pronto soccorso; se ci sono ospiti o pazienti inviati
dai medici di continuità assistenziale e dall'emergenza (118), se
sono loro che inviano il paziente in Pronto soccorso e quanti sono
questi casi, se a tali pazienti è stato richiesto il pagamento del
ticket, se ciò è avvenuto, come intende risarcire tali soggetti che
hanno pagato il ticket. Mi spiego meglio: se sono dei
professionisti ad inviare il paziente al Pronto soccorso, quanti
sono, magari i casi sono limitatissimi e se invece le percentuali
sono importanti, il perché.
Seconda domanda: "se non ritiene che questo pagamento più che
una multa appare un segno di contraddizione organizzativa tra
servizi della stessa azienda, un servizio ritiene necessario
l'invio in Pronto soccorso - il medico, lo specialista, il tecnico
invia il paziente al Pronto soccorso - e dall'altra parte -
all'interno del Pronto soccorso, passatemi il riferimento - lo
multa".
Terza domanda: "quali siano le sue considerazioni, Assessore,
con riferimento all'applicazione del ticket di Pronto soccorso ai
soggetti sopra richiamati...". Come a dire: non è che c'è della
schizofrenia all'interno dell'azienda, specialisti, tecnici che
inviano al Pronto soccorso, che fa quello che deve fare, il medico
di turno, gli specialisti, e poi tutti pagano il ticket.
Quarta domanda: "se intenda rimodulare il ticket sulla base
dell'indicatore ISEE, ed escludere i pazienti oncologici e quelli
di minore età, in modo da garantire accessibilità alle cure a tutti
gli aventi bisogno, senza "multarli". Ho utilizzato questo termine
"multarli" perché l'Assessore, rispondendo ad una nostra
sollecitazione, aveva utilizzato proprio questo termine, per quanto
riguarda i ticket del Pronto soccorso, l'Assessore Viérin aveva
sottolineato: "non si tratta di un ticket vero e proprio, ma ha la
natura di multa ovvero di deterrente all'uso inappropriato del
servizio di pronto soccorso e, come tale, impatta su tutti, esenti
compresi". Questo è un po' il riferimento.
Magari è un'iniziativa molto tecnica, ma di tecnico ha nulla, le
questioni sono tutte operative ma soprattutto legate al cittadino,
al paziente, se possiamo correggerle in corso d'opera. Gradiremmo
quindi conoscere lo stato dell'arte dopo un anno e mezzo - noi
nell'iniziativa partiamo dal 1° gennaio 2016 ad oggi per fare il
punto della situazione - e soprattutto quali sono gli intendimenti
del Governo regionale.
Dalle ore 11:17 assume la presidenza il Vicepresidente
Farcoz
.
Farcoz (Président) -
Pour la réponse, la parole à
l'Assesseur Laurent Viérin.
Viérin L. (UVP) -
Questa iniziativa ci dà la possibilità
di fare un po' il punto della situazione sulla questione
ticket
. Giustamente il collega cita una frase in
un'intervista, che nasceva da una polemica che sinceramente mi era
dispiaciuto che fosse arrivata. Era una polemica, rivelatasi
peraltro infondata, che derivava dal fatto che, a fronte di
un'azione e di un'intenzione di introdurre un correttivo di equità
sociale sui ticket, si preferì non dare fede al fatto che, entro il
mese di novembre, sarebbe entrata in vigore. Io in modo prudenziale
in commissione andai dicendo, visto che non dipendeva da noi ma che
c'era tutto un discorso di interfacciare i dati INPS con dei
sistemi informatici, che mi sarei preso l'impegno di farlo il prima
possibile: era stato indicato il mese di ottobre, ed è entrata in
vigore il 15 ottobre. Lo spunto della questione era quindi l'aver
confuso i vari ticket che ricadono sulla popolazione.
Detto ciò, il fatto di aver scisso il ticket per codici bianchi,
quelli da 25 euro, è perché questi ticket hanno una funzione
diversa rispetto a quelli che ricadono su tutta la comunità.
Abbiamo ridotto per fasce ISEE tutti i ticket farmaceutici che
ricadevano in modo indistinto sulla popolazione che aveva necessità
di cure. Questo ci tenevo a dirlo, perché in tutta franchezza ci
siamo impegnati per portare questo correttivo di equità perché
convinti - e condivido con i colleghi con i quali abbiamo fatto
questa battaglia - che, così come era stato introdotto, ricadeva in
modo indistinto con costi elevati sulle famiglie, pur riconoscendo
la necessità di evitare l'abuso dei farmaci. Abbiamo sicuramente la
volontà di discutere anche su altri paradossi che possono ancora
esistere. Sui codici bianchi nella battuta io dissi che era più un
deterrente che un ticket vero e proprio. Essendo comunque un atto
antecedente al nostro insediamento - ma che condivido molto nella
sua applicazione parziale con dei correttivi che le dirò - le dirò
che cosa reputiamo sia interessante anche nei dati che ci sono.
Intanto, il ticket si applica sui codici bianchi in uscita: una
persona che si reca in Pronto soccorso, che sia mandato dal medico
o volontariamente, se viene reputato che quell'accesso è stato un
uso inappropriato del Pronto soccorso, dove ha avuto accesso a
cure, a medicine e a servizi, è corretto che vi è una
compartecipazione della spesa nei confronti dei soggetti che invece
hanno reale necessità di urgenza e che hanno reale necessità di
emergenza. Se queste persone accedessero alle strutture nel
percorso canonico, pagherebbero comunque un ticket. Si parla
spesso, collega, del pre-triage, dell'evitare l'uso inappropriato,
dell'evitare l'ospedalizzazione, dell'evitare che tutto arrivi ad
Aosta; sicuramente sul territorio possiamo fare un lavoro di
pre-triage per evitare che tutti vadano in Pronto soccorso, ma non
deve essere neanche una regola. Dopo che è stato appurato che le
cure sono state necessarie, ma che non erano così gravi da
giustificare l'uso del Pronto soccorso, che si poteva andare con un
percorso normale di cura, in questo caso c'è il pagamento del
ticket da 25 euro.
È giusta la sua domanda, collega: quanti sono i casi dove il
medico mi manda - quindi sono andato dal medico, non è che vado io
in modo inappropriato - e quanti poi in uscita sono bianchi. Sono
208 su 42.308 nel 2016, poi però si chiede di rimborsarli, ma
rimborsare cosa? Io capisco anche il medico che per prudenza
consiglia di andare al Pronto soccorso perché non se la sente di
indicare un percorso che è meno urgente; dopodiché verificato, per
prudenza, che quel percorso è stato comunque necessario, ma non era
così urgente, c'è comunque una compartecipazione che ci sarebbe
stata anche se prescritto diversamente dallo stesso medico.
Alla domanda n. 2: se questo non pare un atteggiamento
schizofrenico, rispondo di no perché non è una contraddizione
organizzativa tra i servizi della stessa Azienda perché i pochi
casi - sono pochissimi - riscontrati rappresentano una percentuale
fisiologica di casi dubbi in cui il medico territoriale, per
maggiore sicurezza e anche per tutelare la propria professione e il
proprio paziente, invia comunque l'assistito in Pronto soccorso. In
tali casi, sebbene non si possa parlare di uso inappropriato del
servizio di Pronto soccorso, non da parte del cittadino e neanche
del medico, per i motivi che, secondo me, sono anche giusti, la
compartecipazione alla spesa degli accertamenti e delle visite
specialistiche effettuate è comunque dovuta da parte del cittadino
perché lo stesso avrebbe dovuto effettuare i medesimi accertamenti
seguendo i canali normali, quindi la prescrizione medica e gli
accertamenti, le visite specialistiche in urgenza (entro le 72 ore)
con il relativo pagamento dei ticket. Per gli utenti inviati al
Pronto soccorso da un medico dell'assistenza territoriale
codificati con "codice bianco" in uscita non è quindi prevedibile
alcun rimborso per arrivare alla domanda. Questo nella filosofia e
nell'impianto che oggi, a mio modesto parere, ha un senso
logico.
Veniamo alla questione dei pazienti oncologici e dei bambini.
Per i pazienti oncologici facciamo un discorso a parte, perché
hanno un percorso apposito, ma sui bambini io credo sia uno spunto
giusto ed è stato oggetto, quando abbiamo incontrato i pediatri, di
discussione perché è uno spunto interessante. La nostra idea, che
perfezioneremo con i pediatri, prevede l'introduzione di un
ambulatorio pediatrico ad accesso libero per tutti i casi che hanno
ricorso al Pronto soccorso del Beauregard, perché effettivamente
quei casi sono casi diversi, ed è giusta questa osservazione,
perché sono casi relativi a bambini che hanno un percorso diverso
rispetto a pazienti adulti. C'è comunque la disponibilità dei
pediatri, perché bisognava trovare anche la soluzione per non far
confluire tutti nello stesso sistema, quindi l'elaborazione di
questo ambulatorio pediatrico ad accesso libero è uno spunto
interessante che noi ci impegniamo a concretizzare attraverso
questo percorso intrapreso negli incontri estivi, e uno anche in
autunno, con i pediatri.
Io credo, se non ho dimenticato, collega, altre questioni, che
ci sia la disponibilità perché è giusto che ci sia un ragionamento
d'insieme sulle equità o iniquità di certe misure, ricordando che
effettivamente le prime misure che noi abbiamo voluto adottare sono
andate proprio nell'ottica di dare un segnale alle famiglie, che
già sono in difficoltà e che già sono state in questi anni così
subissate e spesso in modo pregnante tartassate da imposte,
piuttosto che da tasse, e questo ticket ulteriore è stato qualcosa
che, pur capendo la necessità di evitare l'abuso di farmaci, deve
avere un'equità, un sistema di equilibrio nel modello
socio-sanitario e socio-assistenziale della Valle d'Aosta. Il
nostro impegno quindi c'è, però giustamente, quando ci sono delle
questioni che noi riteniamo essere giuste...anche per onestà
intellettuale, è giusto dire che abbia un senso logico, è inserito
in un sistema che può essere migliorato, ma con i correttivi giusti
che già abbiamo messo in pratica e che ci impegniamo ancora ad
affinare...penso, per esempio, al fatto che abbiamo abolito il
ticket quando costava più del farmaco. Ci sono quindi delle
migliorie, come questa che è stata avanzata sulla questione dei
bambini; siamo disponibili ad una revisione generale di queste che
possono essere delle migliorie utili alla comunità, in particolare
a questo settore sanitario.
Président -
Pour la réplique, la parole au collègue
Chatrian.
Chatrian (ALPE) -
Purtroppo l'argomento non si può
esaurire in cinque minuti, dopo aver ascoltato attentamente...ma,
come ha ben capito, noi abbiamo voluto portare la questione
all'attenzione del Governo e a lei principalmente. Ci sono delle
cose che si possono modificare, ritarare e fare meglio mettendo in
campo un disegno, una visione ed è lo spirito con cui noi abbiamo
presentato questa iniziativa.
Assessore, le chiederei se gentilmente può verificare i dati che
ci ha fornito perché mi sembrano molto pochi, se gentilmente li
verifica perché io ho altri dati che sono un po' più alti. Glielo
dico con franchezza, senza polemica: sono quasi 4 volte i dati che
ha dato lei: sono 888...
(interruzione dell'Assessore Laurent Viérin, fuori
microfono)
...io le chiedo gentilmente, poi se non accetta il mio invito di
verificare che medici specialisti, medico di continuità
assistenziale, emergenza 118...la somma di queste tre tipologie
ammonta a circa 888 codici bianchi dal 1° gennaio ad oggi. Lei poi
mi dirà che non è così, ma se può verificare...gentilmente io le
chiedo di verificare.
Per quanto riguarda invece la quarta domanda che abbiamo posto,
siamo lieti se si trovano dei correttivi, se si possono trovare
delle soluzioni ancora diverse, anche perché lei sa molto bene che
dopo i 13 anni, dai 13 ai 18, sempre minorenni, vanno all'ospedale
adulti ma non vanno al pediatrico, quindi rientrano in quella
fascia dei minorenni sotto i 18 anni. Lei sa perfettamente anche
che sovente arrivano al Pronto soccorso tramite ambulanza, quindi
quando è l'ambulanza a portarli...io ho utilizzato il termine
"schizofrenia" perché comunque stiamo parlando di servizi in
entrata da una parte e in uscita dall'altra. Ci trova invece molto
d'accordo sulla visione generale di potenziare il territorio, e lei
lo sa molto bene, sul fatto che è importante il
triage
fatto
a monte, in modo da non portare il paziente nel Pronto soccorso ad
Aosta, da non muovere comunque dal territorio il paziente. Avere
quindi quel triage è troppo importante e fa sì che si danno delle
risposte a monte e non si va a caricare l'azienda, la sanità e, di
conseguenza, i pazienti.
Termino dicendo che mi sembra che l'Assessore abbia colto molto
bene lo spirito con cui noi abbiamo presentato questa iniziativa,
però i numeri, i dati che noi abbiamo sono un po' più importanti e
pesanti: sono quasi 900 in questi 11 mesi le persone inviate
direttamente da professionisti che comunque all'uscita devono
pagare i 25 euro di ticket di codice bianco, e io su questo un
piccolo pensiero lo farei. Se possiamo mettere in campo dei
correttivi, io penso che sia anche il nostro ruolo, con l'obiettivo
di andare a ritarare il codice bianco e soprattutto il costo che si
impone al cittadino, al paziente.
