Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 3152 del 11 gennaio 2024 - Resoconto
OGGETTO N. 3152/XVI - Interpellanza: "Criticità legate
all'applicazione della nuova normativa regionale e nazionale in
materia di locazioni brevi per finalità turistiche".
Bertin (Presidente) -
Punto n. 51. La parola alla
consigliera Erika Guichardaz.
Guichardaz E. (PCP) -
La legge 191/2023, di conversione
del decreto Anticipi, che è stata pubblicata il 16 dicembre,
introduce l'articolo 13ter di cui abbiamo già parlato brevemente
nello scorso Consiglio con un
question time
, ma, proprio
vista la brevità con cui l'Assessore ha potuto rispondere nello
scorso Consiglio, ho deciso di presentare quest'iniziativa un po'
anche su sollecitazione delle tante persone forse che hanno bisogno
di chiarimenti; e quindi diamo anche la possibilità all'Assessore
di poter in qualche modo chiarire quanto prevede quell'articolo
13ter e quanto è intenzione dell'Amministrazione regionale, quali
passi intende fare l'Amministrazione regionale in questo senso.
Soprattutto perché, nel corso della risposta, l'Assessore aveva
dichiarato che nelle prossime settimane verranno effettuati gli
opportuni approfondimenti per verificare quali eventuali
modificazioni o integrazioni dovranno essere apportate alla legge
11 ed eventualmente la sussistenza dei presupposti, in accordo con
la Commissione del turismo, per l'impugnazione davanti alla Corte
costituzionale.
Questo perché, come evidenziato dall'Assessore, le criticità che
rileviamo in Valle d'Aosta sono state rilevate anche da altre
Regioni, che si trovano a dover applicare questa norma
nazionale.
Da notizie di stampa, poi, abbiamo appreso che sono stati dati
2.690 CIR (Codici Identificativi Regionali), mentre da segnalazioni
di cittadini abbiamo appreso che l'Office régional du tourisme ha
inoltrato una nota di ADAVA (Associazione degli Albergatori e
Imprese Turistiche della Valle d'Aosta) in cui l'associazione
segnalava la propria disponibilità a fornire specifiche
informazioni o assistere i soggetti interessati nell'adempiere agli
obblighi di legge.
Con quest'iniziativa chiediamo all'Assessore quali sono le
segnalazioni e le criticità portate a conoscenza sia dai Comuni che
dai proprietari di immobili, a seguito della nuova normativa
regionale e della nuova normativa nazionale.
Noi abbiamo messo alcune delle criticità che ci sono state
evidenziate, quindi forse alcune in parte saranno quelle anche
segnalate all'Assessore, molto probabilmente ve ne saranno anche
delle altre. C'è tutta una parte urbanistica riguardante le
metrature e le destinazioni d'uso, c'è poi invece una parte
dedicata a quello che è l'inserimento del CIR nei vari portali.
Quello che noi vogliamo sapere è se queste segnalazioni sono
arrivate anche in Assessorato, se ve ne sono delle altre e come
l'Assessorato intende in qualche modo porre attenzione a queste
criticità, magari anche rispondendo a quest'iniziativa e dicendo ai
cittadini che cosa possono fare rispetto agli eventuali
adempimenti.
Chiediamo poi se oltre ad ADAVA che, come dicevo, si è proposta
attraverso l'Office du Tourisme, vi sono anche altri uffici
regionali, associazioni, sindacati o ordini, che possono fornire
queste specifiche informazioni e se anche di questi è stata data
ampia diffusione da parte dell'Office.
Come ultima cosa, invece, lo stato dell'arte rispetto a quanto
aveva annunciato nel
question time
la scorsa volta
l'Assessore e quindi capire se ci sono delle evoluzioni rispetto a
una possibile modifica della legge 11 o ad un possibile ricorso
invece rispetto alla legge nazionale.
Presidente -
Risponde l'assessore Grosjacques.
Grosjacques (UV) -
Con riferimento al
question
time
, spero di poterle dare una risposta un po' più articolata
- eventualmente le consegnerò lo scritto - come lei ha giustamente
detto, ma le risponderò nel quesito 4.
La legge è stata pubblicata il 16 dicembre, noi ne abbiamo
parlato il 21 dicembre e lei sa che è difficile prendere contatto
con gli uffici romani nei periodi tradizionalmente dedicati alle
festività, quindi le anticipo che la risposta n. 4 sarà una
risposta che non presuppone alcun tipo di attività.
Partendo dal primo quesito, ritengo opportuno, in prima istanza,
informare il Consiglio, al fine di acquisire una prima contezza del
fenomeno in argomento, in merito ad alcuni dati di sintesi emersi
dall'applicazione della legge regionale 11/2023 a decorrere dal
primo novembre 2023 (quindi quando è entrata in vigore ed è
diventata operativa la piattaforma, fino alla data di venerdì 5
gennaio 2024): sono stati rilasciati complessivamente 2.721 CIR
(Codici Identificativi Regionali), 191 dei quali riferiti alla
locazione turistica di sole camere in prima casa, per un numero di
posti letto complessivi pari a 11.420, con 1.898 locatori ed un
numero medio di posti letto per alloggio ad uso turistico di
4,2.
Per quanto attiene alla l.r. 11/2023, tenuto conto del fatto che
il fenomeno della locazione turistica ha una dimensione
significativa ed un'elevata complessità, posso affermare che non
sono emerse particolari criticità.
Penso che si possa affermare che il modello regolamentare
adottato abbia funzionato e che lo strumento informatico,
realizzato per la sua applicazione, sia stato semplice ed
efficace.
Dico questo anche in relazione a quanto ho potuto personalmente
constatare nel corso dei tre incontri con i cittadini, che abbiamo
già effettuato con il dirigente, i funzionari della struttura ed il
personale INVA a Donnas, Aosta (Sala Viglino) e Arvier, e ne
abbiamo programmati altri due per il 18 di gennaio a Courmayeur e
per il 5 di febbraio a Saint-Vincent, per coprire, per quanto
possibile, tutte le aree.
Incontri ai quali hanno partecipato mediamente tra le 150-200
persone fisiche più i collegamenti in
streaming
, dove sono
stati attivati.
Per quanto si è potuto osservare nell'ambito del servizio
d'assistenza quotidiana fornita dal personale della struttura
Strutture ricettive e commercio dell'Assessorato e dal
contact
center
di INVA, avviato dal primo novembre e tutt'ora
operativo, nella stragrande maggioranza dei casi sono pervenute,
più che segnalazioni, richieste di informazioni o chiarimenti che
sono state puntualmente soddisfatte, sia rispetto
all'interpretazione della legge, sia rispetto alle modalità di
compilazione della piattaforma.
Con riferimento ad un numero limitato di casi, sono emerse -
com'è fisiologico che sia - delle complessità rispetto al corretto
computo del numero massimo di posti letto autorizzabili, ai sensi
della normativa nazionale vigente in materia igienico sanitaria, al
subalterno catastale attribuito ad alcune unità abitative, alle
modalità di esposizione del CIR, alle modalità di compilazione del
calendario ai fini del rispetto del limite dei 180 giorni all'anno
per la locazione esercitata in sole camere nelle unità abitative a
destinazione urbanistica permanente o principale, e alle modalità
per richiedere ai Comuni il mutamento di destinazione d'uso del
proprio alloggio.
Le segnalazioni dei Comuni si sono limitate ad un numero
ridottissimo di casi, riferiti soprattutto ad estremi catastali non
propriamente corretti e a fabbricati utilizzati per la locazione
turistica con destinazione d'uso non residenziale.
Relativamente alla normativa statale, quindi l'articolo 13ter
della legge 191/2023, di conversione del decreto legge 145 - come
lei ha correttamente citato - ribadisco quanto già rappresentatole
a riscontro dell'interrogazione del 19 dicembre.
Le disposizioni del predetto articolo non sono ancora
applicabili, ma dovranno essere applicate a decorrere da una data
non ancora determinata o ad oggi determinabile, ovvero dal 60°
giorno successivo a quello della pubblicazione sulla Gazzetta
Ufficiale dell'avviso attestante l'entrata in funzione della banca
dati nazionale del portale telematico del Ministero del turismo per
l'assegnazione del CIN, il codice nazionale, fatto non ancora
avvenuto e di cui non si ha ancora alcuna notizia, ad oggi.
Oltretutto, la disposizione statale prevede che, prima della sua
applicazione, il Ministero del turismo invii alle Regioni, che già
hanno disciplinato e rilasciato il CIR, come nel caso della nostra
Regione, un codice alfanumerico da anteporre allo stesso, ai fini
della sua ricodificazione in CIN, che poi dovrà così essere
trasmesso dalla Regione al Ministero medesimo entro trenta giorni
dalla data predetta.
Inoltre, entro il 17 gennaio 2024, quindi entro la prossima
settimana, dovrebbe essere adottato, previa intesa in sede di
conferenza unificata, un decreto ministeriale con cui possono
essere individuate le modalità di interoperabilità tra le banche
dati nazionali e regionali, ma alla data odierna, anche rispetto a
questi due ultimi adempimenti ministeriali, non vi è ancora nessuna
notizia.
Le poche richieste di informazioni dei locatori in merito alla
normativa statale sono state rivolte nello specifico alla tipologia
di estintore da acquistare e al possesso dei requisiti di sicurezza
degli impianti che però, è bene sottolineare, è prescritto
esclusivamente per gli alloggi ad uso turistico gestiti in forma di
impresa, quindi non singolarmente.
In merito al secondo quesito (le intenzioni e le iniziative
poste in essere dall'Amministrazione regionale per agevolare i
cittadini e gli Enti locali per i rispettivi adempimenti), se lei
concorda, salterei questo passaggio, così come quello relativo
anche agli uffici regionali e eventualmente altre associazioni -
come da lei richiesto nel punto 3 - che si sono adoperate per
aiutare i soggetti nell'adempimento di queste norme: c'è l'UPPI,
c'è l'ADAVA, come lei ha citato, che oltretutto si è resa anche
disponibile per creare un'apposita sezione a suo interno per poter
ospitare questo nuovo tipo di offerta turistico-ricettiva.
Per quel che riguarda il quarto quesito (lo stato dell'arte e
gli esiti degli approfondimenti), come le dicevo, la legge 191 è
stata pubblicata nella Gazzetta Ufficiale del 16 dicembre 2023,
ovvero alla vigilia delle festività nel corso delle quali, come è
facile immaginare, è stato impossibile avviare l'istituzione dei
necessari tavoli tecnici multidisciplinari per gli approfondimenti
del caso in merito alla legge statale.
Ciò nonostante, la struttura competente dell'Assessorato ha
effettuato una prima analisi di quegli aspetti che potrebbero - uso
il condizionale - comportare modificazioni ed integrazioni alla
legge regionale 11/2023 e di cui di seguito fornisco una rapida e
sintetica rappresentazione: l'estensione della disciplina
regionale, che è limitata alla locazione turistica breve con
contratti fino a trenta giorni, anche ai contratti di locazione per
finalità turistiche di durata superiore ai trenta giorni, quindi
senza alcun limite massimo di durata; la previsione della
ricodificazione del CIR come CIN, con l'aggiunta di un prefisso
alfanumerico fornito dal Ministero del turismo; la previsione, per
i soli CIR ricodificati e rilasciati a decorrere dal giorno
successivo alla data di effettiva applicazione della norma statale,
dell'obbligo di attestazione dei requisiti di sicurezza degli
alloggi (come dicevo, prima l'estintore portatile e i dispositivi
per la rilevazione di gas e monossido di carbonio); la previsione
per i soli CIR ricodificati e rilasciati alle sole imprese, a
decorrere dal giorno successivo alla data di effettiva applicazione
della norma statale, dell'obbligo d'attestazione dei requisiti di
sicurezza degli impianti; la previsione dell'obbligo per le
locazioni per finalità turistiche esercitate in forma d'impresa, di
presentazione di apposita SCIA da presentare allo sportello unico
degli Enti locali; l'introduzione di nuove sanzioni in caso di
inadempimento dei nuovi obblighi; la previsione del vincolo di
destinazione del gettito delle sanzioni incamerato dal Comune al
finanziamento d'investimento per le politiche in materia di turismo
ed interventi concernenti la raccolta e lo smaltimento dei
rifiuti.
Informo, infine, che la Commissione politica del coordinamento
tecnico turismo nell'ambito della Conferenza Stato-Regioni, di cui
è capofila la Regione Abruzzo, non è ancora stata al momento
convocata.
Se e quando sarà convocata, si verificherà con le altre Regioni
se sussistano i presupposti per l'impugnazione della norma statale
davanti alla Corte costituzionale in punto di conflitto di
competenza.
Presidente -
Per la replica, consigliera Erika
Guichardaz, ne ha facoltà.
Guichardaz E. (PCP) -
Grazie Assessore della sua risposta
e poi prendo volentieri quanto da lei segnalatomi per evidenziarle
anche che, rispetto alle criticità di cui lei parlava, vi sono,
soprattutto rispetto alla questione urbanistica, diverse criticità
legate anche ai monolocali, che forse lei per brevità nella sua
esposizione non ha evidenziato, ossia monolocali a cui è stata data
l'agibilità al di sotto dei 28 metri quadrati, ma che adesso, nella
compilazione del modulo del CIR, invece devono dichiarare di avere
28 metri quadrati.
Allora, sotto questo punto di vista, o dichiaro il falso o non
posso avere il CIR, quindi rispetto a questa domanda magari le
chiederò poi in privata sede quali sono le risposte che ha dato
l'Assessorato per far sì che se un monolocale ha l'agibilità possa
essere messo a disposizione degli affitti brevi.
Dall'altra parte, come lei ha evidenziato, c'è stato un problema
tutto relativo alle destinazioni d'uso, ossia a tutti coloro che
affittavano avendo come destinazione d'uso l'abitazione principale,
ma questo magari perché neanche sapevano di dover fare tutta quella
procedura all'interno del Comune sempre per una questione
urbanistica.
Rispetto invece al codice alfanumerico, ho avuto la possibilità
di vedere in questo momento i CIR e sono di una lunghezza enorme,
perché viene messo "alloggio ad uso abitativo - nome del Comune -
numero dell'alloggio".
Se i proprietari devono esporre tutto questo, questa è una di
quelle domande... adesso l'Assessore mi dice che basta che
espongano solo le ultime due cifre, in sostanza, senza tutta la
prima parte, perché quando arriva la
mail
ai locatari,
invece, arriva per intero messa tra virgolette.
Dopodiché, rispetto al numero dei CIR, io magari le chiederò se
avete fatto un approfondimento, perché quando eravate venuti in
Commissione, voi vi aspettavate un numero molto più alto rispetto a
quello che ci ha segnalato anche oggi, si parlava solo di 3.800
abitazioni su Airbnb, dalle notizie che ci avete dato in
Commissione.
Sembra che o tutta una parte di cittadini abbiano deciso di non
affittare più le loro case, oppure abbiano scelto altri modi,
magari l'affitto a lungo termine, altre tipologie di affitto oppure
non affittare più la propria casa.
Sarebbe importante che, in qualche modo, ci fosse un'indagine
per capire - perché comunque sono veramente tante, perché 3.800
erano solo le case su Airbnb, sappiamo che poi ce ne sono anche
tante altre che su Airbnb non c'erano - quali sono le motivazioni e
le tipologie di case in questo senso che non hanno richiesto il
CIR.
Bene quello che ha detto sugli obblighi di sicurezza, perché era
una delle tante sollecitazioni che venivano fatte, quindi ha
chiarito che è solo nel caso in cui si faccia come attività; questo
è importante.
Rispetto allo strumento informatico, invece, confermo che tutti
hanno dichiarato la semplicità di compilazione di questa
procedura.
Molto probabilmente, invece, mi sarei aspettata la risposta alla
domanda 3 non tanto rispetto a quali sono le associazioni o gli
ordini che si occupano di dare informazioni o assistere i
cittadini, ma soprattutto perché è stato dato un canale
privilegiato ad ADAVA, questo da parte dell'Office; se Office ha
ritenuto di dover dire che ADAVA forniva informazioni, molto
probabilmente avrebbe dovuto dire che anche tanti altri questo tipo
di informazioni, a partire proprio dall'Assessorato, le fornisce
abitualmente.
