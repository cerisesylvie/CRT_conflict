Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3390 del 13 gennaio 1988 - Resoconto
OGGETTO N. 3390/VIII - COSTRUZIONE DI UN NUOVO PONTE SULLA
DORA PER COLLEGARE LA FRAZIONE DI ECHALLOD DI ARNAD AL CAPOLUOGO.
(Interpellanza).
PRESIDENTE:
Do lettura dell'interpellanza presentata dai
Consiglieri Cout e Tonino:
INTERPELLANZA
Da anni si parla della necessità di costruire un nuovo ponte
sulla Dora per collegare la frazione di Echallod di Arnad al
capoluogo.
Dopo vivaci discussioni ed alterne vicende c'è finalmente
stato un impegno da parte del Comune e della Regione per la sua
realizzazione.
Ma il progetto presentato dal Comune pare non abbia riscosso
il meritato successo ed è stato "bocciato".
Alcuni problemi, quindi, si pongono.
Ciò premesso, i sottoscritti Consiglieri regionali del Gruppo
comunista
INTERPELLANO
l'Assessore ai Lavori Pubblici ed il Presidente della Giunta
per sapere:
1) quali sono le cause ed i motivi che hanno dilazionato
ulteriormente la realizzazione di un'opera necessaria a
collegare una frazione al suo capoluogo, nel momento in cui la
Valle d'Aosta mira a diventare giustamente "Carrefour d'Europe",
con la realizzazione di grandi vie di comunicazione quali il
collegamento autostradale Aosta-Traforo del Monte Bianco e
ferroviario Aosta-Martigny;
2) se non si ritiene pericoloso continuare a percorrere il
vecchio ponte con il "pulmino" dei bambini della scuola
considerando che a suo tempo vi era un divieto di transito (ora
sparito) per mezzi, ci sembra ricordare, con peso superiore a 1,5
tonnellate;
3) a chi andrebbe fatta risalire la responsabilità della
scelta di questo percorso pericoloso nel caso di eventuali
incidenti derivanti dallo stato di precarietà del vecchio
ponte;
4) quali intenzioni e passi intende muovere la Giunta
regionale per realizzare, ed in quale tempo, la costruzione di un
nuovo ponte che dia giusta risposta e soluzione all'esigenza
sentita e reale della popolazione di Echallod.
PRESIDENTE:
Ha chiesto di parlare il Consigliere Cout, ne
ha facoltà.
COUT (P.C.I.)
Sono diversi anni che esiste questo
problema, anche se i pareri della Giunta regionale sono cambiati.
Alcuni anni fa lo stesso Presidente della Giunta diceva che
Echallod non aveva bisogno di un ponte, mentre ora si sta
cominciando a riconoscere che di questo ponte c'è bisogno, sia da
parte della Giunta regionale sia da parte della maggioranza in
Consiglio comunale di Arnad che aveva deciso di fare un progetto da
presentare alla Regione e con questo fare la richiesta per la
costruzione del ponte.
Abbiamo avuto notizia che, malgrado ciò sia stato fatto, il
progetto preparato dal Comune di Arnad non sia stato di gradimento
della Regione e che sia stato bocciato. Ci sembra strano che per
un'opera di questo genere non vi siano stati dei contatti
preliminari tra il Comune e la Regione, affinché venisse
predisposto un progetto che andasse bene; ci sembra anche uno
spreco di denaro quello di preparare dei progetti che poi vengono
bocciati dalla Regione e devono essere rifatti. Ci sembra che
questo problema sia ancora una volta abbastanza sottovalutato;
probabilmente non c'è un così grande interesse da parte della
Giunta regionale di seguire la questione altrimenti siamo convinti
che una cosa di questo genere non si sarebbe verificata. Se si
seguono le cose con particolare attenzione, di solito vanno a buon
fine.
Con la nostra interpellanza quindi chiediamo quali sono le
intenzioni della Giunta, anzi ci teniamo a sottolineare come ci
siano, nel momento in cui la Valle d'Aosta mira a diventare
giustamente "Carrefour d'Europe" con la realizzazione di grandi vie
di comunicazione quali il collegamento autostradale Aosta-Monte
Bianco e ferroviario Aosta-Martigny, problemi di questo tipo nella
Regione: una frazione che è ancora scollegata dal suo capoluogo ed
è obbligata per recarsi al Comune di Arnad a passare attraverso il
ponte di Hône o di Issogne, a meno che non si voglia passare sul
vecchio ponte di Echallod con tutti i rischi inerenti.
Con questa interpellanza vogliamo sapere quali sono gli
effettivi rischi; ho visto alcuni anni fa un cartello che mi sembra
fissasse un limite di pesi transitabili sul ponte di Echallod di
una tonnellata e mezzo. Al momento attuale il cartello è sparito:
forse perché il vecchio ponte di Echallod è diventato più robusto o
cosa è successo?
Vorrei sapere chi ha dato disposizione perché fosse tolto quel
cartello e come mai su quel ponte molto sovente transita il pulmino
dei bambini della scuola che pesa molto di più di una tonnellata e
mezzo, con tutti i rischi che si possono immaginare. Se dovesse
succedere un incidente su quel ponte, visto che una volta c'era un
cartello che ora non c'è più, chi è responsabile?
A noi sembra comunque una grossa responsabilità e un modo di
procedere abbastanza leggero quello di far sparire dei divieti che
sono posti per cautelare da eventuali incidenti.
La domanda che poniamo - e la stessa domanda verrà posta al
Comune di Arnad - è cosa si vuole fare; l'altro giorno ad Arnad ho
sentito qualcuno che diceva: "Le cose sembrano risolte, e siamo
convinti che ci stanno di nuovo prendendo in giro". Giro a domanda
all'Assessore e gli chiedo: è forse vero questo?
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.) -
È un problema che ha ormai l'età di
questo Consiglio regionale, quello del ponte di Echallod, a partire
dalle prime battute dell'immediato dopoguerra quando c'era una
forte corrente contraria a costruire un ponte nuovo per evitare che
gli abitanti della sponda orografica sinistra andassero a comperare
i terreni sulla sponda orografica destra; ma questo fa parte del
passato e dobbiamo invece guardare i problemi attuali con l'ottica
di oggi.
Preciso che quella che percorre il pulmino è una strada
comunale, quindi non abbiamo avuto modo di verificare la presenza o
l'assenza di cartelli. Indubbiamente il ponte, medioevale, con una
struttura ad arco, presenta difficoltà per il transito, d'altra
parte c'è la possibilità, come il Consigliere Cout ha detto, di
percorrere altri due ponti quello di Issogne o quello di Hône, che
sono ampiamente sicuri, anche se comportano un itinerario più lungo
per raggiungere il capoluogo di Arnad dalla frazione di Echallod.
Proprio da qui nasce l'esigenza di costruire un nuovo ponte e un
nuovo collegamento. Il Comune di Arnad, due anni fa, aveva dato
incarico ad un progettista di redigere uno studio di massima per il
collegamento fra il capoluogo di Arnad e la frazione di Echallod,
quindi non è un progetto esecutivo, ma uno studio di massima che il
Consiglio comunale di Arnad ha approvato e che è stato inviato alla
Regione per le valutazioni, che sono state fatte dall'Assessorato
ai Lavori Pubblici e dal Sovrintendente ai Beni Culturali per
quanto di loro competenza.
La risposta dell'Assessorato ai Lavori Pubblici è stata questa:
"Considerata la non indifferente mole dell'opera, in relazione
alla importanza della strada e al bacino di utenza interessato
-
il progetto presentato di fatto prevedeva un viadotto alto
almeno una decina di metri dal terreno attuale, con un costo
presumibile molto elevato in relazione alla utenza e al bacino di
traffico interessato -
si ritiene necessario elaborare prima di
una qualsiasi definizione esecutiva del collegamento viario, uno
studio sull'impatto ambientale generato da tale manufatto,
corredato da valutazioni circa la fattibilità tecnico-economica in
relazione all'attuale e/o futuro bacino di utenza, nonché
all'inserimento del tracciato nella rete viaria esistente".
Si aggiungeva poi:
"Si dovranno richiedere le prescritte
autorizzazioni ai fini idraulici per le opere ricadenti sul demanio
idrico (l'attraversamento della Dora) e l'autorizzazione ai sensi
della legge 431/85 -
legge Galasso -
all'Assessorato ai Beni
Culturali".
Successivamente la Sovrintendenza ai Beni Culturali dava il suo
parere che è in questi termini:
"Questa Sovrintendenza, in
seguito a sopralluogo in sito, ha verificato che le opere proposte
con il progetto in oggetto specificato, comportano un massiccio
impatto nei confronti del paesaggio e risultano troppo a ridosso
del ponte medioevale di Echallod, manufatto tutelato per il
disposto della legge 1089/39. Di conseguenza non si ritiene di
poter prendere in considerazione la soluzione proposta che prevede
di realizzare la nuova strada di collegamento per quasi 5/6 della
sua lunghezza in viadotti che hanno delle altezze superiori ai 10
mt rispetto al terreno naturale.
Tale soluzione costituisce un forte impatto nei confronti di
un ambiente altamente qualificato (...). Con l'occasione si fa
presente che qualsiasi opera di regimazione della Dora nella zona
suddetta debba essere preventivamente concordata fra questa
Sovrintendenza e gli enti istituzionalmente preposti, in modo da
prevedere delle opere che siano inserite con le preesistenti,
evitando muraglioni in agglomerato cementizio e forme troppo
geometriche".
Quindi in definitiva la proposta di massima presentata dal
Comune di Arnad, ha avuto queste risposte che non sono certo
positive.
Sono stati poi presi altri contatti con la Sovrintendenza ai
Beni Culturali da parte del Comune e soprattutto del progettista, e
so che è in corso di elaborazione una ulteriore successiva proposta
che speriamo possa avere il benestare di tutti gli uffici tecnici e
della Sovrintendenza ai Beni Culturali.
Confermo la volontà di risolvere il problema del ponte di
Echallod, ma di risolverlo naturalmente in termini accettabili dal
punto di vista del costo, rapportato alla utenza, e dell'impatto
ambientale sulla Dora Baltea e soprattutto sul ponte medioevale di
Echallod.
PRESIDENTE:
Ha chiesto di parlare il Consigliere Cout, ne
ha facoltà.
COUT (P.C.I.) -
Solo per dire che la storia si ripete:
siamo di fronte alla solita litania, le cose continuano ad andare
per le lunghe. Il progetto poteva essere visto d'accordo fra il
Comune, il progettista, la Regione...
(Interruzione dell'Assessore Fosson)
... però questo progetto era stato predisposto un paio di anni
fa e chissà quando si riuscirà a fare qualcosa.
Non ci è stato chiarito di chi è la responsabilità per quanto
riguarda eventuali incidenti; speriamo che la stessa interpellanza,
rivolta al Comune, abbia almeno in quella sede una risposta.
Non ci dichiariamo soddisfatti della risposta dell'Assessore,
anzi riteniamo che ancora una volta si cerchi di aggirare questo
problema.
