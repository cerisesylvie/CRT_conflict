Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 136 del 15 giugno 1972 - Resoconto
OGGETTO N. 136/72 - Acquisto e cessione allo Stato di un'area
di terreno destinata alla costruzione delle nuove Carceri
Mandamentali di Aosta. Delega alla Giunta.
Dujany (D.P.)
- L'Amministrazione regionale da parecchio
tempo si stava interessando per ottenere i finanziamenti necessari
per la costruzione delle nuove carceri mandamentali di Aosta, anche
per utilizzare i finanziamenti previsti da una legge nazionale che
tendeva ad ammodernare la situazione carceraria esistente in
Italia. Ultimamente, la Gazzetta Ufficiale destinava mi pare 680
milioni per il rifacimento delle carceri di Aosta. Veniva richiesto
all'Amministrazione regionale di mettere a disposizione del
Ministero di Grazia e Giustizia un'area di 30-35 mila metri
quadrati urbanizzata, a titolo gratuito e la redazione del progetto
a carico della Regione onde accelerare il più possibile la
realizzazione di quest'opera e utilizzare in tempi celeri i
finanziamenti peraltro esigui, messi a disposizione da una legge
nazionale.
L'Amministrazione regionale prendeva immediatamente contatti, la
Giunta con l'Amministrazione comunale di Brissogne in quanto ad
Aosta non era possibile reperire un'area così ampia idonea alle
esigenze richieste da parte dei funzionari del Ministero di Grazia
e Giustizia che sono preposti a questo servizio.
L'area è stata concordata con il Ministero, con le autorità del
Ministero di Grazia e Giustizia competenti che l'hanno riconosciuta
idonea e oggi si tratta di chiedere l'autorizzazione al Consiglio
regionale di poter trattare l'acquisto dell'area con il Comune di
Brissogne per poter realizzare successivamente l'opera della
costruzione delle nuove carceri.
Mi pare opportuno di sottolineare che questa iniziativa è una
iniziativa valida sul piano finanziario ma soprattutto valida sul
piano umano e anche sul piano della possibilità di recuperare un
monumento artistico situato in una zona importante della Città di
Aosta che può essere valorizzata per delle finalità diverse da
quello che è stato utilizzato in Aosta.
Fosson (U.V.)
- Noi siamo d'accordo nella cessione che si
preveda ad acquistare un'area per destinare alla costruzione di
nuove carceri per diverse ragioni, prima ragione quella della
necessità di avere un istituto di pena che sia in condizioni
migliori, seconda di poter liberare appunto questo complesso della
Tour du Baillage, che già in un'altra occasione proprio noi avevamo
indicato qui in Consiglio che sarebbe stato forse una delle... , si
avrebbe avuto la possibilità di trasformare... , ad esempio,
abbiamo sempre la questione del Museo e questa era una delle
località che utilizzando una parte di quello che è vecchio e
costruendo anche quello che è necessario per un museo nuovo si
presterebbe meglio.
Ora, io ho certi dubbi sulla questione di idoneità di quest'area
per la sua ubicazione, perché noi sappiamo che in quella zona il
sole per alcuni mesi all'anno si fa vedere per pochissime ore al
giorno, per non dire che in qualche caso assolutamente manca.
Quindi non so se questo problema è stato tenuto presente da coloro
che hanno indicato l'idoneità di quest'area perché dovendo
costruire una qualche cosa di nuovo, noi sappiamo che bisognerebbe
anche tenere presente questo fatto, ora volevo solo indicare questa
carenza, eventualmente perché non ci si accorga dopo di aver fatto
il progetto, dopo di aver acquistato l'area, che andando a vedere
in periodi di insolazione si dica "ma, dovendo costruire delle
carceri nuove, questo terreno non si presta e bisognerebbe
trovare...", quindi andremmo incontro a delle spese eventualmente
che poi non potrebbero essere, non potrebbero andare a buon fine.
Quindi, c'è solo questa questione che vogliamo, almeno voglio
indicare alla Giunta, fatto salvo questo particolare, siamo anche
d'accordo.
Caveri (U.V.)
- Il est une recommandation d'ordre général
que je voudrais faire à la Junte et c'est de surveiller et de
contrôler très attentivement les ventes des Communes des biens
immeubles parce que en général on voit que les Communes vendent
très mal et achètent très cher, à commencer par la Commune de
Brissogne, qui dernièrement a acheté des terrains à 2.500 le mètre
carré et puis nous voyons qu'elle le vend à 1.200. Mais ce n'est
pas seulement la Commune de Brissogne, ce sont d'autres Communes
qui ont vendu des terrains à des prix pour un morceau de pain comme
on dit à des industriels ou pseudo-industriels qui puis ce sont...
de vendre très cher les terrains. Et alors il faut vraiment faire
attention parce qu'il y a des Communes qui ont un patrimoine
immobilier important et ils sont en train de le vendre à des prix
inférieurs aux prix courant et ce n'est pas juste, moi je pense que
ces administrateurs de Commune qui vont "a ruota libera" quand il
s'agit de vendre les terrains de leur Commune, s'ils devaient
vendre leurs biens privés ils vendraient pas à ces prix-là, ils
vendraient à des prix beaucoup plus commerciaux que ceux qu'ils
fixent pour les ventes des terrains des Communes. Et à propos de ce
que dit Fosson, du soleil qui est très rare dans cette zone c'est
vrai, parce qu'on sait très bien que dans le territoire de
Brissogne le soleil disparait au mois de novembre et il réapparait
au mois de mars et il veut dire que l'expression italienne "andare
a vedere il sole a scacchi" il faudra la changer, quand on ira en
prison on ne pourra plus dire: "vado a vedere un momento il sole a
scacchi", il faudra parler de la lune ou d'autre chose.
Savioz (P.C.I.)
- Io sono del parere che se dobbiamo
risolvere il problema delle carceri mandamentali dobbiamo stare
molto attenti.
È vero che in carcere di solito, non sempre, di solito ci vanno
coloro che commettono delle irregolarità perlomeno, ma molte volte
capita che ci vanno anche gli innocenti purtroppo, abbiamo dei casi
clamorosi, ma in ultima analisi non dobbiamo mai dimenticare che
coloro che vanno in carcere sono degli esseri come noi e hanno
bisogno di avere il comfort necessario per poter vivere come vivono
tutti gli altri mortali. Quindi la zona scelta per fare le carceri,
a mio parere, parere personale, non è di gruppo è solo personale,
io sono nettamente contrario, nettamente contrario perché è una
zona depressa, fredda, umida, senza sole e permettetemi anche con
una bella dose di fumo della Cogne. Ma, insomma Signori! Non è il
posto ideale per andare a costruire, abbiate pazienza ma per me
questo terreno è assolutamente inidoneo per fare delle carceri.
A suo tempo, diversi anni fa, quando ero Assessore al Turismo,
mi ero occupato di questo problema e avevamo fatto dei sopralluoghi
nella zona che si delimita fra il Comune di Quart e il Comune di
Saint Christophe, ci sono dei terreni dove si potrebbero, si
potrebbe costruire un complesso che andrebbe molto bene,
soleggiati, messi in posizione di poterci vivere dentro, non è
giusto che perché si tratta di carcerati dobbiamo andare così a
occhi chiusi e buttarli nella tampa per farne dei derelitti.
Bisogna dare a questa gente la possibilità, non dico di
resuscitare, ma almeno di provare a riportarli a una vita normale e
fare in modo che quando escono dalle carceri non siano peggiori di
quando sono entrati dentro.
Quindi io francamente sono nettamente contrario.
Dujany (D.P.)
- Non mi pare che la preoccupazione
espressa dal Consiglio è una preoccupazione di ubicazione per
mancanza di sole. Signori miei quelle aree dei Comuni o le
utilizziamo a scopi di carattere generale...
(È mancata la
corrente)
... e richiedono alcuni sforzi non indifferenti,
quindi mi pare che l'ubicazione era stata suggerita soprattutto dal
fatto che era necessario avere una certa estensione di aree
disponibile a tempi brevissimi, per poter utilizzare i
finanziamenti nazionali che non sono sufficienti quindi non sono da
coloro che arriveranno per primi.
Dico poi la scandalistica per l'ubicazione delle carceri a
Brissogne. Ma Signori miei, allora diciamo a tutta la nostra
popolazione dell'Envers di andarsene via, se la vita è impossibile?
Tutta la nostra popolazione dell'Envers vive lì da secoli e tutto
sommato non muore mica, non succede mica il finimondo, perché qui
sembra che succeda il finimondo, ci preoccupiamo molto delle
carceri ed è giusto preoccuparsene, però, poniamo poi il problema
nel limite giusto altrimenti un giorno o l'altro saremo costretti a
raccomandare alla nostra popolazione di non più costruire
all'Envers, ma di costruire tutta sull'Adret, perché lì diventa
impossibile vivere.
Manganoni (P.C.I.)
- ... sollevate dai Consiglieri
effettivamente hanno un fondamento, però, io vorrei attirare
l'attenzione del Consiglio su due fatti.
Innanzitutto, è possibile trovare... Quanto? 30.000 metri mi
pare, mi pare che parli qui, in zona soleggiata? Sarebbe certamente
meglio se avessimo questa possibilità, ma io penso che reperire
30.000 metri di terreno in zone soleggiate, cioè dove le proprietà
sono dei privati, non dei Comuni, io penso che sia una cosa molto
difficile.
Abbiamo visto nella zona di Verrès e Arnaz e malgrado la buona
volontà, gli sforzi del Comune di Verrès, d'accordo con la Giunta
regionale, non si è concluso niente perché trova sempre, pur
pagandoli bene, perché trova sempre un certo numero di proprietari
che dicono "io non mollo".
Dunque, ribadisco che queste osservazioni sono giuste perché
anche l'osservazione di Savioz è fondata, però, io vorrei attirare
l'attenzione del Consiglio su un altro fatto. Tutta la popolazione
che abita nella zona dell'Envers, partendo dalla parte di Gressan,
parte di Jovençan, Charvensod, Pollein, Brissogne, Saint Marcel,
Fénis, Pontey, tutta la zona dell'Envers, quindi tutta questa
popolazione vive da secoli e continua a vivere adesso da millenni,
forse senza vedere il sole per un certo periodo di tempo, premesso
anche che nella zona dove dovrebbero essere ubicate le carceri, non
è che passi dei mesi senza sole laggiù, ne passerà forse un mese al
massimo, mentre le altre zone - rimaniamo a Brissogne per non
parlare di altri Comuni, per esempio, Grand Brissogne, Neyran,
Moulin, ecc. - lì effettivamente sono alcuni mesi senza sole,
quindi la situazione in cui si ritrova quella popolazione è in un
certo modo peggiore di quella in cui verrebbero a trovarsi le
carceri.
In secondo luogo per me è meglio che il Comune i terreni li
venda agli Enti Pubblici anziché ai privati speculatori come, non
sto ad accennare ai fatti perché ne ha accennato il Presidente,
quindi pur non essendo la situazione ideale, io su questo sono
pienamente d'accordo è tutto vero, tenuto conto di questi fattori
io penso che non ci sia altra via d'uscita perché se noi ci
mettiamo a cercare altri terreni passeranno gli anni e l'esperienza
sui terreni ci insegna tante cose, spendiamo delle cifre enormi e
non concludiamo, correremmo il rischio di spendere delle cifre
enormi e non risolveremmo il problema, perché non riusciremmo a
mettere d'accordo, a concordare un numero rilevante di proprietari
vero, per un appezzamento di circa 30.000 metri.
Io ribadisco pure trovando giuste e fondate queste obiezioni
fatte, fatte da Savioz, fatte da altri Consiglieri, ma tenuto conto
anche dell'urgenza di provvedere a questi terreni per evitare che i
finanziamenti non solo magari si perdano, in secondo luogo
aspettando anni e anni, noi sappiamo la svalutazione, in modo che
con la cifra di oggi, con la cifra stanziata, si possono magari
costruire le carceri oggi, con la stessa cifra fra due, tre,
quattro, cinque anni, chissà quanto tempo ci metteremo nel
tentativo di cercare altri terreni soleggiati, ebbene con la
svalutazione della moneta costruiremo forse una metà o i due terzi
di quanto si può costruire oggi.
Chantel (P.S.I.)
- Volevo far presente che anche così per
le ragioni tecniche imposte dal Ministero di Grazia e Giustizia,
cioè i terreni per costruzione di carceri devono rispondere a date
norme: devono essere molto vicine a una stazione perché i parenti
possano in un certo qual modo aver facile accesso quando devono
andare dai carcerati, deve trovarsi ubicato in modo di passare il
meno possibile attraverso un abitato e avere una comunicazione non
attraverso, nel limite del possibile, su strade sgombre per
arrivare al tribunale, perciò tenuto presente di tutti questi
fattori era necessario trovare un terreno che corrispondesse
all'ampiezza richiesta e al tenore richiesto e nello stesso tempo
che ottemperasse a queste norme. Piuttosto la preoccupazione era
un'altra e la preoccupazione reale è stata questa che trattandosi
finalmente di un carcere moderno corrispondente a quelle condizioni
di vita di cui tutti hanno diritto fosse limitato, ed è stato fatto
presente, in un colloquio della Giunta con il Procuratore della
Repubblica, il numero per non creare poi un carcere che, invece di
servire solo a noi, dovesse poi importare i carcerati da fuori,
perciò il numero ottimo...
(Caveri:
quando dici noi, intendi
dire noi della Giunta?) ...Noi della Giunta naturalmente, non ho
detto... non parlo... parlo quando parlo come Assessore sempre per
la Giunta, non per conto mio... che eventualmente appunto fosse
dato molto spazio, ma che fosse ridotta la potenzialità del carcere
alle necessità forse abbondanti, è di 50 persone.
Manganone (D.C.)
- Se la memoria non mi tradisce noi
l'altro anno abbiamo acquistato nel Comune di Saint Christophe
500.000 metri quadri di terreno, siccome la zona che trattiamo oggi
lì a Brissogne è alquanto infelice, perché non si può esaminare di
poter edificare il carcere in quella zona lì che mi pare siano di
98.000 metri quadri nella zona di Saint Christophe?
Savioz (P.C.I.)
- Vuole illuminare la gente prima?
Illumini pure.
Chantel (P.S.I.)
- No, no.
Savioz (P.C.I.)
- Vede Signor Presidente della Giunta io
capisco le sue perplessità e la sua necessità di agire e sono
d'accordo con lei quando dice che bisogna in un certo senso fare
presto, d'accordo sono problemi, vede questo è un problema che è
sul tappeto, perlomeno per quanto mi concerne almeno da 15 anni e
non è mai stato risolto perché è uno di quei tanti problemi che
elettoralmente non servono e, quindi, non si risolvono facilmente,
sappiamo bene.
Allora, però, questo non mi autorizza a pensare che si debba
risolvere per risolvere, perché sennò corriamo il rischio di fare
come quella gattina che aveva tanta premura e poi ha fatto i mici
senza gli occhi e noi qui se vogliamo risolvere il problema delle
carceri corriamo il rischio di fare un complesso carcerario che,
una volta finito, avrà degli inconvenienti abbastanza gravi per non
dire di più. Io non dico che non dobbiamo comperare il terreno, io
sono del parere di comperarlo il terreno, comperiamolo pure,
teniamolo pure lì disponibile per l'eventualità, ma nello stesso
tempo preoccupiamoci per questa soluzione, per questo problema di
trovare una soluzione diversa ecco, il mio pensiero è questo.
Io sono d'accordo, comperiamolo il terreno, il prezzo è un po'
elevato ma non ha importanza, comperiamolo lo stesso, sono
d'accordo e vede le dirò anche di più, perché lei non ha mai
sentito nessuna voce alzarsi in questo Consiglio o in altri
Consigli? Perché i problemi della vendita dei terreni che i Comuni
fanno a privati non vengono in Consiglio, sono competenza di
Giunta, quindi semmai la voce avrebbe dovuto essere alzata dai
banchi della Giunta e non dai banchi del Consiglio, perché la Valle
d'Aosta ha una posizione tale e dei terreni a sufficienza per fare
le case laddove devono essere fatte, dove c'è la vita e non dove
c'è il principio della morte, perché per me la destra orografica
della Dora in determinati tratti e quello è uno, nelle condizioni
in cui uno deve vivere lì è il principio della morte, non il
principio della vita, il principio della vita è di qua oppure su
nella collina, più alto, dove ci sono le costruzioni, anche se il
sole non arriva c'è un clima diverso, vicino alla Dora c'è un
freddo cane, c'è l'umidità, c'è tutto l'inconveniente, Signori,
rendetevene conto di questo. Quindi, io ancora insisto su questo
problema, d'accordo per comperare i terreni, facciamo l'atto
comperiamo i terreni, paghiamoli al Comune, non so quale Comune
sia, il Comune di Brissogne, diamogli il denaro necessario, che
loro lo utilizzeranno per le cose che hanno bisogno, però stiamo
attenti prima di decidere di costruire le carceri in quel settore,
vediamo se troviamo una soluzione migliore.
Chantel (P.S.I.)
- Il terreno che abbiamo comprato nella
località tra Quart e Saint Christophe è un terreno che è in una
posizione agricola, è un terreno che fra il piano di strade c'è
anche quella che valorizzerà questo terreno, cioè tutta la parte
bassa che è pianeggiante sarà valorizzata con una strada che è già
in prospettiva, che deve essere costruita; allo stato attuale non è
un terreno che può servire per le carceri.
Se ben ricordate vi ho portato anche la planimetria e via di
seguito, potrà servire per molte altre cose, anche eventualmente
per un ricovero per ospedali, per tutto quello che volete, per
un'azienda agricola sperimentale, tutto quello che vi pare e piace.
Ripeto ancora una volta: le richieste specifiche sono queste.
Vicinanza di un centro ferroviario, perché quelli che vanno a
trovare i carcerati non debbono mica pigliare la macchina, ma
queste sono le richieste del Ministero, non è che poi possiamo
andare, non possiamo andare a contestare delle richieste del
Ministero; vuole una stazione vicina e lì la stazione c'è, allora
bisogna farle in un altro posto ad Aosta dove ci sia una stazione
vicina. Secondo, che ci sia una strada comoda per il trasporto dei
detenuti; terzo, che passi il meno possibile in mezzo alla
popolazione. Queste sono le richieste tecnicamente fatte per un
istituto di pena...
(Voce del Consigliere Savioz) ...
E va
beh, io ho dato la risposta, l'hanno chiesta e io l'ho data.
In quanto a Savioz io do una risposta, guardate che i soldi in
questo momento qui ci sono, la risposta bisogna darla subito,
perché qui siamo di nuovo nello stesso campo, Aosta ha ottenuto i
soldi per le carceri, ma le richieste di soldi per le carceri nuove
riguardano non solo Aosta, riguardano quasi tutta l'Italia, perciò
i soldi li abbiamo, se vogliamo tenerli e che vadano avanti le cose
dobbiamo decidere subito, se vogliamo tirare le cose alla lunga e
perdere il finanziamento padronissimi di farlo.
Bordon (D.C.)
- Io potrei anche farne a meno perché dopo
quanto hanno detto Chantel e Savioz nel loro secondo intervento,
che era un po' il mio, c'è ben poco da aggiungere.
Alcune cosette, però, mi sembra di dover precisare: Savioz ha
detto molto bene, è l'idea un po' di tutti noi, anche per la
spiegazione che ci ha fornito il Presidente della Giunta sulla
vendita dei terreni, ecc. Savioz dice: "comperate i terreni ecc. di
Brissogne, perché domani noi potremmo avere la necessità di avere
33-34.000 metri quadrati di terreno per qualche altra necessità".
(Je crois qu'il est cassé, tu peux le laisser - mais il va bien
quand-même - sì la gobba ce l'hai già tu non me la voglio far
venire anch'io, portati la tua tu!)
Allora, per continuare,
quindi siamo perfettamente d'accordo sull'acquisto; è indubbio, io
penso che siamo tutti d'accordo sulle osservazioni che sono venute
fuori su questa ubicazione, effettivamente ci sono delle
perplessità che si deve pensare, io penso che Dujany percorra la
strada dal mese di ottobre fino a febbraio come la percorro io, lui
da Aosta a Châtillon e io da Aosta a Nus ed è indubbio che in quel
tratto lì, noi, durante lunghi periodi dell'inverno, è l'unico
posto che abbiamo la nebbia in Valle d'Aosta, concordi con me su
questo? Noi incontriamo la nebbia da Sogno, dallo Stabilimento
Sogno diciamo, e ce la troviamo fino a Villefranche, perché? Perché
il vapore dell'acqua della Dora, quindi umido, è la zona più fredda
che ci possa essere, perché poi il paragone che si fa tra le
popolazioni di Charvensod e di Fénis e questa ubicazione non
corrisponde alla realtà, perché voi sapete che in patois c'è il
famoso "riquio" (?) che percorre proprio la lunghezza della Dora,
quindi vicino alla Dora è il punto più freddo e più umido. Questo è
indubbio, lo si può provare in qualsiasi periodo dell'inverno e
quindi è inutile stare a dilungarmi.
Naturalmente la battuta di Chantel mi rende perplesso per due o
tre motivi. Chantel dice: "ma non vogliamo perdere il
finanziamento, ma siamo mica matti? Lo dobbiamo fare, quindi gli
diciamo che comperiamo il terreno", questo nel modo più assoluto e
se possibile facciamoci uno studio sopra per le osservazioni che
sono venute, che io ritengo però avete fatto anche voi questi
studi, perché non abbiamo mica scoperto l'America, chiunque
transiti lì, chiunque viva lì, chiunque passi lì, queste cose le ha
constatate e quindi non c'è niente di trascendentale, è una cosa
che è venuta fuori normale.
Adesso Chantel, io non è che ce l'abbia sempre con te, perché
poi sai che ti voglio bene anche per la tua età, ti rispetto, ecc.
ecc., perciò la verità è questa: tu mi hai detto prima "ma è solo
agricolo questo terreno, si potrebbe fare un Ospedale", perché hai
detto questo, allora se si può fare un Ospedale non si può
ricostruire una casa di pena che sia più soleggiata, che sia
qualche cosa di più? Questa gente io non credo che possano andare a
prendere l'aria in collina o passino da Brissogne alla collina di
Quart al Villair, perché penso che si divertano come fanno anche
adesso a vedere la cosa più bella di certe zone lì di Brissogne o
di Pollein, ecc. quale cosa? Quella di vedere il sole al Villair,
questa è la verità, c'è un senso anche di ingiustizia, perché di
qua noi abbiamo il sole alle otto del mattino e dura fino a quando
dura, fino alle quattro alle cinque di sera, dall'altra parte non
c'è.
Quindi, io pensavo di rivedere questo, ma quell'ubicazione di
questi 91.000 metri di terreno che sono lì dove parlava Manganoni,
mi sembra, una superficie enorme, che non si riesca a trovare in
quella zona 30.000 metri adatti mi sembra un po' strano; però io
non sono un tecnico, voi avete un grande tecnico che è il Geom.
Rollandoz, che nel suo campo è maestro, e pertanto vi potrà fare
uno studio per vedere anche questo, non mi vorrai mica dire che ti
ho trattato male?
E quindi, per completare, io ripeto: comperare il terreno noi
siamo d'accordo, bisogna comperarlo, non perdere il finanziamento è
anche vero; però, se è possibile studiare un po' se quel terreno
che abbiamo lì a Quart, quei 91.000 metri quadrati non fosse più
adatto di questo; se quanto avrà detto Chantel sarà veramente
corrispondente al vero noi non avremo niente da aggiungere...
(Voce:
c'è la stazione vicino...) ...c'è la stazione di
Brissogne, perché quello che ha detto Chantel è giusto, ringrazio
per questo suggerimento, mi sembra un po' strano l'affare della
stazione, perché allora tu parli della stazione di Villefranche,
per la stazione vicina, ma io penso che se invece di essere a
Brissogne, su Villefranche, fosse qui sulla zona di Saint
Christophe, su Aosta, per il transito dei furgoni che debbono
portare i carcerati al Tribunale la distanza è la medesima, il
movimento sulle strade di Saint Christophe per venire giù da Aosta
sono uguali; ad ogni modo lo vedrete voi, d'altronde, certe
responsabilità è ben giusto che ve le prendiate anche un po' più di
noi, perché siete lì per governare e quindi andate avanti.
Balestri (P.S.I.)
- Io condivido in pieno le affermazioni
del Consigliere Savioz e non sto a ripetere, perché è stato
abbastanza chiaro nelle sue dizioni e non condivido le osservazioni
del Consigliere Manganoni, il quale dice che c'è una parte della
popolazione che vive all'Envers e, quindi, perché non ci possono
essere? In caso, il problema lo invertirei, direi se è possibile
cerchiamo di togliere questa parte della popolazione da certe
situazioni e non che sia un termine di paragone. Il fatto che ha
poi accennato l'Assessore Chantel di dire che abbiamo delle
pressioni e ormai siamo a lieve scadenza, ricordatevi una cosa,
cara Giunta, che ad un certo momento quando certe opere sono fatte,
le critiche vengono dopo; quindi, se c'è la possibilità di rivedere
il problema, perché non mi sembra il più indovinato in questo
senso.
Montesano (P.S.D.I.)
- Altri interventi? Ci sono
dichiarazioni di voto?
Allora la delibera, cioè l'oggetto va completato col disposto
deliberativo che è stato distribuito un momento fa. Credo che i
Consiglieri l'abbiano letto, il Consiglio è chiamato a votare. Chi
è favorevole alzi la mano. Contrari? Astenuti? Astenuto il
Consigliere Savioz. Nessun altro astenuto? Il Consiglio
approva.
Savioz (P.C.I.)
- Io mi astengo solo per la parte che
concerne l'acquisto e, cioè la parte che concerne la cessione allo
Stato, non per l'acquisto, io scindo la mia questione, perché io
sono stato molto chiaro, ho detto che sono d'accordo per comperarlo
e non sono d'accordo per cederlo subito allo Stato per fare le
Carceri.
Montesano (P.S.D.I.)
- Va bene, allora che sia
verbalizzato questo.
Dujany (D.P.)
- Vorrei precisare questo, che non ha senso
l'acquisto di un terreno da parte della Regione con una
Amministrazione pubblica quale è il Comune se non abbiamo una
destinazione da dare.
Montesano (P.S.D.I.)
- Beh, comunque ha fatto questa
dichiarazione, cosa che non inficia la votazione, perché la
votazione è quasi unanime; messa a verbale la dichiarazione del
Consigliere Savioz, il Consiglio ha approvato la delibera.
Oggetto n. 12.
