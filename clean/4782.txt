Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 480 del 16 settembre 1982 - Resoconto
OGGETTO N. 480/VII - APPROVAZIONE, AI SENSI DELLA LEGGE
REGIONALE 10 OTTOBRE 1950, N. 1, DI UN NUOVO ELENCO DI STRADE
REGIONALI.
PRESIDENTE
: Do lettura del testo della delibera:
IL CONSIGLIO REGIONALE
DELIBERA
di approvare una nuova proposta di classificazione quali
strade regionali, ai sensi della legge regionale 10.10. 1950, n. 1,
delle cinque strade comprese e descritte nell'elenco sottoriportato
che completa quello già approvato di cui al decreto del Presidente
della Giunta 1.6.1981, n. 445:
S.R.
n.35
di Grand Pollein
Km. 5 + 510
S.R. n.36 di Saint-Barthélemy
Km. 16 + 510
S.R. n.37 di Ville-sur-Nus
Km. 9 + 720
S.R. n. 38 di Arpuilles
Km. 8 + 880
S.R.
n. 39
di Col d'Arpy
Km. 17 + 340
per un totale di Km. 57 + 960
PRESIDENTE
: Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (D.C.):
Dopo varie interpellanze che sono state
fatte, ritengo che sia cosa ormai acquisita che la strada di
Saint-Barthélemy e quelle di Col d'Arpy e Grand Pollein siano
inserite in un'elencazione di strade regionali. Preciso che la
strada di Grand Pollein è la continuazione dal punto della Chiesa
di Pollein sino al ponte di Quart. La strada del Col d'Arpy parte
da Morgex sino a Villaret nel Comune di La Thuile, dove c'è il
centro sociale Cogne per una lunghezza di Km. 17 + 340. Idem per la
strada regionale di Saint-Barthélemy: inizio da Nus sino al
piazzale di Saint-Barthélemy.
La Giunta regionale sottopone a tutti voi, dopo aver fatto il
censimento, anche la regionalizzazione di altre due strade, di cui
mai si era accennato prima in Consiglio regionale.
La prima è la strada di Arpuilles, che dovrebbe essere chiamata
la n. 38, la quale si diparte dal punto a monte della città di
Aosta dove è il bivio che va verso Arpuilles, fino all'imbocco
della Statale 27, appena a monte del Municipio di Gignod, per una
lunghezza di Km. 8 + 880. E' una strada che richiede particolare
attenzione in fatto di manutenzione ed il Comune di Aosta ha
notevoli difficoltà in questo senso. E' inoltre una strada che, dal
nostro censimento, ha una certa percorrenza e dato che si trova
nella zona della collina di Aosta, e così come è stato per Porossan
che è già strada regionale, riteniamo di dover fare per
Arpuilles.
La seconda è strada di Ville-surNus, che ha una percorrenza non
indifferente; inoltre alleggeriamo in questo modo il Comune di
Quart che ha una rete di strade comunali molto estesa. Prevediamo
di poter fare nel futuro un collegamento fra Ville-sur-Nus e
Saint-Barthélemy, là dove passa nella frazione di Effraz, per avere
poi un anello di strada regionale che colleghi le due zone.
E' quanto sottopone la Giunta alla approvazione del Consiglio
per una percorrenza totale di nuove strade regionali pari a Km. 57
+ 960. La Giunta regionale sta facendo un nuovo censimento - prima
però si presenterà forse ad una Commissione - per vedere se il
prossimo anno è possibile la regionalizzazione di altre strade,
ultima fase prima di terminare un programma definitivo. Non faccio
nessuna anticipazione, ne abbiamo accennato in Giunta, faremo una
ricerca abbastanza precisa per sottoporre alla vostra attenzione
quello che si riterrà di regionalizzare ancora in futuro.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Probabilmente tutti i Comuni
interessati sono ben lieti di liberarsi della manutenzione di
queste strade, però vorrei sapere dall'Assessore se sono stati
interpellati i Sindaci e le Giunte; per esempio, per la strada di
Arpuilles vorrei sapere che cosa ne pensa il Comune di Aosta.
PRESIDENTE
: Ha chiesto di parlare il Consigliere Nebbia.
Ne ha facoltà.
NEBBIA - (P.S.I.):
Solo per una raccomandazione, nel
senso che è vero che i Comuni si scaricano della responsabilità e
dell'onere della manutenzione, ma questa manutenzione deve poi
essere effettuata nei tempi e nei modi dovuti. Infatti su parecchie
strade regionali ci sono piccole cadute di pietre che rimangono
giorni e giorni nella stessa posizione. E' una raccomandazione
quella di migliorare la vigilanza sulle strade, anche per evitare
responsabilità alla Regione che possono essere non solo di ordine
civile, ma anche penale.
PRESIDENTE
: Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (D.C.):
Accetto la raccomandazione e mi auguro
che regionalizzando questi tratti stradali la Regione abbia anche
delle persone addette alla manutenzione ordinaria e straordinaria
delle stesse. Si cerca di fare il possibile, certo carenze ce ne
sono.
In ogni caso penso che si possa fare una classificazione; nella
normalità si può dire che la strada regionale ha più manutenzione
ordinaria che non quella comunale, anche perché molte volte le
strade comunali sono di una certa lunghezza ed il cantoniere
assunto dal Comune forse è uno solo.
Vorrei dire che i Comuni sono stati tutti avvisati; il Sindaco
di Aosta e il Sindaco di Gignod, per quanto riguarda la nuova
strada regionale di Arpuilles, sono stati precedentemente informati
ed infatti alcuni rappezzi che erano in previsione non sono stati
neppure fatti perché era prevista la regionalizzazione.
Questo come battuta.
Ho sentito che il Capogruppo dell'Union Valdôtaine menzionava la
strada Gressan-Les Fleurs; in effetti in Consiglio regionale
avevamo già accennato alla regionalizzazione di questa strada e la
Giunta regionale ultimamente ha dato l'incarico per la
progettazione esecutiva del primo tratto di allargamento della
strada.
Sono stati avvisati gli amministratori comunali e il Sindaco in
persona (anche se ha dimostrato un po' di delusione) ha la promessa
della Giunta regionale, in particolare del Presidente, che la
regionalizzazione avverrà nella prossima primavera. Questo perché
nella zona di Pila è da definire se in futuro, in carenza di un
impianto di arroccamento, si dovrà impostare la viabilità a senso
unico, quindi per forza di cose dovrà essere regionalizzato anche
il tratto di Gressan. E'per questo motivo che è stata rinviata al
prossimo anno la definizione.
PRESIDENTE
: Metto in approvazione la delibera in
oggetto:
ESITO DELLA VOTAZIONE
Presenti, votanti e favorevoli: 24.
Il Consiglio approva all'unanimità.
