Classificazione
ACQUE
Acque pubbliche



Oggetto del Consiglio n. 3761 del 20 giugno 2024 - Resoconto
OGGETTO N. 3761/XVI - Interpellanza: "Avvio di uno studio
volto a valutare la creazione di nuovi invasi su aree naturali per
il controllo delle piene e lo stoccaggio di acqua nei periodi di
siccità".
Bertin (Presidente) -
Riprendiamo con i lavori e con
l'ordine del giorno. Siamo al punto n. 36. Consigliere Planaz ne ha
facoltà.
Planaz (RV) -
Io e il collega abbiamo ritenuto opportuno
presentare quest'iniziativa, e non è nuova per il nostro gruppo,
l'abbiamo già presentata in altre occasioni, magari anche in
modalità un poco diverse; anche questa volta vorrei fare un'analisi
diversa nell'illustrazione, poi ascolterò le risposte
dell'Assessore e andremo poi a fare le nostre conclusioni.
Praticamente noi, se non risaliamo neanche a tanto tempo
indietro, anche solo il periodo della nostra legislatura, ci siamo
visti passare dal punto di vista climatico nel 2022-2023 da dei
periodi lunghi di siccità a oggi invece coll'opposto della
situazione, con continue precipitazioni, anche se fortunatamente
non hanno recato danni alla nostra regione, anche grazie alla
nostra conformazione geografica, le nostre montagne ci hanno
salvato, le temperature si sono abbassate e così gli accumuli di
acque che si sono trasformati nei nostri nevai hanno fatto sì di
mantenere sempre un costante flusso di acqua senza creare grandi
difficoltà, soprattutto nella nostra regione.
Se però andiamo ad analizzare questi due anni e andiamo a vedere
anche quello che è successo fuori dalla nostra regione... anche qui
vorrei analizzare, tanto per fare un'esamina, due regioni italiane
vicine ma seconda una determinata ideologia o un'idea politica;
come tutti noi sappiamo, ogni partito politico porta avanti le sue
scelte e, di conseguenza, poi a fronte di queste scelte si vedono
alcuni risultati, alcuni migliori altri no - non voglio piantare
nessuna bandiera politica, ci mancherebbe altro,  ma solo
analizzare l'entità dei fatti.
Analizziamo due regioni, prendiamo in considerazione l'Emilia
Romagna e il Veneto: soprattutto il Veneto ha investito molto sulla
costruzione di bacini, invasi, sul contenimento di acque, sia per
moderare i flussi delle acque in periodi di piogge ma anche per
fare riserve d'acqua nei momenti in cui necessitano, soprattutto
per la pianura, sia per l'acqua potabile sia per uso industriale e
agricolo; abbiamo visto nel 2002 i danni che si sono susseguiti per
la carenza di acqua, non solo dal punto di vista agricolo, ma anche
per tutti gli altri aspetti.
Dall'altra parte vediamo l'Emilia Romagna, una regione vicina,
similare - cambiano le conformazioni territoriali di queste due
regioni e anche di questo bisogna tenere conto, anche nella nostra
regione non possiamo fare le stesse analisi che sono state fatte in
quelle regioni perché ogni regione ha le sue particolarità,
soprattutto noi come regione alpina, forse non abbiamo l'estensione
di queste due regioni, però secondo me, al di là del fatto della
conformazione territoriale delle varie regioni, bisogna fare
un'analisi un po' più completa.
L'Emilia Romagna, l'anno scorso, dopo la grossa siccità del
2022, ha anche avuto dei problemi di alluvione, non per tutta la
regione ma in parte della regione; dai dati, che sono pubblici,
nella regione Emilia Romagna si è intervenuti in parte per fare
questi invasi ma in modo molto più lieve e meno accentuato, anche
per delle scelte politiche. In Veneto nell'alluvione - la tempesta
Vaia - del 2018 sono caduti oltre 700 millimetri di pioggia, che ha
fatto però meno danni che nella regione Emilia Romagna. Non me ne
voglia nessuno, perché poi bisogna vedere il tempo in cui cadono le
precipitazioni, sicuramente non sono uguali, non sono uguali gli
aspetti territoriali, però, con un investimento su bacini, dighe e
sbarramenti per contenere le piene d'acqua, la regione Veneto ha
limitato molto i danni.
Questo è un dato di fatto, perché a volte ci riempiamo la bocca
dei cambiamenti climatici di cosa sarà il futuro, però con
quest'iniziativa tengo ad analizzare i dati che abbiamo adesso a
disposizione su quello che sta accadendo adesso: oggi vediamo dei
momenti in cui ci sono lunghi periodi di siccità seguiti da lunghi
periodi di piogge insistenti. Dovremmo adattarci a questo
cambiamento climatico, che poi non è sempre tutto svantaggioso,
perché, se andiamo a vedere in passato alle grandi glaciazioni,
forse hanno creato più danni rispetto a oggi con il cambiamento
inverso, con il surriscaldamento globale: anche nella nostra
regione, abbiamo soprattutto un problema più di temperature basse
che di temperature elevate, di questo bisogna tenerne conto.
È per questo che io ho voluto illustrare quest'iniziativa in
questo modo, mettendo a disposizione i dati di due regioni: e poi
non possiamo non tener conto di questi dati e delle opere che sono
state fatte in quelle regioni, perché, come dico, le
caratteristiche territoriali sono molto diverse, però sono spunti
utili per andare a fare un'analisi un po' più dettagliata di cosa
si potrebbe fare.
Poi, si apre un altro capitolo, ci vanno le risorse, ci vanno i
progetti, c'è tutta una serie di fasi burocratiche che oggi non
sono facili, però se noi analizziamo anche qui dal punto di vista
burocratico, abbiamo analizzato due regioni italiane vicine, dentro
la Comunità europea, e questo dovrebbe anche dare un input; un
minimo di margine sulle scelte che si possono fare e si possono
intraprendere c'è e bisogna avere la volontà e anche un po' di
visione per fare degli interventi che possono essere utili per
tutta la collettività e che possono ridurre i danni. Se andiamo ad
analizzare i disastri che sono avvenuti in quelle regioni, in
Emilia Romagna parliamo di un miliardo di danni, ahimè, se si fosse
intervenuti di più con bacini, invasi, sbarramenti magari si
sarebbero contenuti un po', ma sicuramente non azzerati.
Logicamente non pensiamo a danni così elevati nella nostra realtà,
però è utile fare un'analisi dettagliata di due esempi pratici
vicini a noi, neanche tanto lontani, un'analisi delle scelte che
sono state fatte e che hanno dato delle risposte diverse, al di là
delle scelte che sono state fatte.
Non sto a illustrare le tre impegnative, perché tanto,
Assessore, le ha a disposizione, e attendo la sua risposta per la
replica.
Presidente -
Risponde l'assessore Sapinet.
Sapinet (UV) -
Ringrazio il collega Planaz per
quest'iniziativa che permette di fare il punto e d'illustrare la
risposta predisposta insieme al coordinatore del Dipartimento
programmazione risorse idriche e territorio; ci eravamo confrontati
tanto nel 2022 su quella crisi idrica, ci ritroviamo a due anni di
distanza con una situazione direi diversa, i quesiti - tempo
permettendo, li leggerò velocemente- consentono, come dicevo, di
fare il punto sulle strategie regionali d'intervento per far fronte
al pericolo d'inondazione, su come esse devono essere integrate e
coordinate con gli effetti dei cambiamenti climatici.
Per affrontare il rischio di inondazioni, la Regione ha adottato
strategie che oggi sono integrate per tenere anche conto degli
impatti dei cambiamenti climatici.
Facciamo un breve salto nel passato per ricordare quello che
avvenne dopo l'ottobre del 2022, dopo l'alluvione, fu realizzato
uno dei più importanti programmi di riduzione dei rischi del
territorio valdostano che, solo per la difesa delle inondazioni, è
ammontato a circa 210 milioni di euro.
Le azioni regionali, si parte da lì, si articolano su due
fronti: azioni strutturali, come la costruzione di opere di
protezioni, e le azioni non strutturali che includono gli studi, i
monitoraggi, la regolamentazione dell'uso del suolo.
Queste misure sono combinate per affrontare situazioni
specifiche, garantendo da una parte la difesa fisica del
territorio, e poi la gestione del controllo dei fenomeni
critici.
Le quattro linee guida dell'azione regionale sono:
1) l'analisi territoriale, quindi studiare le condizioni del
territorio per identificare i fenomeni che possano causare disastri
e determinare le aree a rischio;
2) la regolamentazione dell'uso del suolo, quindi rivedere gli
strumenti urbanistici per proteggere le aree naturali di
esondazioni;
3) interventi strutturali: completare i sistemi di difesa
esistenti, controllare l'erosione e gestire il trasporto
solido;
4) il monitoraggio e l'allertamento, quindi sviluppare un
sistema di monitoraggio meteo-idrogeologico per prevedere e gestire
le emergenze.
Queste linee d'intervento continuano oggi a guidare
l'amministrazione regionale, dimostrando la loro efficacia in
numerose occasioni.
Venendo ai quesiti del collega Planaz, il primo quesito, "Se sia
stata fatta una valutazione per capire se ci siano luoghi nella
nostra regione idonei alla creazione di nuovi invasi su aree
naturali già predisposte a tal fine e che potrebbero essere utili a
fronteggiare meglio gli effetti del cambiamento climatico": le aree
di laminazione, anche note come casse di espansione, sono zone
predisposte per contenere temporaneamente l'acqua in eccesso
durante eventi di piena, riducendo così il rischio d'inondazioni a
valle. Le cosiddette "Fasce A" e "Fasce B" di rischio esondazioni
individuano aree nelle quali le acque si raccolgono in caso di
eventi, come le piene lungo la Dora Baltea.
La conformazione della regione è tale per cui esse
interferiscono anche con centri abitati e infrastrutture, da qui la
necessità di piani di protezione civile in questi casi (anche su
questo è stato fatto un lavoro enorme da parte di Regione ed Enti
locali).
In regione non ci sono aree di laminazione realizzate
appositamente per raccogliere le acque in caso di piena, proprio
per la natura del Fondovalle e per l'elevata urbanizzazione del
territorio.
Altro discorso sono invece le aree di laminazione delle colate
di detrito, dove invece sono realizzati bacini specifici nei quali
si raccoglie il materiale trasportato dai corsi d'acqua, come ad
esempio le vasche sul torrente Comboè.
Gli invasi invece sono strutture idrauliche permanenti che
creano bacini artificiali, utilizzati per diversi scopi, tra cui il
controllo delle piene, la produzione di energia idroelettrica o
l'irrigazione.
Tra le dighe di CVA, quella di Valgrisenche, grazie alla sua
posizione nella vallata, opera anche per il controllo delle piene
nei mesi primaverili, destinando una quota del volume ad accogliere
le acque di piena.
I bacini di accumulo delle acque sono la soluzione individuata
per far fronte agli effetti dei cambiamenti climatici sulle
disponibilità idriche, accumulando le acque in occasione di piene o
di piogge, per poi ridistribuirle nei periodi estivi, in
particolare per il settore agricolo.
La Giunta regionale, come abbiamo già ricordato, con la
deliberazione 515/2023, ha riconosciuto la crisi idrica come un
problema strutturale, richiedendo un programma d'interventi a medio
e lungo termine, oltre a misure immediate per mitigare la scarsità
di precipitazioni.
È stato istituito l'Osservatorio regionale sulla crisi idrica e
definite delle linee d'intervento per migliorare l'efficienza del
sistema idrico e pianificare la realizzazione di nuovi bacini di
accumulo.
Con la medesima delibera sono state stabilite anche delle linee
d'intervento che prevedono, tra le altre, di rendere efficiente
l'attuale sistema di approvvigionamento e distribuzione idrica
irrigua, riducendo le perdite, migliorando i sistemi di captazione,
razionalizzando gli utilizzi delle acque e pianificando la
realizzazione d'interventi volti all'interconnessione tra reti
irrigue, al potenziamento di nuove fonti di approvvigionamento e
alla realizzazione di bacini di accumulo delle acque.
Per quanto riguarda la realizzazione dei bacini di accumulo,
ricordo che, con la deliberazione di Giunta regionale n. 1240/23, è
stato approvato il primo elenco di interventi ai fini della
presentazione della domanda per il loro inserimento nel Piano
nazionale d'interventi infrastrutturali e per la sicurezza del
settore idrico, al fine di sfruttare al massimo tutte le occasioni
di finanziamento disponibili, visto l'elevato costo degli
interventi stessi.
È stato questo il primo risultato di un lavoro portato avanti
all'interno dell'Osservatorio che coordino, insieme al collega
Carrel, del quale fa parte anche l'assessore Marzi con le sue
strutture.
L'elenco è composto da due interventi: il bacino di accumulo in
località Gorzà in Comune di Torgnon per un importo di spesa pari a
30,5 milioni di euro e il bacino di accumulo nella Conca del
Fallère nel Comune di Saint-Pierre, per un importo di spese pari a
31,3 milioni di euro.
La deliberazione indicava poi un terzo intervento, a livello di
bacini ce ne era un terzo, quindi che coinvolgeva il territorio di
Saint-Barthélemy e l'omonimo torrente nel Comune di Nus, lì però
l'iter progettuale era più indietro rispetto ai primi due, ma ne
parleremo poi anche nell'iniziativa della collega Guichardaz.
Il secondo quesito del collega, "Se a fronte di queste
variazioni si siano avviate progettualità, anche con consorzi o
operatori, sia pubblici che privati": con riferimento a questo
quesito evidenzio che gli interventi appena indicati sono il frutto
di una collaborazione con i consorzi interessati e con gli enti
locali con i quali si sta attivamente lavorando per individuare
ipotesi di possibili altri interventi.
Il terzo quesito, "Nel caso contrario, se sia intenzione di
avviare uno studio, in collaborazione con tutti gli enti e
associazioni di partenariato, per valutare eventuali progetti volti
a garantire un maggiore controllo delle piene e, in caso di
pioggia, avere scorte d'acqua nei periodi di siccità": con
riferimento a questo quesito, l'Osservatorio, di cui alla
deliberazione della Giunta regionale 515/2023, opera proprio in
questa direzione, per individuare le aree più critiche, sia in base
alla crisi del 2022, che ha messo ulteriormente in evidenza quelle
parti di territorio che hanno subìto in modo importante questa
crisi, ma sia monitorando lo stato delle disponibilità idriche
indicando i possibili interventi.
I progetti a cui si accennava vanno anche nella sperimentazione
di tale attività, in tal senso il coordinamento non solo tra
strutture regionali e quelle che si occupano di governo del
territorio, ma anche con quelle di protezione civile o con le
strutture comunali.
A questo proposito si rivela prezioso anche il contributo che
deriva dal patrimonio di conoscenza del territorio che
amministratori locali e referenti dei Consorzi di miglioramento
fondiario hanno in loro possesso.
Presidente -
Per la replica, consigliere Planaz.
Planaz (RV) -
Grazie, Assessore, per l'illustrazione
dell'iniziativa. Come ben sottolineato e come tutti noi sappiamo,
già solo le risorse per fare determinati interventi - lei ne ha
elencati solamente due - sono un importo importante e sicuramente
questo forse è uno dei paletti principali: gli ostacoli magari
limitano certe scelte, poiché forse, solamente con le nostre forze
la nostra Regione non riesce sempre a intervenire.
Bene tutte le iniziative che sono state fatte. Come ho detto
prima, come ho ricordato prima - tutti ricordiamo il cambiamento
climatico, tutti i giorni - forse non dobbiamo soffermarci ai
periodi di siccità, perché come nel 2022 si stava parlando di come
affrontare la siccità, oggi abbiamo il problema inverso che,
fortunatamente, non ha arrecato grossi danni come ho detto prima,
però prepararsi e mantenere sempre una costante attenzione su
questa tematica secondo noi è importantissimo perché questi 60
milioni che ha elencato per due di queste infrastrutture, sono
risorse importanti ma non vorrei immaginare i danni che potrebbero
essere arrecati in caso di piene e di alluvioni che non riuscissimo
a controllare per cui dopo dovremmo intervenire per riparare i
danni.
Secondo noi - poi non è che la nostra idea sia quella più giusta
- e non me ne voglia nessuno, però se si deve correre ai ripari e
arginare i danni, forse è meglio investire in tutte le strutture
necessarie per far sì che tutte le misure si possano mettere in
atto per il contenimento di queste piene e anche per avere delle
scorte d'acqua.
Lei ha ricordato in due tre passaggi la parte agricola, io sono
di parte, non me ne voglia, però se noi sfruttiamo queste risorse
anche dal punto di vista idroelettrico, industriale, anche le
risorse possono non bastare per uscire a far fronte agli interventi
che potrebbero essere fatti, perché ricordo che siamo una regione a
monte di uno Stato e l'acqua che scende a valle va in altre
regioni, di conseguenza se diamo acqua regolata, più pulita anche
alle altre regioni, io penso che sia un vantaggio per tutti, non
solo per noi, e di conseguenza penso che la collaborazione con
qualsiasi tipo di ente, anche fuori dalla nostra regione, sia
importantissima e anche necessaria per far sì che riusciamo a dare
risposte migliori a tutto il territorio e a mettere in sicurezza
anche in caso di piene, perché - in Emilia Romagna, ci sono stati
13-14 morti a seguito dell'alluvione - logicamente se noi riusciamo
a controllare le piene, anche come pubblica sicurezza, ne va a
beneficio di tutti.
