Classificazione
TRASPORTI E VIABILITÀ
Impianti a fune



Oggetto del Consiglio n. 2327 del 19 aprile 2023 - Resoconto
OGGETTO N. 2327/XVI - Interrogazione: "Illustrazione in
Commissione degli interventi previsti sugli impianti a
fune".
Bertin (Presidente) -
Punto n. 18. Risponde l'assessore
Bertschy.
Bertschy (AV-VdA Unie) -
Mi si chiede: "quando saranno
illustrati nel dettaglio gli interventi previsti sugli impianti a
fune della competente Commissione al fine di avere un quadro
esaustivo della situazione". La seconda domanda è: "se tale
illustrazione può essere preceduta dall'invio di un documento di
sintesi degli interventi allo scopo di poter effettuare opportune
valutazioni e considerazioni".
Per quanto riguarda la prima domanda, i lavori della Commissione
finanziamenti sono ancora in corso, al momento la Commissione si è
riunita per cinque sedute e attende la risposta ad alcune richieste
di integrazione per poter concludere i lavori previsti dalla
delibera 52/2022 e dalla DGR 1375/2022. Al momento dunque non è
ancora stato possibile definire la graduatoria completa.
"Se tale illustrazione può essere preceduta dall'invio di un
documento", quando la Commissione concluderà l'istruttoria, sarò
fornito il documento di sintesi.
Presidente -
Replica la consigliera Minelli.
Minelli (PCP) -
Abbiamo presentato quest'interrogazione a
circa quattro mesi dall'approvazione dell'ordine del giorno da noi
presentato in occasione della manovra di bilancio a dicembre. In
quell'occasione l'Assessore molto sbrigativamente, come ha fatto
peraltro in questo momento, aveva detto che non c'era alcun
problema a riferire in Commissione, però da dicembre ad oggi non
abbiamo avuto più nessuna comunicazione e, come dicevo, sono
passati quattro mesi. È vero che c'è stato un mesetto circa di
prorogatio
e quindi non c'è stata l'attività delle
Commissioni, però un'informativa almeno in questo senso, anche
soltanto per dire che questi lavori sono ancora in corso - cosa che
ci stupisce un pochettino - poteva essere fatta. L'auspicio è che
questa graduatoria sia completata il più in fretta possibile, anche
perché ci riferiamo a tutta una serie di interventi che sono stati
già a lungo presentati precedentemente e su cui avevamo comunque
chiesto di avere il dettaglio per quello che riguardava gli
interventi di manutenzione ordinaria, straordinaria e le nuove
realizzazioni. Anche perché senza informazioni precise in questo
senso, cercare di capire esattamente come le risorse saranno
destinate non è cosa da poco e la situazione generale per quello
che riguarda i vari impianti deve essere valutata nel suo
complesso.
Lei ha detto, mi sembra in chiusura, ha citato delle delibere,
magari le chiediamo poi di avere i numeri esatti per poter
ricostruire il tutto, poi c'è questo impegno di riferire alla
Commissione, ma anche quello che le chiedevamo con la seconda
domanda di far pervenire un documento preventivamente sarebbe utile
ai lavori di tutti i Consiglieri che su questo probabilmente hanno
la possibilità e la volontà di fare anche delle osservazioni.
