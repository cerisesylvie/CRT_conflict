Classificazione
FORESTE E TERRITORI MONTANI
Corpo forestale valdostano e relative strutture


Resoconto integrale del dibattito dell'aula
Oggetto del Consiglio n. 2243 del 17 ottobre 2001 - Resoconto
OGGETTO N. 2243/XI Provvedimenti per uniformare su tutto il
territorio l’attività di prevenzione e repressione
di atti illeciti da parte del Corpo Forestale Valdostano.
(Interpellanza)
Interpellanza Richiamato il contenuto della recente propria
interrogazione con risposta scritta, relativa all'attività di
prevenzione e repressione da parte del Corpo Forestale Valdostano,
relativamente al quinquennio 1996/2000;
Preso atto della risposta fornita che evidenzia enormi disparità
di trattamento tra una stazione forestale e l'altra;
Ritenuto opportuno che si chiariscano i motivi di tale
situazione e che si prevedano provvedimenti atti a uniformare
l'azione del Corpo Forestale Valdostano;
il sottoscritto Consigliere regionale
Interroga
l’Assessore competente per sapere:
1) quali sono le ragioni dell'accertata disparità di
trattamento, all'interno delle singole stazioni del Corpo Forestale
Valdostano, nell'attività di prevenzione e repressione degli atti
illeciti;
2) quali iniziative si intendono adottare per uniformare
l'attività del Corpo Forestale su tutto il territorio
regionale.
F.to: Curtaz
Presidente
La parola al Consigliere Curtaz.
Curtaz (PVA-cU)
Qualche tempo fa, ho formulato
un'interrogazione con risposta scritta per avere dei dati
sull’attività del Corpo forestale valdostano
relativamente al quinquennio 1996-2000. Avevo chiesto dei dati
riguardanti una parte del lavoro più ampio svolto dal Corpo
forestale valdostano, in particolare avevo chiesto di avere degli
elementi sull’attività repressiva e preventiva degli
illeciti svolti dal nostro Corpo forestale.
Questi dati mi sono stati forniti in maniera più che esauriente
e tempestiva e sono dati che mi hanno colpito perché evidenziano
una disparità di trattamento sorprendente fra le varie stazioni
forestali, in relazione alla quantità degli atti preventivi
realizzati da certe stazioni a cui si contrappone un'attività
pressoché nulla da parte di altre stazioni. Visto che ritengo
impossibile che nei distretti di competenza di qualche stazione ci
siano cittadini perfetti, mentre in altri ci siano cittadini
pessimi, la differenza è data dal personale che deve fare
l’attività repressiva o preventiva relativamente
agli illeciti.
Le differenze sono enormi: mentre ci sono stazioni in cui
abbiamo, sulla base di dati quinquennali,
all’incirca sulle 100 sanzioni - ne cito qualcuna:
Valpelline, Etroubles, Nus, Châtillon -, ci sono invece altre
stazioni come Gaby o Arvier o Verrès in cui le sanzioni
nell’arco del quinquennio non arrivano a 10, in
alcuni casi sono 1 o 2, addirittura zero in un caso.
Nell'interrogazione con risposta scritta il capo del servizio ha
fatto alcune ipotesi: a mio giudizio, possono essere valutazioni
giuste, ma sicuramente non esaustive perché, quando mi si dice che
la quota di popolazione in alcune stazioni è molto più alta che in
altre, si dice una cosa giusta, ma non è un elemento che esaurisce
il problema, tant’è che lo stesso dirigente
responsabile in quella risposta fa presente che sarà necessaria una
riflessione per capire quali sono le situazioni che determinano una
tale difformità di trattamento e un'evidente non uniformità
dell’azione del Corpo forestale.
Chiedo quindi all’Assessore se è stata fatta
anche a livello di Giunta una riflessione su questo punto e quali
possono essere le iniziative che si intendono adottare per
uniformare l’attività del Corpo forestale su tutto
il territorio regionale.
Presidente
La parola all’Assessore
all’agricoltura e risorse naturali, Perrin.
Perrin (UV)
Come già ricordato nella risposta scritta
fornita dal Direttore del Corpo forestale all'interrogazione
precedente, i forestali, in virtù delle qualifiche di agente o
ufficiale di polizia giudiziaria o di agente di pubblica sicurezza,
esplicano, oltre alle numerose competenze tecniche, anche
un’importante azione di polizia volta alla
sorveglianza e alla tutela sull’ambiente naturale in
generale. Questa azione è generalmente improntata alla prevenzione
e all'informazione o consulenza, ma può anche diventare attività
repressiva e sanzionatoria in caso di violazioni alle norme di
tutela ambientale. I forestali sono poi chiamati a svolgere compiti
di polizia amministrativa, soprattutto nei settori ittico e
venatorio. Questa attività è svolta nei confronti dei privati
chiamati a non procurare danni alla società nello svolgimento delle
loro attività.
Ora, prima riflessione, non credo sia corretto valutare
l’operato del personale delle stazioni forestali
basandosi esclusivamente sul numero di sanzioni amministrative o di
notizie di reato effettuate. Se un numero molto basso di verbali
può far pensare ad una scarsa azione di controllo, un numero molto
più alto della media potrebbe anche far ipotizzare una poca
propensione alla prevenzione rispetto a quella della repressione.
Un altro aspetto da considerare poi è la qualità e anche il peso
degli accertamenti effettuati. Vi sono degli accertamenti, ad
esempio, che provocano anche un numero di sanzioni rilevanti che è
dovuto quasi esclusivamente al controllo del transito dei mezzi a
motore sulle strade poderali. È un atto importante sicuramente,
però limitato a un tipo di violazione che può essere anche notevole
in certi periodi dell’anno e in certe
situazioni.
Il numero di verbali amministrativi e di notizie di reato
andrebbe valutato anche in relazione al numero delle eventuali
archiviazioni degli stessi perché anche questo succede: che non
sempre le notizie di reato vanno fino in fondo del loro iter perché
la contestazione operata non sempre è ritenuta pertinente
dall’autorità giudiziaria.
Fatte queste premesse, se andiamo ad analizzare i dati relativi
all’attività di prevenzione e repressione del Corpo
forestale relativamente al quinquennio 1996-2000, risulta che: la
maggior parte delle stazioni, cioè 10 su 16, ha contestato in media
fra le 14 e le 23 sanzioni amministrative all’anno
che io ritengo un numero limitato, questo significa che si fa
comunque molta prevenzione sul territorio; 2 stazioni forestali
hanno avuto una media di 40 sanzioni; 3 stazioni invece sono fra le
60 e le 90 sanzioni; solo una ha una media di 2 sanzioni
amministrative all’anno.
Però anche questi dati, se si prendono a riferimento i singoli
anni, sono già differenziati, per esempio nel 2000: 7 stazioni
forestali hanno accertato fra 13 e 23 sanzioni amministrative; 2
hanno avuto una media di 31 sanzioni amministrative; 2 fra le 70 e
le 80; 5 meno di 10. Fra queste ultime, fra l’altro,
risultano esservi alcune stazioni forestali che, nel raffronto
calcolato sull’intero quinquennio, hanno una media
di 40 sanzioni amministrative all’anno, quindi ci
sono degli elementi anche temporali o occasionali che vanno
comunque ad influenzare o positivamente o negativamente il numero
delle sanzioni. Da questa breve analisi risulta quindi che la
maggior parte delle stazioni forestali rileva in media 20 sanzioni
amministrative all’anno con forti differenze nei
singoli anni. Le ragioni sono da ricercarsi per la maggior parte
nella differenza fra una zona e l’altra di
competenza che possono favorire in una determinata stazione
forestale e in un certo anno particolari attività soggette al
controllo dei forestali. Ci sono a volte anche delle indicazioni
precise da parte della Direzione del Corpo forestale verso
un'attenzione particolare a dei problemi singoli, cioè delle azioni
mirate. Naturalmente, poiché spetta alla Direzione del Corpo
forestale valdostano il coordinamento delle attività delle stazioni
forestali su tutto il territorio regionale, la stessa è e sarà
sollecitata ad attivare le necessarie procedure al fine di evitare
che vi siano grosse differenze fra le stazioni forestali
nell’attuare l’attività di
prevenzione e repressione. Questo è un impegno anche politico.
La Direzione, d’altra parte, è impegnata anche in
questo momento nell'emanazione di circolari e direttive specifiche
e nella predisposizione di modalità di controllo e della loro
attuazione. Inoltre è in fase di valutazione
l’opportunità di ridistribuire anche temporaneamente
il personale forestale sul territorio, specialmente laddove ci sia
la necessità di personale particolarmente preparato in alcuni
settori specifici.
In conclusione ribadisco che non credo sia possibile né giusto
valutare l’efficienza di una stazione forestale
attraverso il conteggio delle sanzioni praticate. Le stazioni
operano in ambienti diversi sia per territorio che per tipologia di
attività produttive ed economiche; in una zona ad alta vocazione
turistica si devono affrontare problematiche molto diverse da una
zona per esempio a vocazione agricola.
Le violazioni non sono senz’altro, per fortuna,
programmabili. Dai dati a disposizione notiamo come siano state
rilevate in modo disomogeneo nel tempo e nei luoghi; non si può
pertanto parlare di uniformare l’attività del Corpo
forestale - credo che non sia precisa questa formulazione che il
Consigliere Curtaz fa nella sua domanda -, ma piuttosto, di dare
direttive precise e controllarne l’attuazione perché
ci sia omogeneità di comportamento nell’affrontare
problemi e situazioni analoghe.
Presidente
La parola al Consigliere Curtaz.
Curtaz (PVA-cU)
Prendo atto della risposta che mi è stata
data dall’Assessore che, lo dico senza polemica, mi
è sembrata più una risposta da statistico che da politico e poi
spiego perché. L’Assessore ha esordito con una serie
di osservazioni di buon senso, del resto non mi sono mai sognato di
dire che l’efficienza o meno delle stazioni
forestali dipende dal numero di sanzioni, potrebbe essere tutto il
contrario, però non vale neanche il ragionamento opposto che lei ha
presentato, cioè che meno sanzioni significano più prevenzione.
Possono significare più prevenzione, però possono significare né
l’uno né l’altro.
L’Assessore si è impegnato, e questa è la parte
più politica e dal mio punto di vista più interessante, a far
emanare delle direttive che diano delle indicazioni. Peraltro
l’Assessore ha fatto riferimento a indicazioni di
priorità che già vengono emanate, e non stento a crederci, da parte
del dirigente responsabile; sarebbe interessante capire qualcosa di
più su queste priorità, sui criteri, eccetera, perché non è un
punto insignificante.
Capisco che, per limitatezza delle risorse, per particolari
emergenze - pensiamo solo ai fatti alluvionali -, può essere più
opportuno che il Corpo forestale si impegni a fare certe attività
piuttosto che altre, però la cosa dovrebbe essere abbastanza
uniforme perché se poi, nonostante queste direttive comuni, i dati
che emergono sono questi, significa che o da una parte
c’è un lavoro troppo scrupoloso oppure
dall’altra c’è troppa pigrizia.
Direi che anche su queste cose dobbiamo riflettere dal punto di
vista politico, occorre capire cosa succede nelle stazioni
forestali.
A mio giudizio è necessario che ci sia anche dal punto di vista
amministrativo una più pregnante attività di controllo per capire
come si lavora o eventualmente come non si lavora nelle
stazioni.
Prendo atto di questa risposta che ritengo per certi versi
ancora interlocutoria perché mi aspetto da parte
dell’Assessore, eventualmente stimolato dalla nostra
iniziativa, che vengano rappresentati i criteri di carattere
politico, di carattere tecnico-amministrativo che vengono dati al
Corpo forestale valdostano in modo che la loro azione nel campo
repressivo e preventivo, ma io direi in generale, venga svolta in
maniera il più possibile uniforme sul territorio della nostra
Regione.
