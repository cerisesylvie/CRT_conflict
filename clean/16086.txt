Classificazione
FORESTE E TERRITORI MONTANI


Resoconto integrale del dibattito dell'aula
Oggetto del Consiglio n. 2436 del 5 marzo 1997 - Resoconto
SEDUTA POMERIDIANA DEL 5 MARZO 1997
OGGETTO N. 2436/X Approvazione del programma di interventi dei
cantieri dipendenti dal servizio forestazione e risorse naturali
per l'anno 1997, da eseguirsi in economia diretta.
Deliberazione Il Consiglio
Richiamata la legge regionale 27 luglio 1989, n. 44, concernente
"Norme concernenti i cantieri forestali, lo stato giuridico e il
trattamento economico dei relativi addetti";
Preso atto che, come stabilito dall'articolo 3 della suddetta
legge il Servizio Forestazione e Risorse Naturali ha predisposto
l'allegato programma degli interventi per lavori da eseguirsi in
economia diretta per l'anno 1997 per la parte di propria
competenza;
Considerato che i lavori elencati nella proposta di programma
comportano l'occupazione di n. 816 operai forestali con contratto
di lavoro sia a tempo determinato che indeterminato, compresi gli
addetti ai rilievi dei piani di assestamento forestale, gli addetti
occupati ai sensi della legge regionale 18 agosto 1986, n. 51
concernente "Istituzione del Fondo regionale Investimenti
Occupazione (F.R.I.O.)" e successive modificazioni ed integrazioni,
gli addetti presso il nucleo A.I.B., gli addetti alla sistemazione
delle alte vie, del parco Mont Avic e dei sentieri del Gargantua
(comune di Gressan) e di n. 43 impiegati idraulico-forestali di cui
n. 13 assunti con la legge regionale 18 agosto 1986, n. 51
sopraccitata;
Preso atto che la programmazione dei lavori, a causa del loro
carattere prevalentemente stagionale e della loro tipologia è da
ritenersi comunque in via previsionale e potrebbe subire nel corso
dell'anno delle variazioni;
Visto il regolamento regionale 28 marzo 1994, n. 2 come
modificato dal regolamento regionale n. 5 dicembre 1995, n. 8;
Esaminata la proposta di programma degli interventi da eseguirsi
in economia diretta per l'anno 1997 redatto dal Servizio
Forestazione e Risorse Naturali, dando atto che all'approvazione ed
all'impegno dei fondi necessari ammontanti a lire 13.567.000.000
per il pagamento degli oneri retributivi, contributivi e
previdenziali e dell'accantonamento a trattamento di fine rapporto
si provvederà con successivi provvedimenti;
Visto il parere favorevole di legittimità rilasciato dal
Dirigente del Servizio Forestazione e Risorse Naturali,
dell'Assessorato dell'Agricoltura, Forestazione e Risorse Naturali,
ai sensi dell'articolo 72 della legge regionale n. 3/1956 e
successive modificazioni, e del combinato disposto degli articoli
13 - comma 1 - lett. e) e 59 - comma 2 - della legge regionale n.
45/1995, sulla presente deliberazione;
Delibera
1) di approvare il programma degli interventi per lavori da
eseguirsi in economia diretta per l'anno 1997 redatto dal Servizio
Forestazione e Risorse Naturali, come da allegati alla presente
deliberazione, dando atto che all'assegnazione dei fondi per il
pagamento delle retribuzioni agli addetti forestali si è provveduto
con deliberazione n. 6162 in data 30 dicembre 1996 sui seguenti
capitoli di spesa:
- 38920 "Spese per retribuzioni al personale addetto alla
manutenzione dei vivai forestali (contratti nazionali collettivi di
lavoro)";
- 38940 "Spese per retribuzioni al personale addetto alla
forestazione, alla valorizzazione delle risorse naturali e alla
gestione della fauna selvatica";
- 39540 "Spese per retribuzioni agli operai forestali addetti
alla cura e alla manutenzione straordinaria degli alberi
monumentali e dei castagni da frutto (contratti collettivi di
lavoro)";
- 39600 "Spese per la gestione dei giardini alpini";
- 39680 "Spese per retribuzioni agli operai forestali addetti
alla realizzazione e manutenzione del verde pubblico, delle aree e
dei percorsi attrezzati (contratti nazionali collettivi di
lavoro);
- 38820 "Spese per la prevenzione e la lotta agli incendi dei
boschi e per la ricostituzione dei boschi percorsi dal fuoco";
- 50150 "Spese per la costruzione di infrastrutture tecniche per
il parco Mont Avic";
- 64901 "Spese per la realizzazione di opere volte a promuovere
lo sviluppo alpinistico ed escursionistico";
- 67250 "Spese per il recupero ambientale di aree naturali
degradate".
2) di approvare l'esecuzione dei lavori suddetti in
amministrazione diretta, a cura e sotto la direzione del Servizio
Forestazione e Risorse Naturali con l'impiego di addetti forestali
assunti con rapporto di natura privatistica regolato dal Contratto
Collettivo Nazionale di Lavoro, dal Contratto Integrativo regionale
di Lavoro (C.I.R.L.) e ai sensi della legge regionale 27 luglio
1989, n. 44;
3) di autorizzare la Giunta regionale ad apportare con proprie
deliberazioni eventuali successive parziali variazioni ed ulteriori
integrazioni al programma degli interventi, in relazione al
verificarsi di sopravvenute priorità, nel limite dei fondi
stanziati per gli interventi di cui si tratta;
4) di stabilire che le assunzioni del personale in questione
siano eseguite direttamente dal Servizio Forestazione e Risorse
Naturali;
5) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera b) del decreto legislativo 22
aprile 1994, n. 320.
Allegati
(...Omissis...)
Presidente Ha chiesto la parola il Consigliere Chiarello.
Chiarello (RC) Abbiamo esaminato in Commissione questo piano di
lavori forestali ed abbiamo avuto notizia dall'Assessore e dai
funzionari che per quest'anno i cantieri forestali non prevedono
neanche il rinnovo del turnover; i soldi sono più o meno quelli
dello scorso anno, quindi con gli aumenti contrattuali non si
prevede il rinnovo del turnover. Si prevede in soldoni la perdita
di 50 posti di lavoro, vorrei che l'Assessore mi dicesse il
contrario, ne sarei contento, ma dato che è stato detto sia
dall'Assessore sia dai funzionari che il turnover negli altri anni
prevedeva circa 50 reintegri di persone che per qualsiasi motivo,
se non riprendevano il lavoro nella forestale, venivano integrati
da altri, mi sembra che in un periodo come questo, di necessità di
posti di lavoro riconosciuta da tutti, sia una cosa abbastanza
grave.
È vero che la Giunta ha previsto dei soldi per altri lavori
socialmente utili, questo almeno ho letto sul giornale; a questo
proposito ripeto quanto abbiamo già detto più volte in Commissione:
che sarebbe più corretto che i consiglieri sapessero le notizie
prima degli organi di informazione. Come dicevo, è vero che
probabilmente ci sono in previsione altri tipi di lavori
socialmente utili, devo anche precisare però che ci sono 150-160
persone della Cogne che sono fuori, che sono stati aiutati ad
uscire in mobilità, io dico aiutati perché se non accettavano
andavano ugualmente, oppure gli si prospettava qualcosa di diverso
ma abbastanza più grave, pertanto volevo capire queste persone come
verranno reintegrate, quali sono i progetti di questa maggioranza e
come mai si è deciso di tagliare il numero delle persone che
lavorano nei cantieri forestali.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) L'atto che è sottoposto all'attenzione del Consiglio
contiene il programma di interventi che riguardano i cantieri
gestiti dal Servizio forestazione dell'Assessorato
dell'agricoltura. Gli interventi previsti sono quelli tradizionali,
in particolare: interventi che riguardano la gestione del
patrimonio boschivo, quindi interventi di forestazione, interventi
di manutenzione della rete sentieristica, interventi che sono
ricompresi nel piano previsto e finanziato dal F.R.I.O., interventi
che riguardano il verde pubblico, i vivai forestali e i giardini
alpini.
Rispetto agli anni scorsi non ci sono novità per quanto riguarda
la durata del periodo di occupazione, nel senso che il programma
prevede un numero di giornate minimo per ogni addetto che è quello
previsto dalle norme contrattuali.
È vero che, rispetto al numero di occupati previsti nel '96, c'è
una riduzione quest'anno di 51 occupati, prevediamo cioè di non
attivare il turnover che normalmente veniva coperto per varie
ragioni, che adesso andrò a spiegare.
Intanto una questione di bilancio, nel senso che i programmi
devono essere modulati sulla base delle disponibilità finanziarie,
che sono state per il '97 previste essere uguali a quelle del '96.
Tuttavia l'attivazione di miglioramenti previsti dal contratto
integrativo approvato lo scorso anno, che per alcune parti entra in
vigore nel '97, ha compresso la possibilità di rinnovare il
turnover.
Un aspetto sul quale credo sia importante meditare e comunque
dire come stanno le cose riguarda la volontà che avevo espresso già
negli anni passati, che è quella di riuscire a professionalizzare
sempre più le nostre squadre di addetti forestali, sganciandole da
quel significato che veniva dato all'assunzione nelle squadre
forestali in passato e che era quello di costituire in qualche
maniera un ammortizzatore sociale. Dal 6 giugno dello scorso anno
non è più possibile assumere nominativamente e questo crea
sicuramente qualche problema per quanto riguarda la qualità, tra
virgolette, del personale da assumere.
I problemi di impiego che ci sono soprattutto in fasce
particolari, tipo quella che ha citato il Consigliere Chiarello -
vedi cassaintegrati, vedi lavoratori iscritti nelle liste di
mobilità da più di 24 mesi, vedi lavoratori in lista di
disoccupazione da più di 12 mesi, vedi fasce tipo l'occupazione
femminile - devono trovare una risposta da parte
dell'Amministrazione, che non necessariamente deve essere fornita
attraverso l'assunzione dei cantieri forestali, che ripeto noi
vogliamo sempre più qualificare.
Quindi la Giunta ha pensato di fornire questa risposta di
carattere sociale, fra virgolette, deliberando lunedì scorso quel
disegno di legge, che sarà sottoposto con la massima urgenza a
questo Consiglio, che prevede i finanziamenti necessari per
realizzare un piano di lavori cosiddetto di pubblica utilità e che
prevede di rispondere con 130-150 posti di lavoro riservati a
queste categorie di persone con particolari problemi, che sono
quelle categorie che sono state individuate nel piano di politica
del lavoro approvato da questo Consiglio e in quell'emendamento che
è stato fatto e che è diventato norma nella finanziaria della
Regione del 1997.
Ecco le ragioni per le quali abbiamo deciso di contenere il
numero degli occupati nei cantieri della forestazione, non
attivando quindi il turnover. Senza contare che comunque saremo
tenuti a dare delle risposte in termini di nuove assunzioni per
quelle riserve che sono state previste dalla Commissione regionale
per l'impiego, le quali vanno anch'esse nella direzione di dare
risposta a quei lavoratori che sono disoccupati da più di 24 mesi,
ultraquarantacinquenni, a cui manca un periodo breve per
raggiungere l'età pensionabile.
Presidente Ha chiesto la parola il Consigliere Chiarello.
Chiarello (RC) Sono contento della risposta, è parziale perché
manca l'altro pezzo che, come ha annunciato l'Assessore, vedrà
l'occupazione diversa nei lavori socialmente utili non più
forestali, vedremo quanti saranno, pensando che sono una
cinquantina che perdono il posto qui. Vedremo il numero di quelli
della Cogne che sono in mobilità e che chiederanno. I numeri che ha
detto l'Assessore mi sembrano pochi; spero che si sia valutato
bene, comunque quando ci sarà presentato questo piano mi riservo di
esaminarlo.
In Commissione ci era stato detto che probabilmente per il 3 o
il 5 per cento l'Ufficio si riservava il reintegro di casi di lunga
disoccupazione; per questi occupati è previsto il reintegro del 5
percento dell'Ufficio del lavoro?
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Per una precisazione. Il Consigliere Chiarello ha
detto che 51 persone perdono il posto, questo non è esatto nel
senso che le 51 assunzioni non previste sono riferite a persone che
o sono dimissionarie e quindi si sono licenziate, o sono andate in
pensione, o hanno trovato altra occupazione. Qui nessuno perde il
posto, non attiviamo nuove assunzioni.
Presidente Pongo in votazione la delibera in oggetto:
Presenti, votanti e favorevoli: 31
Il Consiglio approva all'unanimità
