Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
CONSIGLIO REGIONALE
NOMINE E INCARICHI DI CONSULENZA E SPECIALI
Nomine



Oggetto del Consiglio n. 172 del 8 ottobre 2013 - Resoconto
OGGETTO N. 172/XIV - Reiezione di mozione: "Condivisione con
la quinta Commissione consiliare delle modalità di individuazione e
nomina del Direttore generale dell'Azienda USL".
Presidente
- Colleghi, un po' di silenzio! Per
l'illustrazione, la parola al collega Guichardaz.
Guichardaz (PD-SIN.VDA)
- Grazie Presidente. Siamo già
tutti stanchi...con chi devo parlare?
(brusìo in aula)
Presidente
- Colleghi!
Guichardaz (PD-SIN.VDA)
- ...facciamo una chiacchierata
io e l'Assessore Fosson, ho già capito... Allora, siccome mi
riferiscono che su questa mozione vi è già stato un piccolo
dibattito in Commissione Regolamento e, dalle reazioni di alcuni
colleghi, mi pare pure che intorno a questa mozione ci sia un certo
nervosismo. Qualcuno pare che sostenga che manchino i presupposti
giuridici per approvare questa mozione. Mi dicono che la mozione
andrebbe a cozzare con disposizioni di legge già molto chiare e
procedure ormai consolidate ed è un po' la stessa scusa adottata
per la mozione dei 72 mila euro di Frigerio i cui effetti sono
stati poi liquidati, dopo averla votata a maggioranza, con una
frase del tipo:
"sentite il legale"
; non so se vi ricordate?
Sarebbe stato meglio forse sentire Frigerio, visto che lui ci ha
detto che nessuno l'ha mai contattato in merito. Non è che quelli
che oggi arricciano il naso davanti a questa mozione sono gli
stessi che ieri consigliavano al Presidente Rollandin di non
accogliere i 116 su Rusci e su Ferrari (poi, Presidente Rini, mi
piacerebbe capire il destino della mia richiesta inviatale...ecco,
okay!). Vi ricordate quella famosa dicitura che diceva che i 116
non potevano essere accettati
"perché diretti a chiedere conto
di valutazioni e scelte amministrative già effettuate o da
effettuarsi"
; quella lettera rinviava il dibattito ad altri
"strumenti
di sindacato ispettivo che l'ordinamento
garantisce nell'espletamento del mandato consiliare"
, che
presumo voglia dire il dibattito in aula di Consiglio.
Vi dovete decidere, cari colleghi della maggioranza, perché, ad
ascoltare voi, in quest'aula ed in genere come Consiglieri si
potrebbe fare ben poco. Mi sono reso conto in questi tre mesi di
Consiglio che le interpellanze, le interrogazioni - non parliamo
dei 116 - spesso ricevono risposte vaghe e sommarie, se non
dinieghi e nel breve spazio e tempo concesso al dibattito quasi mai
soddisfano le richieste degli interroganti e degli interpellanti,
ma anche dei cittadini, che sempre più numerosi ascoltano il
dibattito, seguono i nostri Consigli e spesso danno il loro
contributo ad elaborare le iniziative. Le mozioni - è il motivo
anche per cui abbiamo scelto di presentare quasi esclusivamente
mozioni in questo Consiglio - impongono un dibattito più aperto,
danno ad ogni Consigliere di maggioranza e di minoranza la
possibilità di intervenire, di dire la propria, innescano
ragionamenti ampi che dalle premesse agli impegni - perché le
mozioni sono costruite con una parte di premesse e poi con
l'impegno al Consiglio e alla Giunta - possono sviluppare un
pensiero politico e oserei dire programmatico. Minimizzare la
portata delle mozioni cavillando sulla legittimità degli impegni
significa ridurre il ruolo del Consiglio a quello del notaio delle
decisioni già assunte dalla Giunta. Se si ritiene che le mozioni
non rispondano ai canoni prefissati, come mi è stato anticipato da
qualcuno, il Consiglio e la Giunta sono liberi di presentare
emendamenti o, al limite, di rigettarla attraverso il voto, come
avete fatto con alcune mozioni. Credo che ogni discussione in
merito a questioni che attengono al buon funzionamento della
macchina pubblica, siano occasione per la minoranza, ma anche per
la maggioranza di sentire un pensiero diverso, anzi direi vari
pensieri diversi.
Riguardo a questa specifica mozione, invito i colleghi della
maggioranza a leggerla con attenzione, dal "considerato" - non so
se ce l'avete davanti - della premessa al punto 3 degli impegni.
Voglio allora ridirlo chiaramente: da nessuna parte è scritto che
la norma di riferimento - in questo caso la legge 5 del 2000 - e
soprattutto le disposizioni nazionali in materia, quindi il
decreto-legge 158, la legge 189 del 2012, il decreto legislativo 39
del 2013, vengono da questa mozione
bypassate
, o addirittura
reinterpretate o cancellate. Adesso vi spiego anche il motivo per
cui ritengo che questa mozione possa essere tranquillamente
accolta. Partiamo dalla premessa, analizzando punto per punto,
allora
"considerato che le previsioni di bilancio per gli anni a
venire indicano una consistente contrazione delle risorse a
disposizione del servizio sanitario regionale
- è il primo
paragrafo, è il primo "considerato" -, l'Assessore Fosson ci ha
confermato, nel corso di precedenti interpellanze, che il bilancio
della sanità l'anno prossimo subirà un drastico taglio di 12
milioni di euro. Credo quindi che non ci sia quanto meno su questo
"considerato"...
(interruzione di un Consigliere, fuori microfono)
...lo scorso Consiglio...
(nuova interruzione di un Consigliere, fuori
microfono)
...registrato 12 milioni...
(nuova interruzione di un Consigliere, fuori
microfono)
...allora faremo...è stato detto 12 milioni, poi adesso prendo
atto che sono 5 più 7, quindi, va bene, 5 più 7 a casa mia fa 12,
comunque...
"Preso atto delle indiscrezioni giornalistiche
- e qua
passo al secondo punto -
che tratteggiano un quadro
sostanzialmente predefinito nella scelta del nuovo Direttore
generale dell'Azienda USL della Valle d'Aosta"
,
allora
io non so chi abbia detto ai giornali...chi abbia diciamo
comunicato questo "toto-direttori", fatto sta che sul giornale sono
uscite una serie di indiscrezioni dando dei punteggi, o addirittura
dicendo chi sarà il presunto prossimo Direttore generale.
Punto 3:
"poiché il Direttore generale dell'USL determina,
oltre alle politiche aziendali, gli indirizzi gestionali
dell'Azienda USL della Valle d'Aosta
". Punto successivo:
"
visto che il Direttore generale dell'USL nomina la Direzione
strategica e influenza la scelta dei vertici delle strutture
complesse e semplici e di conseguenza l'intero assetto
aziendale"
, è innegabile che il Direttore generale dell'USL
scelga i primari, i direttori di struttura semplice e, di
conseguenza, le posizioni organizzative, i coordinatori. Il
Direttore generale dell'USL è il
deus ex machina
, è quello
che decide tutto l'assetto organizzativo.
Punto 4:
"poiché la sanità è il settore strategico che
riguarda la totalità della popolazione valdostana"
, credo che
nessuno possa dire che la sanità non sia un servizio universale,
nel senso di universalistico, cioè che tocchi trasversalmente tutta
la popolazione, tanto gli iscritti e simpatizzanti dell'Union
Valdôtaine e della Stella Alpina, quanto quelli delle forze di
opposizione, quanto quelli che non si interessano di politica, gli
antipolitici, gli agnostici della politica. La sanità è un
interesse diffuso, cioè di tutti su cui la politica, anzi, meglio,
i politici sarebbe meglio non speculassero.
Punto 5:
"fermo restando il necessario rispetto delle linee
di indirizzo programmatico della Regione da parte dei nominati"
e poi aggiungevo:
"visto che il Consiglio regionale e le
commissioni consiliari sono organi preposti alla verifica del buon
funzionamento della macchina amministrativa"
. Per chi non
avesse letto quindi le premesse ve le ho elencate io per farvi
capire che nulla, quanto meno nelle premesse, va a cozzare contro
le legittime aspettative della Giunta e del Consiglio regionale.
Vorrei precisare, tra l'altro, che, quando scriviamo:
"fermo
restando il necessario rispetto delle linee di indirizzo
programmatico della Regione da parte dei nominati"
, significa
che non è il Consiglio regionale che decide, ma ovviamente è la
Giunta, così come decide anche la nomina del Direttore
generale.
Passiamo agli impegni della mozione. La nostra mozione chiede
alla Giunta, cioè alla Regione, di organizzare un'audizione dei
candidati ritenuti idonei dall'apposita commissione; allora, la
commissione che valuta l'idoneità dei candidati, per legge, è
costituita prevalentemente da esperti indipendenti. Nel caso nostro
un esperto proveniente dall'Agenzia per i servizi regionali
sanitari, un altro dall'Università di Torino e poi da un esperto
della Regione Valle d'Aosta, che sarebbe la dottoressa Fanizzi. Che
sia una prassi inconsueta l'audizione degli idonei non lo si può
certo negare, la norma prevede che sia la commissione di
valutazione a determinare l'ammissibilità dei candidati nell'elenco
degli idonei e la Giunta a nominare o eleggere il Direttore
generale, come abbiamo ribadito, ma non esclude - e questo è
importante evidenziare - in alcun modo che altri soggetti
istituzionali possano interloquire con i candidati, ma con i
candidati idonei, cioè quelli che sono già stati valutati idonei
dalla commissione di cui sopra. Se si legge con attenzione la
nostra mozione, da nessuna parte è scritto che la V Commissione
consiliare abbia voce nella decisione finale da parte della Giunta,
"audire gli idonei" non significa valutarne l'idoneità.
Allo stesso modo - e questo il punto 2 della nostra mozione -
"condividere le modalità e i criteri di individuazione e nomina del
Direttore generale in V Commissione" significa semplicemente avere
nozione dei ragionamenti e dei passaggi fatti dalla Giunta. In
condizioni normali, in una Regione normale, un passaggio di questo
tipo, che maliziosamente qualcuno potrà definire come "il
commissariamento della Giunta", o "delle funzioni della Giunta",
potrebbe essere in linea di principio non necessario, ma qui da noi
ha una sua logica e adesso vi spiego perché. Visto che voi siete il
Governo e che lo siete stati negli anni passati, vi chiedo: in
quale Regione italiana un Direttore generale è durato tutti questi
anni come in Valle d'Aosta? Credo in nessuna Regione d'Italia.
Qualcuno mi potrà dire: "si vede che il Direttore generale è stato
così bravo da meritarsi...", credo ben cinque conferme, presumo. Va
bene, la dottoressa Riccardi sarà anche un buon manager, ma credo
che la capacità manageriale si valuti anche sulla capacità di fare
squadra. Ricordo che la dottoressa Riccardi nel corso della sua
reggenza, 15 anni di cui 13 da Direttore generale e 2 da Direttore
amministrativo, ha perso una moltitudine di direttori
amministrativi e direttori sanitari; per farsi capire, i direttori
amministrativi e sanitari sono i due dirigenti che affiancano il
Direttore generale e che compongono la cosiddetta "direzione
strategica", (l'hanno chiamata "direzione strategica"!). Tra
l'altro, i vari direttori si sono tutti meritati i relativi premi,
quindi non si capisce bene perché siano stati, ad un certo punto,
cambiati e sistematicamente sostituiti. Chiunque al suo posto, al
posto della dottoressa Riccardi, dopo un normale periodo di
rodaggio, si sarebbe presa una bella strigliata dall'Assessore
competente, dal Presidente, o da chi per lui per il semplice fatto
di non essere stata capace di fare squadra, di tenersi cioè i suoi
collaboratori più strategici. La dottoressa Riccardi invece è stata
riconfermata mi sembra quattro o cinque volte, adesso ho perso il
conto, perché il curriculum della dottoressa Riccardi nel sito USL
si ferma al 2009. Ci siamo fatti l'idea che la spiegazione non
possa che essere di tipo politico. In questi anni strani
equilibrismi hanno modificato gli assetti della Direzione
strategica, ma il vertice è rimasto sempre lo stesso. Abbiamo
assistito, cari colleghi e caro Assessore, alla pietosa "vicenda
Peinetti", messa in luce proprio dall'Assessore Fosson, tra
l'altro, (e mi risulta che il dottor Peinetti sia pure uno dei
candidati alla Direzione generale). Solo un ingenuo può pensare che
gli incarichi di vertice siano scelti e decisi in totale autonomia
dal Direttore generale e non dal politico di turno. Siccome vi
attribuite gli onori e gli oneri della scelta del Presidente di
INVA o di ARER, figuriamoci se non reclamate il diritto-dovere di
scegliere il Direttore generale della più importante azienda
erogatrice di servizi alla persona della nostra Regione, visto che
la legge regionale ve lo permette! Ricordo, peraltro, che la legge
regionale 5 del 2000 non è ancora stata adeguata alle recenti
modifiche introdotte col 189...è stata modificata?
(interruzione dell'Assessore Fosson, fuori microfono)
...va bene, mi sbaglio, allora ritiro la considerazione! C'è un
po' di differenza, colleghi, tra il Presidente dell'INVA e il
Direttore generale dell'USL, mi si permetta: il primo non si sa
bene che cosa faccia, aspetto ancora che qualcuno mi elenchi i
compiti e i doveri del Presidente dell'INVA, mentre il secondo,
come dicevo prima, è il
deus ex machina
della sanità: vede e
provvede, decide, nomina e dovrebbe nominare in autonomia il
Direttore amministrativo, il Direttore sanitario, i primari su una
rosa di candidati...mi smentisce anche su questo, Assessore, o
quello è corretto?
(nuova interruzione dell'Assessore Fosson, fuori
microfono)
...i primari su una rosa di candidati tanto per capire...i
primari, le posizioni organizzative, i coordinatori, come dicevo
prima. Diciamo che dovrebbe decidere in autonomia e nominare in
autonomia. Siccome reclamate la discrezionalità per la scelta del
Direttore generale, per non dire la fiduciarietà nella scelta del
Direttore generale, vi chiedo - e mi sono chiesto - per quale
motivo non si sia deciso di far coincidere
ex lege
il
mandato del Direttore generale con la legislatura. Siccome è una
nomina fiduciaria, uno si aspetterebbe che il Direttore generale
decadesse al decadere della Giunta regionale. Se la nomina fosse
fiduciaria, questa coincidenza dovrebbe essere automatica, mentre
si è deciso di rendere quella che qualcuno di voi considera una
nomina fiduciaria sostanzialmente meritocratica; lo dimostra il
fatto che la legge abbia previsto l'istituzione di commissioni
indipendenti, quelle di cui vi ho accennato prima, cioè commissioni
formate prevalentemente da esperti del settore sanitario per la
valutazione dell'idoneità dei candidati, di un registro degli
idonei e che abbia fissato una serie di condizioni per
l'incompatibilità e per l'inconferibilità dell'incarico di
Direttore generale, ma anche di quello di Direttore amministrativo
e di Direttore sanitario. Tanto per fare un esempio: un condannato
per abuso d'ufficio non potrebbe mai partecipare alla selezione per
il Direttore generale dell'USL!
Pensate che qualche Regione, ritenendo che la nomina sia in
disponibilità della Giunta, cioè fiduciaria, cioè totalmente
discrezionale, cioè quelle che vengono definite - ho imparato
questo termine -
intuitu personae
, tipo i segretari
particolari, tanto per intendersi, qualche Regione si è addirittura
spinta a legiferare in tal senso. Sapete com'è finita? Il Governo è
ricorso alla Corte costituzionale almeno in due occasioni,
ottenendo la dichiarazione di incostituzionalità delle leggi
regionali che fissano appunto la coincidenza tra il mandato del
Direttore generale e il periodo di durata della Giunta. Ve lo dico
perché è interessante leggere ciò che dichiara l'Avvocato generale
dello Stato per conto del Presidente del Consiglio dei ministri,
questo perché chiarisce anche un po' il ruolo del Direttore
generale e il ruolo della Giunta in questo. Che cosa dichiara
nell'impugnare la legge regionale del Veneto che fissava la
scadenza del Direttore generale con quella della legislatura? Dice:
"
la suddetta disposizione regionale, legando l'incarico del
Direttore generale a quello della legislatura, stabilisce una forma
di spoils system nei confronti di una figura manageriale come
appunto è quella del Direttore generale delle ASL che, essendo
caratterizzata dal fatto di possedere una professionalità
eminentemente tecnica ed essendo preposta alla gestione di una
struttura parimenti caratterizzata da un elevatissimo grado di
tecnicità
- dice l'Avvocato generale -
non può seguire le
sorti degli organi politici della regione, perché ciò
contrasterebbe con il richiamato principio di imparzialità e di
buon andamento dell'amministrazione"
, cioè l'Avvocato generale,
nel ricorrere contro la legge regionale del Veneto, dice
sostanzialmente che il Direttore generale è un manager tecnico, che
non può rientrare all'interno di quelle figure cosiddette
"fiduciarie", o all'interno del meccanismo conosciuto come
spoils
system
. Basterebbe questo quindi per toglierci
ogni dubbio, ma è interessante proseguire nella lettura quando
l'Avvocato dello Stato richiama la sentenza della Corte
costituzionale 104 del 2007, la quale precisa:
"non vi deve
essere un rapporto istituzionale diretto ed immediato fra organo
politico e Direttore generale"
...e qui mette una croce sopra
sull'idea di discrezionalità assoluta o di fiduciarietà. Come se
non bastasse, la Corte costituzionale, richiamando l'articolo 97
della Costituzione, quello che fissa i principi dell'imparzialità e
del buon andamento della pubblica amministrazione, dice:
"la
selezione dei pubblici funzionari non ammette ingerenze di
carattere politico, espressione di interessi non riconducibili a
valore di carattere neutrale e distaccato"
. Parlando appunto
del collegamento tra il Direttore generale e la politica, ribadisce
che:
"la dipendenza funzionale del dirigente non può diventare
dipendenza politica; il dirigente è sottoposto alle direttive di
vertice politico e al suo giudizio
- nessuno vi toglie
quest'onere, più che onore -
e, in seguito a questo, può essere
allontanato, ma non può essere messa in condizione di precarietà
che consentano la decadenza senza la garanzia del giusto
procedimento"
.
In quest'illustrazione allora appare chiaro che la nomina del
Direttore generale è una nomina che deve seguire dei criteri di
merito, dei criteri di competenza, non dei criteri legati ad
affinità o a simpatie di qualche genere. Torniamo alla mozione.
Dov'è che sarà mai scritto nella mozione che vogliamo sostituire la
Giunta nella scelta del Direttore generale? Da nessuna parte. L'ho
riletta quattro o cinque volte, ho detto: non vorrei mai che si
dica che noi vogliamo sostituirci alla Giunta regionale! Noi però
con questa mozione vogliamo stabilire un principio, che per
qualcuno di voi è evidentemente un po' ostico da comprendere e cioè
che tutto ciò che è pubblico deve rimanere pubblico e che i
principi di cui all'articolo 97 della Costituzione valgono anche
quando è la Regione a scegliere. Se la Regione, perché la legge
parla di Regione nella scelta, fino ad ora ha dimostrato un
perverso senso proprietario delle istituzioni e, di conseguenza, di
ciò che gravita intorno alle istituzioni, noi crediamo che sia
arrivato il momento di cambiare. Non ci possiamo più permettere
dirigenti scelti in base agli umori dell'uno o dell'altro capo
partito o capo corrente, o presunte o reali affinità politiche: non
è che adesso il Direttore generale è della Stella Alpina o
dell'Union Valdôtaine e in questa logica deve diventare oggetto di
mercanteggiamento come per tanti altri posti e posticini, siccome,
poi, la
vulgata
riferisce queste illazioni... Per governare
aziende ed enti strategici, ci vogliono persone competenti, capaci
di fare scelte strategiche, e anche a volte politicamente scomode,
nell'esclusivo interesse della collettività, non personaggi che
millantano appartenenze a questa o a quella forza politica.
Grazie.
Presidente
- Grazie. Altri? Apriamo la discussione
generale. La parola al collega Fabbri.
Fabbri (UVP)
- Merci Madame.
Dans une situation de grave difficulté du budget de la Région -
réalité qui, hélas, apparaît de plus en plus grave - et à mesure
que les problèmes deviennent toujours plus évidents, la dépense
pour la santé publique dévoile toute sa grandeur dans le budget
régional et cela pour la possibilité de financer avec des
ressources autonomes et devient un poids très lourd pour les autres
domaines du bilan. On sait très bien que la dépense sanitaire, pour
les nombreuses causes qu'on a déjà discutées plusieurs fois dans ce
Conseil, grandit de plus en plus. Pour cette raison, il est
nécessaire une attention constante au budget et une administration
capable et fortement professionnelle. Voilà la grande importance
qui a la nomination du Directeur général de l'USL.
Bisogna quindi essere efficaci ed efficienti, tenendo sempre
presente che l'attenzione alla persona e alla famiglia devono
essere il centro della vita sociale e la sanità uno dei diritti
essenziali e ciò coerentemente con il pensiero veramente
federalista ed autonomista. Ora, ci troviamo di fronte all'apertura
di una nuova fase, che coincide con l'esigenza di un cambiamento
profondo da cui discende la massima importanza che riveste la
nomina del nuovo Direttore generale. A questa figura apicale
infatti fanno capo delle importantissime scelte gestionali
dell'azienda che ne determineranno il buon funzionamento e la buona
amministrazione; pensiamo, per esempio, alla ridondanza delle
strutture "primaziali", alle
chances
offerte dalla nuova
costruzione dell'ospedale, alla possibilità di utilizzare le
professionalità presenti sul territorio in modo da decongestionare
l'uso del polo ospedaliero, cosa che è stata più volte ripetuta nei
nostri intendimenti. Per questi motivi, tutto deve avvenire nella
massima trasparenza, mentre per ora ci sembra avvolta un po' nella
segretezza o almeno solo sulle pagine dei giornali. Da tutto ciò
discende l'importanza della nostra richiesta e cioè di riportare la
questione in questo Consiglio Valle, dove è già stato detto, ma
vorrei ripeterlo anch'io, tutta la popolazione è rappresentata e
dove una decisione che riguarda tutti deve essere argomentata,
chiaramente sarà la Giunta a nominare il Direttore, però
l'argomentazione di tale nomina ci auguriamo che venga discussa in
commissione...cioè in un'emanazione del Consiglio. Chiediamo, di
conseguenza, l'audizione in V Commissione dei candidati idonei alla
carica per evitare che competenze e professionalità siano tenute in
secondo ordine rispetto ad altri motivi. In attesa che avvenga tale
passaggio, chiediamo che non vi sia alcuna nomina definitiva e ciò
alla luce di quanto si diceva prima e cioè della centralità di
questo Consiglio e delle sue commissioni in tale decisione e ciò
anche nell'ottica di una richiesta di collaborazione di fronte
all'evidente crisi e alle sue conseguenze. Grazie.
Presidente
- Grazie. Ci sono altri che intendono...la
parola alla collega Morelli.
Morelli (ALPE)
- Merci Madame la Présidente.
Il nostro gruppo si è sempre adoperato per cercare di favorire
la trasparenza delle scelte e delle decisioni, in particolare
quando tali scelte riguardano delle cariche importanti, delle
cariche apicali, come quella del Direttore generale dell'Azienda
USL, che, ai sensi della legge 5 del 2000, è preposto a gestire
tutte le funzioni e l'adozione di tutti i provvedimenti inerenti la
corretta gestione dell'azienda, quindi possiamo ben renderci conto
di quanto sia importante questa carica. Evidentemente, lo hanno già
detto i colleghi, noi non intendiamo sostituirci alla Giunta
regionale, che ha la competenza di definire le modalità di nomina
del Direttore generale e siamo ben consci - lo dice la legge - che
si tratta di una nomina fiduciaria; tuttavia, riteniamo che questa
scelta debba essere operata sulla base delle competenze e del
merito - criteri che, a nostro modo di vedere, devono essere
preminenti sempre nella pubblica amministrazione a garanzia di
parità di trattamento e di opportunità per tutti i concorrenti e
dunque per i cittadini -, del merito e della competenza non potrà
che beneficiare tutta la comunità e in questo caso in un settore
delicato ed importante come quello della sanità; delle scelte
discrezionali fatte sulla base delle appartenenze politiche o di
altri criteri discrezionali non si può evidentemente dire la stessa
cosa.
Il nostro auspicio forte è dunque quello che la commissione
competente e pertanto il Consiglio venga portato a conoscenza - è
soltanto questa la richiesta - a tempo debito e in modo preventivo
rispetto al momento della scelta, sui cui criteri chiediamo di
essere ugualmente edotti. È già stato detto dai colleghi che mi
hanno preceduto: non vogliamo che ci siano interpretazioni ambigue,
la nostra è la richiesta di portare in commissione l'audizione dei
candidati per audirli e per conoscere poi con l'Assessore, con la
Giunta le modalità di individuazione e di nomina del Direttore
generale. Niente di più e niente di meno, semplicemente noi
pensiamo che sia anche a garanzia della limpidità e
dell'appropriatezza della designazione, che non fa in fondo che
rafforzare poi la designazione del Direttore generale. Grazie.
Presidente
- Grazie. Ci sono colleghi che chiedono la
parola? La parola al collega Cognetta.
Cognetta (M5S)
- Grazie Presidente.
In merito a questa mozione, anche noi siamo favorevoli
ovviamente, anche se, appunto, non c'è la nostra firma, ma questa è
solo una questione tecnica, come già spiegato anche dai miei
colleghi per questioni sulle altre mozioni. Anche noi pensiamo che
questa mozione vada in un senso di trasparenza e di importanza del
Consiglio, cioè qui non si vuole prevaricare le opportunità
concesse alla Giunta, però noi vorremmo, in sostanza, guardare i
curricula prima dell'approvazione. Ci sembra una cosa che, tutto
sommato, non dovrebbe dare granché fastidio, anche per capire,
effettivamente, rispetto ad una rosa di nomi, che tipi di scelte
vengono poi fatte visto che poi vanno a ricoprire ruoli così
importanti, così basilari per la nostra Regione. Noi quindi
pensiamo, anche in un'ottica di miglioramento della macchina
amministrativa, di trasparenza, di maggiore avvicinamento a ciò che
fa il Consiglio, di una maggiore importanza di ciò che fa il
Consiglio, senza dare nessun tipo di giudizio definitivo, nel senso
che poi il giudizio rimane sempre in capo a chi nomina, e quindi
non a noi, che sarebbe importante andare in V Commissione e
valutare in maniera trasparente chi sono i possibili candidati
scelti, calibrarli, fare loro due domande, capire quello che
normalmente dovrebbero essere...in merito al loro curriculum e poi
sempre voi sarete a scegliere, noi non sceglieremo assolutamente
nulla! Perlomeno però avremmo modo di valutare meglio quello che
poi voi fate, nel senso che ci dite sempre che noi siamo contro,
siamo distruttivi, e così via, è perché spesso non capiamo, invece
magari, riuscendo a capire prima ciò che accade, potremo poi
esprimere dei giudizi più precisi e puntuali. Se invece le nomine
sono fatte così
d'emblée
, senza sapere da dove arrivano,
come sono fatte, chi sono le persone e così via, voi capite, questo
ci mette un po' in difficoltà. Io vi ricordo sempre che noi ci
sentiamo estremamente responsabili, perché noi ci sentiamo - così
come tutti voi, ma noi in particolar modo - espressione dei
cittadini, quindi come tali noi riportiamo sempre ai cittadini, non
avendo strutture di partito intermedie. A noi quindi interessa
tantissimo questa mozione e, di conseguenza, penso che, se voi
l'accetterete, non vi metterà in difficoltà.
Presidente
- Grazie. Ci sono altre richieste? La parola
al collega Chatrian.
Chatrian (ALPE)
- Grazie Presidente.
Per fare qualche riflessione su questa mozione, una mozione che
io ritengo di buon senso, una mozione tranquilla, una mozione
necessaria per il sistema Valle d'Aosta, quindi, se necessario, io
penso che sia una mozione votabile, oltre al gioco delle
parti...una mozione che come si fa a non votare! La legge è molto
chiara, noi siamo da sempre rispettosi dei ruoli, c'è una
maggioranza, noi siamo all'opposizione, c'è un Governo regionale,
quindi, la scelta sarà vostra, assolutamente, ma, come è stata
scritta questa mozione, io penso che sia naturale il voto unanime
di questo Consiglio, perché i criteri non li fissiamo noi, la
scelta non la faremo noi, la scelta non la farà il Consiglio
regionale.
Noi chiediamo due cose, principalmente, Assessore Fosson:
predisporre una semplice audizione preventiva dei candidati idonei
e la seconda è a condividere...penso che in un momento di
grandissima difficoltà la condivisione sia necessaria e sia il
frutto di cambiamento di metodo. Questa mattina abbiamo parlato di
metodo, ecco penso che qua ci aspettiamo da parte vostra un grande
segnale di metodo e quindi chiediamo di condividere nella
commissione competente le modalità di individuazione. L'Azienda USL
Valle d'Aosta è un insieme complesso ed articolato di funzioni ed
organizzazioni, che ha il compito di soddisfare un bisogno e un
diritto sancito dalla Costituzione. L'articolo 32 infatti ci
ricorda che la tutela della salute è un
"diritto fondamentale
dell'individuo ed interesse della collettività".
Le pubbliche
istituzioni devono dunque promuovere ogni opportuna iniziativa ed
adottare precisi comportamenti volti alla migliore tutela possibile
della salute e del benessere psicofisico e sociale non solo come
diritto fondamentale per l'individuo, ma anche come preminente
interesse della collettività. Io lo metterei al primo punto, in
questo momento. Non sono principi che mi invento io qui, ma
sottolineati da autorevoli costituzionalisti ed operatori sanitari
che troppo spesso dimentichiamo per subordinarli ad urgenti ed
impellenti necessità di ordine esclusivamente finanziario.
Ecco perché guardo alla nomina del futuro Direttore USL
valdostano, cui affidiamo...cui andrete ad affidare il compito di
perseguire obiettivi innanzitutto sociali così importanti come
frutto non di criteri amministrativi o freddamente giuridici, ma,
più di ogni altro, di confronto - ecco, mi soffermerei su questo
principio a noi caro e necessario - almeno su obiettivi condivisi e
con metodi che permettano di definire anche il profilo umano - sì,
anche il profilo umano - etico, quali elementi fondamentali e non
secondari rispetto a quello professionale dei soggetti interessati,
concetti che so essere cari al nostro Assessore competente per
carattere e, se me lo permette, per formazione sociale e forse
anche politica. In questi anni ci siamo spesso sentiti dire che i
bilanci dell'USL erano a posto, che tutto andava abbastanza bene,
che si restava nei limiti di spesa e nei budget. Intendiamoci, non
che queste cose non debbano essere tenute in debito conto, ma, a
costo di sembrare antiquato, credo che altri siano i criteri che
debbano non prevalere, ma accompagnare questa scelta: il rispetto
dei ruoli - come ho detto prima -, il rispetto della legge, il
rispetto proprio anche dei nostri ruoli all'interno di questo
Consiglio regionale. Questi criteri...vorremmo poter mettere sul
tavolo le nostre idee e confrontarci. Abbiamo obiettivi chiari che
richiedono metodi conseguenti e coerenti per scegliere con
trasparenza chi meglio possa rappresentare, certo sulla carta, ma
con competenze e meriti non esclusivamente gestionali, lo ripeto,
questo tentativo di riumanizzare la sanità e per seguire ciò che la
Costituzione, non il modesto sottoscritto, ci indica.
Termino dicendo che in questo senso va la nostra mozione, come
dicevo poc'anzi...quando chiedo l'audizione pubblica preventiva dei
candidati idonei e di discuterne in V Commissione, obiettivi e
metodi, è senza alcuna pretesa che non sia esclusivamente il
confronto. Speriamo che su un tema così delicato, importante e
necessario ci sia la condivisione di tutto il Consiglio regionale,
ne sono certo, e anche di lei, Assessore Fosson, così attento a
parole e ai principi che ho enunciato...aspettiamo una risposta di
natura politica io direi urgente e necessaria. Grazie.
Presidente
- Grazie. Altri? Non ci sono altre richieste?
Possiamo chiudere la discussione generale. Per la replica, la
parola all'Assessore Fosson.
Fosson (UV)
- Grazie Presidente.
Chiedo scusa se sono intervenuto prima, ma, quando vengo citato
anche su cose che non ho detto... Vedete ciò che è stato detto dal
dottor Fabbri è sicuramente un passaggio delicato ed importante:
dopo 13 anni di un'unica direzione generale, perché ha lavorato per
13 anni con tutto un suo
entourage,
con dei rapporti con i
sindacati, eccetera, siamo di fronte ad un passaggio difficile ed
importante, soprattutto per un periodo di crisi. Io vi assicuro che
gli impegni che prendo saranno assunti per una scelta solo
nell'ambito del merito e delle competenze, perché proprio in questo
momento non abbiamo bisogno di un amico di partito. Abbiate
pazienza, gli amici di partito, quelli che hanno queste
caratteristiche, sono molto pochi, perché le caratteristiche sono
molto selettive. Il percorso è segnato da una legge regionale
adeguata ai requisiti previsti prima dalla legge 52 e poi dal
"decreto Balduzzi", che non è stato citato e che noi abbiamo
ripreso totalmente. Ora, se c'è una legge, permettetemi, la
democrazia consiste proprio nel rispettare le leggi che ci sono,
io, anche se non ho fatto quella legge, la devo rispettare; se
questa legge non va bene, bisognerà apportare delle modifiche o
fare una nuova legge. Non si può, permettetemi, cambiare una
normativa legislativa con un'iniziativa consiliare e chi è qui da
tanto tempo lo sa benissimo, anche se la legge non piace. Io, per
esempio, su tutte le leggi regionali delle varie Regioni preferirei
un sistema di tipo francese, per esempio. Sapete come è scelto, per
esempio, un direttore generale di una struttura in Francia? Gli
fanno frequentare due anni di École supérieure de santé, con un
esame finale, e poi si iscrive in elenchi nazionali e, se uno vuole
assumere un direttore nazionale, lo deve scegliere in quegli
elenchi.
Il nostro percorso, che noi vogliamo rispettare perché previsto
da una legge, comunque è un percorso chiaro, mi dispiace che ci
siano dei nervosismi, e ci sono...mi permetta! Perché qualcuno le
conosce le leggi! E vuole che il nostro discutere e stare insieme
sia scandito da queste leggi, leggi che si possono cambiare...ecco,
la legislatura, permettetemi...bisogna ripercorrere...le sue parole
così dolci, Chatrian, mi fanno...pur nella dolcezza, nel desiderio
di avere un rapporto...mi permetta, ma c'è una norma da seguire da
cui non possiamo derogare e la prima norma è quella del 92, 502
prima edizione, di cui vi dirò, in cui all'articolo...si dice:
"i provvedimenti di nomina dei direttori generali delle
aziende...sono adottati esclusivamente con riferimento ai requisiti
di cui all'articolo n. 52
...
",
eccetera, eccetera, che
poi saranno cambiati dal "decreto Balduzzi"...in cui dice:
"senza necessità di valutazioni comparative
- legge quadro
502 che viene ripresa, permettetemi, è questo il testo fondamentale
della Regione Valle d'Aosta, da una legge del 25 gennaio 2000, la
legge n. 5, "Giunta Viérin", articolo 13:
"il Direttore generale
dell'Azienda USL è nominato, secondo modalità definite dalla Giunta
regionale sulla base delle vigenti disposizioni statali, con
rapporto di lavoro di natura privatistica...senza necessità di
valutazioni comparative..."
. Questa legge è ancora in vigore ed
è la legge che ha permesso nel 2003, "Giunta Perrin", di scegliere
il Direttore generale Riccardi, è la legge che successivamente è
sempre stata utilizzata, ma che cosa è successo di diverso (e la
Regione l'ha recepito)? È successo che il "decreto Balduzzi" dice
che bisogna modificare l'articolo 3bis e dire che la Regione
provvede alla nomina dei direttori generali dell'azienda attingendo
obbligatoriamente all'elenco, ovvero previo avviso pubblico e
selezione effettuata secondo modalità e criteri da parte di una
commissione costituita dalla Regione medesima in prevalenza di tre
esperti.
Scusatemi, però, l'ultimo atto legislativo che non è stato
citato è la delibera del 26 aprile 2013, che indice un percorso di
concorso...una strategia di percorso, una linea in cui dice ai
candidati:
"fate la domanda entro e sarete giudicati secondo
l'articolo 13 della legge 5 del 2000"
ed istituisce questa
commissione. Una commissione che prevede tre membri: il membro
legale, un responsabile dell'AGE.NA.S. di Roma e un responsabile
dell'Università, di questo posso informarvi, ma è la prima volta
che me lo chiedete, questa commissione si è già riunita due volte e
non ha ancora definito l'elenco degli idonei e si riunirà una volta
ancora. E l'Assessore Bianchi che io ringrazio...quando questa
commissione ci ha chiesto i criteri, abbiamo scritto di rispettare
il 3bis, cioè di rispettare quanto scritto da Balduzzi, soprattutto
per l'adeguata esperienza dirigenziale e per i meriti. Il percorso
quindi è ben preciso, chi sceglie è chiaro, ma i requisiti sono
quelli previsti dal "decreto Balduzzi", inseriti nella delibera
della Regione del 26 aprile 2013 e la commissione ha già cominciato
a funzionare e i requisiti li sceglierà la commissione, questo non
è un cavillo, è un percorso!
Ora, permettetemi, la seconda osservazione che vi faccio,
Chatrian, è che è già stata aperta una procedura secondo questa
delibera. È stato loro detto: "per fare i direttori generali, voi
dovete fare questo percorso, dovete prima avere la laurea
magistrale, cinque anni, sette anni e poi la commissione metterà
ancora dei criteri proprio per valutare che il Direttore generale
che sarà qui sia un direttore con meriti e competenze", e questa
commissione si è già trovata due volte, capite? E sia io, sia
l'Assessore Bianchi abbiamo dato loro quest'indicazione ben
precisa.
Ora, permettetemi, proprio per tornare alla mozione, come si fa?
Io vi chiedo: come si fa? Il proponente diceva:
"è una prassi
inconsueta"
. Noi in fase di attuazione del concorso cambiamo il
percorso? Ma, scusatemi, come facciamo? Vi chiedo: come facciamo? A
questi idonei scelti con dei requisiti gli diciamo: "venite in
audizione in V Commissione" e se questi non vengono? E se qualcuno
di questi dice: "non è corretto, perché l'articolo 13 della legge 5
dice
"senza comparazione"
? E se uno non viene in audizione,
per una forma, comunque, di comparazione? Volete conoscerli?
Giusto! Ci sono tutti i curricula di queste persone, ma non
possiamo costringerli, credetemi, a venire in V Commissione, perché
non è previsto nell'atto che istituisce l'avviso e questa è una
normativa molto precisa.
Io quindi concludo dicendo che la legge e il percorso sono già
stati istituiti in modo chiaro. La democrazia si mantiene prospera
quando si rispetta una legge e un percorso che ci sono già, non si
può cambiare una legge senza un'altra legge. Chatrian, pensi un
attimo se costoro non vengono in commissione...e noi...ci fanno un
ricorso, un contenzioso, ecco che lì buttiamo via i soldi! Andiamo
avanti per dei mesi in un contenzioso, perché il procedimento a cui
li sottoponiamo non era quello previsto dal bando.
Termino dicendo che al secondo punto, permettetemi, la parola
"condividere"
non è la stessa parola che ha usato la
Consigliera Morelli dicendo:
"portato a conoscenza"
, perché
non è la stessa parola...e poi lei l'ha detto dopo..."confronto"
che non significa "condividere", perché, se è la Giunta che decide
nell'ambito di requisiti molto stretti, io sono d'accordo a
confrontarmi, perché non c'è nulla da nascondere, in estrema
trasparenza...e se non condividiamo, che cosa succede? Alla fine
dico: questo è per me, tornato qui, Assessore alla sanità, un
impegno ben preciso, di fronte al Consiglio, di fare una scelta
fino a quando starò qui, soprattutto per merito, per delle
capacità, punto! Questa mozione però, così come è messa, non si può
accettare e dobbiamo respingerla.
Presidente
- Grazie. La parola al collega Guichardaz.
Guichardaz (PD-SIN.VDA)
- Intanto sono contento che il
dibattito si sia un po' scaldato, perché ci avviciniamo all'ora di
cena e vedevo qualcuno che sbadigliava. Allora, io mi sono scritto
l'intervento, giusto per essere un po' più preciso riguardo alle
cose che dico, è vero che ogni tanto aggiungo dei passaggi che mi
vengono in mente sul momento, ma non mi sembra di non aver fatto
riferimento ad un percorso. Nel corso della mia esposizione ho
detto che esiste una commissione fatta ai sensi del "decreto
Balduzzi" e ho citato anche il 158 recepito poi con la legge 189 e
ho citato poi anche la legge sulle incompatibilità. Ho detto quindi
che esiste una commissione e ho detto anche chi c'è in questa
commissione: un esperto dell'Agenzia sanitaria regionale, un
esperto nominato dall'Università di Torino, che è stato sostituito
- perché, generalmente, abbiamo l'abitudine di andarci a guardare
le cose prima di esplicitarle - in corso d'opera, è stato
successivamente sostituito...
(interruzione di un Consigliere, fuori microfono)
...ma come no! Come faccio a ricordarmi io i nomi...il primo non
è voluto venire e ne è arrivato un altro, quindi non è stato
sostituito, ma è stato cambiato, perché il primo non è voluto
venire...vabbè, comunque... E il terzo componente, un componente
nominato, credo con criteri di totale indipendenza, la dottoressa
Fanizzi, okay? Allora, questo mi pare di averlo citato. Ho citato
la legge regionale 5 del 2000, che è quella che prevede tutto il
percorso relativo alla nomina del direttore generale, direttori
amministrativi e "bla bla bla", cioè tutto quel percorso normativo.
Mi sono permesso di dire che altre Regioni hanno recepito in legge
e hanno pure recepito nelle delibere, o comunque nei bandi di
istituzione dei cosiddetti "elenchi degli idonei"...hanno recepito
le normative tanto da riportarle in stralcio, la nostra
legge...
(nuova interruzione di un Consigliere, fuori
microfono)
...no! Quella delibera che voi avete fatto, quel bando di
concorso mi pare che non citi le norme, ma citi solo la legge 5 del
2000, e voi derivate che, siccome la legge 5 del 2000 prevede che
debbano essere fatti secondo i criteri attualmente in essere, avete
recepito...
(nuova interruzione di un Consigliere, fuori
microfono)
...ma lo so che c'è scritto:
"sette anni di esperienza"
,
eccetera! Non è che non l'ho letta! Mi sono però permesso di dire
che non avete al momento recepito nella legge del 2000 esattamente
gli interventi legislativi introdotti con il "decreto Balduzzi";
poi non voglio dire che nella definizione dei requisiti nel bando
presente sul sito della Regione non siano stati indicati i criteri
esatti, io questo non l'ho detto e non vorrei che mi si mettessero
in bocca delle cose che non ho detto.
Altra questione: avete deciso di attribuirvi la nomina del
Direttore generale. Ci fidiamo ciecamente, fino ad ora avete dato
ampie rassicurazioni in merito alle vostre capacità di scegliere
secondo esclusivi criteri di merito e di competenza...perché
mettere in discussione questa cosa? No? È normalissimo che voi ci
diciate che assumerete e nominerete il Direttore sulla base di
criteri di merito, ma, siccome i giornalisti prima di noi, cioè
prima di chiunque altro sanno, o comunque ipotizzano delle
girandole di nomi, il cosiddetto "toto-direttori", e fino ad adesso
devo dire che si sono sbagliati poco in questi 15 anni, sia nella
sostituzione dei direttori amministrativi, quindi nella loro
decadenza anticipata, sia nella sostituzione successiva...se noi
abbiamo ritenuto necessario di presentare una mozione, è perché,
evidentemente, qualcosa non andava bene! Così come non è andata
bene - e il dottor Fosson lo sa benissimo, perché è stato lui a
sollevare la questione - qualche anno fa la scelta di un primario
che era stato segnalato con un certo anticipo in un consesso che
non era propriamente un consesso adatto, e l'Assessore Fosson sa
benissimo di che cosa stiamo parlando perché prima lo ha
citato.
Se quindi si ravvisa la necessità di stabilire dei criteri di
condivisione non della scelta, ma delle modalità di scelta, è
perché evidentemente fino ad ora - magari non per colpa
dell'Assessore Fosson, che è qua da tre mesi - non è che il Governo
regionale abbia dato grandi segnali di ravvedimento rispetto
all'abitudine di scegliere fiduciariamente. Il Presidente Rollandin
l'altro giorno ha giustificato la scelta del Presidente dell'INVA
dicendo:
"è una scelta fiduciaria, ce ne assumiamo onori ed
oneri e quindi anche eventuali cose non ben fatte le pagheremo dal
punto di vista politico"
. Io credo che INVA sia una cosa, e lo
ripeto; la sanità regionale, è un servizio universale, cioè un
servizio che riguarda 128.000 abitanti, compresi coloro a cui la
politica non importa un fico secco, non può più essere subordinata
a delle logiche di lottizzazione, ai cosiddetti
"spoils
system"
: questo è il motivo per cui noi abbiamo presentato
questa mozione. Ripeto: secondo noi, non esiste nulla che osti alla
possibilità di audire i candidati risultati idonei...mi sembra a
memoria che abbiamo scritto:
"i candidati risultati idonei"
,
non l'avessimo scritto potrei ancora capire;
"i candidati
risultati idonei"
vuol dire che hanno fatto tutto il passaggio
in commissione (che pare si sia già riunita due volte), la quale
commissione, tra l'altro, ha la possibilità di approfondire, di
audire essa stessa i candidati, cioè li può chiamare e può fare
loro un cosiddetto "colloquio". Da noi questo non è scritto, ma è
scritto, per esempio, nella delibera del Piemonte, dove si diceche
la commissione è libera di fare degli approfondimenti, tant'è che
in alcune regioni addirittura su 10 o 12 persone 7 sono state rese
inidonee per mancanza di requisiti, che adesso non sto qui ad
elencare.
Io quindi vorrei che fosse chiaro che la nostra intenzione non è
quella di sostituirci nelle vostre funzioni, ma è quella di cercare
di capire la qualità, di cercare di capire la
vision
,
anche manageriale e strategica di questi cosiddetti
"candidati", anzi non di questi cosiddetti "candidati", dei
candidati idonei. Perché? Proprio perché sono stati anticipati dei
tagli al sistema sanitario regionale di una certa consistenza, che
implicheranno delle riorganizzazioni, implicheranno delle decisioni
di carattere logistico; esiste una situazione in essere, la famosa
situazione della libera professione a favore dell'azienda, che è
una cappa non da poco sulla testa dell'Azienda USL, c'è la
possibilità che la Corte dei Conti chieda indietro milioni di euro
di danni erariali all'Azienda USL. Bisogna fare dei tagli, bisogna
riorganizzare, bisogna mettere mano ai primariati, bisogna dare una
nuova coerenza al sistema sanitario regionale, permetterete quindi
che il Consiglio regionale abbia voglia di capire chi sono i
candidati? Il Consiglio non sceglie in sostituzione alla Giunta.
Quando si dice
"condividere"
, si intende condividere le
modalità di scelta,
"condividere"
vuol dire sapere quali
modalità verranno adottate dalla Giunta, visto che lì c'è scritto
che non sono necessarie modalità comparative. C'è scritto che non
c'è bisogno di adottare delle modalità comparative. A questo punto
sarebbe interessante capire quali sono i criteri che voi
individuate per la scelta del Direttore generale, che, ripeto, non
è la valutazione di idoneità. La commissione che valuta l'idoneità,
finito il suo compito, se ne torna a casa, dopodiché è la Giunta
che decide chi mettere lì!
Noi quindi non vogliamo assolutamente interferire nelle vostre
scelte, ma, se permettete, ci piacerebbe cercare di capire con
quali criteri si sceglierà il Direttore Generale USL...cercare di
capire anche qual è il disegno strategico che sta dietro alla
scelte, poi sceglierete voi! Nessuno vi vuole togliere la
possibilità di scegliere, vi chiediamo solo di essere partecipi in
qualche maniera dei criteri e delle modalità di valutazione, solo
questo, poi scegliete chi vi pare.
Presidente
- Ha chiesto la parola il collega
Chatrian.
Chatrian (ALPE)
- Grazie Presidente.
L'Assessore Fosson non ci ha convinto per niente e devo dire che
è andato anche abbastanza fuori strada, nel senso che...non so se
ci siamo espressi bene, ma non vogliamo sostituirci alla
commissione incaricata, non ci interessa, non vogliamo sostituirci
al Governo regionale che nominerà il nuovo Direttore, ma vogliamo
conoscere, vogliamo sapere, quello sì! Questa mattina abbiamo
discusso qualche minuto sul primo disegno di legge di questa
maggioranza, ecco, Assessore Fosson, l'opposizione tutta avrebbe
voluto conoscere, l'opposizione tutta avrebbe voluto sapere, così
non è stato e la forma è diventata assolutamente sostanza, ma, dato
che il mondo è cambiato anche in Valle d'Aosta, purtroppo, e le
risorse che abbiamo a disposizione sono nettamente inferiori,
questa mozione va in quella direzione.
Non è una mozione buonista, è una mozione che vuole conoscere, è
una mozione che va nella direzione, ognuno per il proprio ruolo,
ognuno per le proprie competenze, di sapere e, soprattutto, al
punto 1, audire, sentire, nessuno vuole intralciare il percorso
della commissione, nessuno vuole modificare le leggi, o quanto meno
sappiamo quali siano gli strumenti per modificare le leggi e non è
una mozione che modifica la legge o un percorso. L'unico indirizzo
obiettivo di questa mozione è conoscere e sapere. Dato che il
prossimo Direttore generale dell'USL gestirà per tre anni quasi
1.000 milioni di euro, scusi Assessore Fosson, vorremmo sapere,
vorremmo conoscere. Io quindi spero ancora che qualcuno tra i
banchi della maggioranza rifletta, ma proprio per avere quelle
carte scoperte che in questi tre mesi...in questa nuova legislatura
mi sembra che queste carte scoperte non ci siano. Questa è una di
quelle emozioni votabili proprio, perché va in quella direzione:
scoprire le normali carte per poter audire, sentire chi sarà la
persona che andrà a gestire, nel prossimo triennio, quasi 1.000
milioni di euro.
Assessore Fosson, le chiediamo veramente di...vuole
eventualmente emendare il punto n. 2, perché
"condividere"
è
troppo forte?
(interruzione di un Consigliere, fuori microfono)
...il punto n. 1 è audire, sentire, vorremmo sentire in
commissione quelli idonei e non saremo noi a decretare chi è idoneo
e chi no! Non abbiamo neanche quelle competenze, ma vorremmo
conoscere e sapere. Chiediamo veramente uno sforzo da parte quanto
meno di qualche Consigliere di maggioranza, se è interessato a
conoscere, se è interessato a sapere per il buon funzionamento
della nostra sanità e - ribadisco nuovamente il concetto - stiamo
parlando di una nomina importantissima, che andrà, comunque, ad
incidere...a pianificare e programmare quasi 1.000 milioni di euro
nel prossimo triennio. Io penso che magari una piccola audizione
nella commissione competente sia il primo auspicio. Vogliamo
spiegare ai valdostani che forse anche il Consiglio regionale ha
capito che all'esterno qualcosa sta cambiando e anche all'interno
qualcosa sta cambiando, e va nella direzione forse della
trasparenza e del confronto? Ripeto, Assessore Fosson: se vogliamo
eventualmente emendare il punto n. 2, eventualmente modificare
qualcosa...però l'auspicio è che noi vogliamo conoscere.
Grazie.
Presidente
- Grazie. Non ci sono altri? Possiamo mettere
in votazione la mozione? C'è ancora una dichiarazione di voto.
Colleghi, siete invitati a prenotarvi così io non chiudo la
discussione se vedo delle prenotazioni. Per dichiarazione di voto,
la parola al collega Donzel.
Donzel (PD-SIN.VDA)
- Grazie Presidente.
C'è stato un tentativo di depistaggio rispetto alla mozione
presentata dai gruppi di minoranza, un tentativo di far capire a
tutti che qui in Valle d'Aosta si applicano le leggi...e ci
mancherebbe che non si applicassero le leggi! L'ho già detto più
volte: se non si applicano le leggi, c'è la magistratura, ci sono
altre situazioni che intervengono. Noi non chiediamo di non
applicare le leggi, noi chiediamo che in una situazione di
emergenza si applichino modalità migliori nella selezione dei
candidati. La legge regionale in vigore dice espressamente...è
importante rileggere, articolo 13:
"il Direttore generale
dell'Azienda USL è nominato, secondo modalità definite dalla Giunta
regionale sulla base delle vigenti disposizioni statali
- e su
questo l'Assessore ci ha dato piena garanzia -
con rapporto di
lavoro di natura privatistica e fiduciaria, senza necessità di
valutazioni comparative..."
, ma stiamo scherzando? È proprio
quello che noi non vogliamo! Noi vogliamo invece che ci siano delle
modalità più stringenti e vengo qui a dire delle cose che potranno
apparire banali, ma mi si dice: "i candidati idonei non verranno
mai in commissione", cominciamo a condividere che li invitiamo.
Voglio poi vedere chi non corre in audizione in commissione per la
bellezza di 129 mila euro lordi, ma, secondo me, arrivano di corsa,
prendono l'aereo per venire qui a fare quell'audizione. "Non hanno
voglia di venire", ma a chi fate credere che non vogliano venire in
audizione? E che cosa temete che chiediamo loro? Che chiediamo: "a
quale movimento politico appartieni? In quale movimento politico
stai militando? Che tessera hai in tasca?". Temete questo tipo di
domande visto che dite: "no, meglio che non vadano in questa
terribile commissione fatta da aguzzini, chissà che domande
potrebbero fare"? Io allora penso che si chieda il rispetto della
normativa nazionale e che si chieda un passaggio che nulla osta,
perché esula dal percorso della normativa nazionale, ma che
rafforza la scelta che farà in autonomia la Giunta regionale.
C'è un passaggio linguistico che può essere migliorato -
"condividere in commissione"
con
"confrontarsi in
commissione"
-, ma la sostanza della mozione resta. Vogliamo
continuare con scelte che poi alla fine vanno nella direzione che
abbiamo visto prendere in questi anni o c'è un cambio di direzione?
Può una percentuale di 17 consiglieri, confrontandosi con 18 della
maggioranza, avere qualcosa da dire sulla sanità valdostana e sui
tagli che verranno fatti? Cioè è strano, io posso capire quando una
volta eravamo in 2 o 3 qui di minoranza, uno dice: "ma sì,
lasciateci lavorare!", ma qui...stiamo scherzando! Qui
rappresentiamo una fetta della popolazione valdostana che vuole
sapere e conoscere bene il destino della sanità valdostana in che
mani va a finire!
Dal nostro punto di vista, quindi votiamo in modo assolutamente
sereno questa mozione, non capiamo l'inasprimento dei toni da parte
della maggioranza quando si parla di nomine. C'è un relax quando si
parla di cose importanti, di provvedimenti ambientali, quando c'è
da spendere...via in relax, battute avanti ed indietro... Quando ci
sono le nomine, si perde la calma, si perde la pazienza e ci si
chiude a riccio. Io vorrei magari un po' più di animosità quando
parliamo dei 50 milioni dei treni e confrontiamoci sulle nomine,
che problema c'è? Se dobbiamo trovare una persona che sia
qualificata al massimo, che problema c'è a far vedere in
commissione quali straordinari candidati idonei abbiamo a
disposizione, a rassicurare tutta la comunità valdostana! Dal mio
punto di vista, quindi, se voterete questa mozione, io sono
convinto che non avremo una commissione che avrà un'audizione che
andrà deserta, perché - ripeto - 129 mila euro farebbero correre
chiunque a quelle audizioni, senza contare i compensi aggiuntivi,
cioè le premialità, che ci portano ad oltre 150.000 euro all'anno,
correranno in tanti a fare il confronto in commissione.
Presidente
- Grazie. Non ci sono altri iscritti? La
parola al collega Fabbri.
Fabbri (UVP)
- Io mi associo a quanto è stato detto dai
colleghi e non vedo in questa nostra mozione un intento
inquisitore, un intento punitivo, l'intento di andare a scoprire
degli altarini, no assolutamente. Vogliamo solo semplicemente che
queste persone vengano audite in una commissione, cioè in
un'emanazione di quello che è il Consiglio affinché tutta la
popolazione valdostana venga edotta su quello che è successo, su
quello che correttamente è successo, seguendo tutte le leggi che
lei, Signor Assessore, ha illustrato, per cui la nostra
dichiarazione di voto è favorevole alla mozione. Grazie.
Presidente
- Grazie. Possiamo mettere in votazione la
mozione? La parola alla collega Morelli.
Morelli (ALPE)
- Seulement pour demander la votation
secrète.
Presidente
- Grazie. Possiamo aprire la votazione?
Votate. Possiamo chiudere la votazione.
Presenti: 35
Votanti: 35
Favorevoli: 17
Contrari: 18
Il Consiglio non approva.
Punto 11 all'ordine del giorno.
