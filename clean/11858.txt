Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2692 del 25 ottobre 1991 - Resoconto
OGGETTO N. 2692/IX Istituzione del concorso per
l'assegnazione dei premi di fedeltà al lavoro e del progresso
economico per l'anno 1991.
Presidente
Do lettura del testo della
delibera:
Deliberazione Il Consiglio
delibera
di approvare l'istituzione, anche per il 1991, del concorso per
l'assegnazione di premi di fedeltà al lavoro e del progresso
economico, come dall'allegato bando.
Presidente
Ha chiesto di parlare l'Assessore
dell'Industria, Commercio e Artigianato Mafrica, ne ha facoltà.
Mafrica (PCI-PDS)
Si tratta del tradizionale bando
di concorso che tutti gli anni viene approvato dal Consiglio; vi
sono state alcune piccole modifiche nel numero dei fruitori di
alcune categorie e una riduzione del periodo lavorativo per
categorie che avevano quarant'anni e sono state portate a trenta,
per facilitare anche un buon esito della premiazione.
Non mi pare che ci siano altre cose di rilievo.
Presidente
E' aperta la discussione generale.
Ha chiesto di parlare il Consigliere Chenuil, ne ha facoltà.
Chenuil (PCI-PDS)
Qua si parla di progresso
economico: penso progresso economico della nostra Regione. Quindi
questi operai - e già lo scorso anno avevo sollevato questo
problema - che hanno lavorato per 30-35 anni nelle industrie della
Valle d'Aosta, non hanno questo riconoscimento perché non sono
residenti in Valle d'Aosta. Non ce l'hanno nella Regione Piemonte
perché non hanno lavorato in Piemonte e non ce l'hanno in Valle
d'Aosta perché non sono residenti. Questo succede specialmente
nella Bassa Valle, prendi il caso dell'Ilssa Viola.
Proporrei di destinare almeno dieci di questi riconoscimenti a
gente che ha fatto 35 anni di lavoro all'Ilssa Viola, che abita a
Carema, che non ha avuto nessun riconoscimento. Pertanto propongo
un emendamento in merito a questo.
Presidente
Ha chiesto di parlare l'Assessore
dell'Industria, Commercio e Artigianato Mafrica, ne ha facoltà.
Mafrica (PCI-PDS)
Accettando questo emendamento,
bisogna aumentare anche di dieci il numero dei premi; auguriamoci
che la deliberazione non subisca qualche rilievo, riferendosi a
lavoratori non residenti.
L'emendamento parla di dieci premi ulteriori a favore di
lavoratori con almeno trenta anni di ininterrotta attività
lavorativa alle dipendenze della stessa ditta, con sede in Valle
d'Aosta, anche se non residenti in Valle d'Aosta.
Presidente
Mi sembra di ricordare che alla Cogne
di Aosta chi aveva più di trenta anni di attività e che era anche
residente a Tavagnasco o a Carema o chissà dove, ha avuto il premio
di fedeltà.
Ha chiesto di parlare l'Assessore dell'Agricoltura, Forestazione
e Risorse naturali Lanièce, ne ha facoltà.
Lanièce (DC)
Posso fare un nome che mi ricordo (ma
ce ne sono diversi) - ad esempio Girodo Giacomo di Tavagnasco ha
preso il premio ed è stato sempre residente a Tavagnasco, ma
lavorava alla Nazionale Cogne in magazzino. Assieme a lui Bringen,
il papà dell'ex direttore della Cassa di Risparmio di Verrès,
residente a Quincinetto, ha preso il premio della Regione.
Come sia avvenuto non so; parlo di premi consegnati 8-10 anni
fa.
Presidente
Ha chiesto di parlare il Vicepresidente
Stévenin, ne ha facoltà.
Stévenin (UV)
Nel bando di concorso è scritto: i
concorrenti devono essere residenti in Valle d'Aosta. Quindi
verrebbe eliminata questa dizione e verrebbero istituiti dieci
premi? Altrimenti c'è una contraddizione.
Presidente
Mi permetto di suggerire, se il
Consiglio è orientato in questo senso, di approvare il
provvedimento così com'è, che si riferisce a residenti, e fare un
altro provvedimento per dieci entità che in via eccezionale sono
ammesse non essendo residenti. Allora una cosa non interferisce
nell'altra, altrimenti rischiamo di mandar per aria tutto; dobbiamo
modificare comunque il bando.
Ha chiesto di parlare il Vicepresidente Stévenin, ne ha
facoltà.
Stévenin (UV)
Direi di votare il bando
tradizionale, si tratterebbe anche di fare una verifica, perché noi
diciamo dieci, ma potrebbero essere molti di più. Mi ricordo che
erano 280 i dipendenti Ilssa Viola provenienti da fuori Valle
intorno agli anni 1968-89, di questi molti saranno morti, tutto
quello che volete; e le centinaia di valdostani che lavoravano a
Ivrea, hanno mai avuto riconoscimenti i valdostani che lavoravano a
Ivrea? Appunto, sono cose un po' strane. Bisognerebbe a mio modo di
vedere riflettere un attimo, fare un piccolo studio e con dei dati
venire a presentare una proposta in Consiglio.
Presidente
Ha chiesto di parlare l'Assessore
dell'Industria, Commercio e Artigianato Mafrica, ne ha facoltà.
Mafrica (PCI-PDS)
Chiedo al Consigliere Chenuil se
l'emendamento lo possiamo per il momento ritirare e approvare il
bando così come è oggi e provvedere con atto apposito ad affrontare
la situazione di questi lavoratori.
Presidente
Ha chiesto di parlare il Consigliere
Chenuil, ne ha facoltà.
Chenuil (PCI-PDS)
Accetto questa proposta, però
volevo solo chiarire al Consigliere Stévenin che tutti i valdostani
che lavoravano all'Olivetti, oltre alla Stella d'Oro eccetera,
avevano questo riconoscimento da parte della Regione Piemonte. Ho
lavorato 22 anni all'Olivetti, so benissimo che queste cose
avvenivano.
Presidente
Pongo in votazione il testo proposto
dall'Assessore e iscritto all'oggetto 66 bis:
Esito della votazione
Presenti, votanti e favorevoli: 33
Il Consiglio approva all'unanimità
