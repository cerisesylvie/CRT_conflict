Classificazione
EDILIZIA
ISTRUZIONE PUBBLICA



Oggetto del Consiglio n. 2159 del 12 gennaio 2023 - Resoconto
OGGETTO N. 2159/XVI - Interpellanza: "Visione di
progettazione e risorse economiche dei lavori di ristrutturazione
della sede dell'Istituto Manzetti di Aosta".
Bertin (Presidente) -
Punto numero 40. Si è iscritto il
consigliere Distort, ha facoltà.
Distort (LEGA VDA) -
In data 14 novembre 2022, la Giunta
Regionale ha approvato da deliberazione 1388, relativa
all'approvazione ai sensi dell'articolo 23 del Decreto Legislativo
50/2016 del progetto di fattibilità tecnica ed economica dei lavori
di ristrutturazione per adeguamenti normativi dell'edificio
scolastico sito in via Festaz in comune di Aosta. Approvazione di
spesa.
Si tratta dell'attuale edificio Manzetti. Il progetto prevede la
demolizione dell'attuale edificio, la realizzazione di un nuovo
fabbricato, e tale iniziativa edilizia prevede un costo stimato a
baste d'asta per l'appalto che si aggira sui 14 milioni di euro e -
come è spiegato dall'assessore Marzi - entro l'anno verrà avviata
la procedura per l'affidamento della progettazione definitiva.
Alcune anticipazioni progettuali: la nuova scuola cinque piani
fuori terra avrà dimensione un po' diversa da quella attuale, con
il lato est che sarà costruito a una distanza maggiore dalla
facciata lunga dell'ex collegio Saint Benin, e dunque l'edificio
sarà più stretto dell'attuale.
Molto probabilmente questa diversa impostazione del sedime del
fabbricato dipende sicuramente a garantire una distanza minima di
rispetto dal complesso monumentale di Saint Benin, però anticipo
già che, semplicemente allargando la quintana - questo spazio tra
gli edifici io lo chiamo quintana - allargando la quintana non è
che si garantisca la tutela e la valorizzazione dell'edificio
storico, del bene culturale. Con questo chiaramente io non è che
stia criticando i lavori dei miei colleghi progettisti, ci tengo a
mantenere corretta la mia iscrizione all'Ordine, intonsa da
eventuali richiami disciplinari. Però, evidentemente, i progettisti
hanno svolto quanto è stato richiesto nel bando, indubbiamente.
Quindi la critica si rivolge alla committenza. Ricordo che per
critica io intendo un richiamo etimologico alla parola "Krino",
giudicare, distinguere, discernere, e quindi la critica non è
semplicemente una accusa, ma è uno stimolare una capacità di
osservazione, una capacità di analisi. E allora noi ci chiediamo
quale senso di osservazione, quale capacità di analisi è stata
posta in atto dal Governo regionale nel momento in cui è stata
affidata alla struttura regionale competente la redazione del bando
di conferimento dell'incarico per lo studio di fattibilità, e nel
bando vengono chiaramente esplicitati i desiderata della
committenza.
Ci chiediamo poi a cosa sia servita l'interpellanza con la quale
il gruppo Lega, a mia voce, voleva anticipare considerazioni
generali di progettazione d'insieme su scala urbana nell'area in
questione, che permettesse non solo una risposta ai bisogni di
fruizione, ma anche al senso di tutela e valorizzazione delle aree
monumentali, nonché all'adozione di tutti gli aspetti della
rigenerazione urbana, alla quale iniziativa aveva risposto allora
l'Assessore Caveri in una risposta che io avevo definito in sintesi
illuminante, non perché andava incontro alle nostre idee, ma
semplicemente perché andava incontro alle idee di rigenerazione
urbana.
Che cosa è successo allora? Questa conversione sulla via di
Damasco... Avete messo a tacere Caveri? O, in accordo, si è messo a
tacere questo bagliore illuminante di volontà di andare nella linea
della progettazione urbana, sostenibile e fondamentalmente legata
ai principi della rigenerazione, e soprattutto della valorizzazione
di un monumento che ha mille anni di storia, mille anni, comprese
poi le mura, compreso poi nell'area di perimetrazione delle mura
romane che chiaramente ne hanno duemila?
Sappiamo che progettare un oggetto edilizio nell'ambito di un
contesto urbano significa agire su di un tassello che ha il potere
d'interferire con tutto il suo contesto e quindi mai - mai! - si
dovrebbe progettare l'oggetto stesso senza pensare a tutte le sue
relazioni con il contesto.
Questo ribadisco ancora, non rivolto ai colleghi professionisti,
progettisti, ma rivolto alle indicazioni, giustamente, ai
desiderata della committenza.
Alla luce di queste riflessioni chiediamo al Governo regionale,
primo: "Quale visione di progettazione in linea ai principi della
rigenerazione urbana e alla relazione con lo spazio costruito
circostante è stata indicata negli obiettivi di conferimento
dell'incarico per la redazione dello studio di fattibilità in
questione?" e, secondo: " Quali sono gli intendimenti della Giunta
da indicare eventualmente nelle successive fasi progettuali come
obiettivi di coerenza con i principi di rigenerazione urbana e
della valorizzazione della percezione del vicino complesso
monumentale?".
Questo concetto di percezione è fondamentale in una
progettazione d'insieme ed è fondamentale anche nella visione di
città, ed è fondamentale per chi la città l'amministra.
Per inciso, è chiaro che questa mia interpellanza si rivolge al
Governo regionale e per quanto di competenza del Governo regionale,
non sono così a digiuno dal non sapere che le dinamiche sono
condivise o sono comunque condizionate dalle scelte del Comune di
Aosta che è il vero dominus della situazione, tuttavia la mia
condizione mi pone a rivolgermi al Governo regionale.
Terzo quesito e ultimo: "Con quali risorse economiche si intenda
procedere alle varie fasi successive per dare l'opera finita?".
Presidente -
Risponde l'assessore Marzi.
Marzi (SA)
- Naturalmente la risposta da un punto di
vista tecnico non la soddisferà assolutamente, però poi magari al
termine della risposta proviamo a giocare con le parole.
I termini di rigenerazione urbana e di relazione con le funzioni
del contesto urbano circostante e della valorizzazione delle
testimonianze culturali con la migliore funzione degli spazi, come
lei mi insegna e come giustamente richiama nelle premesse
dell'iniziativa, trovano riscontro nella scelta progettuale di
valore urbanistico che è stata individuata. L'intervento di
demolizione e ricostruzione dell'edificio - oltre a garantire ampie
possibilità di organizzazione e l'articolazione degli ambienti in
risposta alle esigenze didattiche esplicitate - consente di
ripensare al rapporto tra l'edificio scolastico e la città,
riportando a un ruolo di protagonista il complesso monumentale del
Saint Benin, la cui vista risulta oggi invece fortemente limitata
dall'aderenza dell'edificio del Manzetti.
Restituire infatti all'ex priorato la scena principale sullo
spazio pubblico, attraverso nuovi percorsi urbani fruibili e
realizzare un'unica piazza funzionale percorribile, proporre
servizi accessibili anche a utenti esterni, valorizzare nel
contempo anche la presenza del Monumento ai Caduti sono tutti
elementi caratterizzanti la strategia d'intervento che va oltre una
mera soddisfazione delle esigenze di carattere tecnico.
Significa, infatti, valorizzare spazi e beni storici pubblici in
un contesto urbanistico fortemente istituzionale che collega il
complesso anche alle due piazze, Deffeyes e Chanoux, nell'ottica di
creare una rinnovata immagine della città in grado di coniugare e
far dialogare la storia con l'attualità.
In continuità con le iniziative assunte negli anni 2019 e 2020
il DEFR 2021-2023 prevedeva tra i diversi obiettivi inerenti
all'edilizia scolastica - e questo è un aspetto fondante, è vero
che di fatto lei si rifà a un richiamo alla Committenza, però la
Committenza, oltre che a criteri di questo genere, deve anche fare
i conti con l'assoluta necessità e con le scelte fatte in termini
di edilizia scolastica - la ristrutturazione degli edifici
collocati in prossimità del centro cittadino, nell'ottica di
favorire l'integrazione della scuola con il contesto urbano,
prospettando l'ipotesi di collocare le diverse istituzioni
scolastiche della città in tre macro poli equidistanti lungo l'asse
Est-Ovest con baricentro nella stazione ferroviaria.
Il principale obiettivo che si è inteso perseguire con lo
sviluppo della progettazione in questione è pertanto in linea con
gli obiettivi, entrambi gli obiettivi direi, sopra richiamati. Il
confronto tra gli uffici e i professionisti incaricati della
progettazione dell'intervento di recupero dell'ex priorato
Saint-Bénin è stato costante e la soluzione progettuale proposta è
stata ampliamente analizzata, come tra l'altro lei ha
immediatamente notato, anche insieme al Comune di Aosta e e alla
Soprintendenza, con i quali si sono condivise le positive ricadute
dell'intervento nel particolare contesto urbano in cui si colloca.
Inoltre la soluzione individuata, oltre a restituire prestigio
all'ex priorato Saint-Bénin, e questo lei lo riconosce, risolve le
interferenze relative alle vie di esodo del Convitto Regionale,
consentendo, attraverso l'ottimizzazione degli spazi, di restituire
alla città superfici da destinare a piazza e aree verdi.
Non ultima, inoltre, la progettazione di una palestra a doppia
altezza posizionata al quarto piano - di cui spesso il collega
Caveri ha dovuto parlare - con tutte le problematiche del caso per
reperire superfici oltre che per le palestre anche per fare le
scuole.
E sempre questo è una giusta mediazione di chi governa.
La Giunta ritiene che lo sviluppo delle successive fasi
progettuali debba essere sempre accompagnato dal confronto tra gli
uffici e i progettisti del Saint-Bénin, nonché con gli enti
preposti al rilascio dei necessari pareri. Le risorse attualmente
stanziate sul Bilancio Regionale 2023/25 consentono di proseguire,
come da lei richiamato, con l'affidamento delle progettazioni in
modo tale da disporre della documentazione necessaria per poter
accedere a eventuali finanziamenti statali o europei; in subordine
naturalmente le risorse dovranno essere ricercate all'interno dei
meandri del bilancio regionale.
La quintana, come da lei richiamato, oltre a essere una via, io
non ho termini tecnici di natura architettonica che lei invece
possiede e che utilizzo anche per imparare delle cose nuove, però
la quintana io la conoscevo come via, e inoltre anche perché
gironzolo spesso e sono, come dire, un appassionato, perché di
fatto è anche una gara, una pugna, perché spessissimo, tantissime
giostre nelle città del centro Italia, ricordo di aver partecipato
alla Quintana di Ascoli, quindi se nel fatto può essere...
recepiamola come uno spazio nel quale ci proviamo a incontrare e
non come una pugna sulla quale di fatto tendiamo a non condividere
le scelte fatte.
Presidente -
...un minuto, se siete tutti d'accordo.
Caveri (AV-VdA Unie)
- Solo per dire che non c'è stato un
match tra me e Marzi, rispetto al quale non avrei alcuna speranza
di sopravvivere. L'ho spiegato anche a latere il fatto che oggi il
problema di fondo è l'individuazione di aree, non che dopo il
dialogo con lei non ci siano state delle interlocuzioni, ma il
problema di fondo oggi nel rapporto con il Comune di Aosta, non
dico dialettico ma di confronto, riguarda la questione del consumo
del suolo. Cioè oggi il Comune di Aosta ha, rispetto alle scuole,
ma anche rispetto alle palestre, un atteggiamento molto rigido, e
il problema era trovare qualcosa, come ha detto opportunamente il
collega Marzi, qualcosa che fosse vicino alla stazione ferroviaria
e vicino alla fermata del pullman, perché è del tutto evidente che
non si può pensare che gli studenti delle scuole superiori si
spostino, come avviene oggi con il liceo classico, che verrà
dismesso quando ci sarà di nuovo funzionante il vecchio liceo
vicino alla stazione. Purtroppo non siamo riusciti a reperire altro
e l'idea di utilizzare l'F8, creava oggettivamente dei problemi di
trasferimento di studenti.
Presidente -
Per la replica, il consigliere Distort.
Distort (LEGA VDA) -
Grazie ad entrambi gli Assessori per
il contributo che hanno voluto dare alla risposta. Allora, prima di
tutto, giusto così per una questione di terminologia, oltre a
"quintana" esiste anche un altro termine, se può farle piacere,
visto che apprezza, è "ambitus" è l'altro modo con cui si definisce
lo spazio tra due edifici. Normalmente. Adesso oltre a massi
ciclopici aggiungiamo queste altre nomenclature.
Per quanto riguarda, e rispondo subito all'ultimo intervento
dell'assessore Caveri: il concetto del consumo di suolo, mi creda,
ve lo hanno venduto così, vi hanno convinto con questa biasimevole
scusa. Biasimevole perché non è sostenuta dalla letteratura di
rigenerazione urbana, tant'è che i temi di rigenerazione urbana
che, per quanto riguarda la risposta di Marzi, sono stati definiti
con totale riscontro, anche questa - siccome sono stato studente di
architettura - conosco le giustificazioni a posteriori...
Poi conosco anche il fatto che è ovvio che fa parte della
capacità dialettica di poter giustificare certe scelte piuttosto
che altre, però io direi che per onestà intellettuale sarebbe bene
che i vari attori che hanno preso, hanno agito e hanno indirizzato
le decisioni avessero l'onestà intellettuale di poter riconoscere i
propri limiti, perché di questo si tratta. E non è un giudizio, e
torna a essere un discorso di critica e di critica costruttiva.
In realtà queste scelte sono state fatte sulla pelle della
città, su una parte di città, e quindi il decisore, in definitiva,
fondamentalmente un amministratore, un custode, a cui è affidato un
ruolo, deve dare il meglio di sé e avere il coraggio di poter
operare delle scelte; delle scelte coraggiose e importanti, perché
altrimenti gli interventi relativi alla città saranno soltanto dei
piccoli aggiustamenti, saranno delle correzioni incrementali. Non
ci sarà mai il coraggio, non ci troveremo mai di fronte
all'applicazione di una soluzione che sia veramente forte. E noi
abbiamo bisogno di soluzioni forti, soprattutto perché la
competitività sia in termini di vivibilità della città sia in
termini, soprattutto, di sponsorizzazione della città a livello
turistico, sono la sfida dell'oggi e una sfida gigantesca del
domani. Per cui, permettetemi di dire che si è persa o si sta
perdendo - perché potremmo anche pensare di correggere il tiro -
l'opportunità di agire su una parte di città in maniera
estremamente significativa.
Io ricordo soltanto che quando, all'epoca, la città di Bilbao
discuteva sul Guggenheim Museum, su un'iniziativa di una scelta
architettonica di particolare forza, alla fine ha prevalso la
decisione di poter andare in quella direzione. Il Guggenheim Museum
è diventato attrattivo dell'intera città di Bilbao, proprio per il
concetto di attrazione della percezione di città. Ecco, noi abbiamo
qualcosa di gigantesco, sono i nostri monumenti, e la capacità di
poter valorizzare i monumenti sarà esattamente la ricetta
principale per la sostenibilità della nostra città per quanto
riguarda la gara con tutto il resto del mondo.
Vero è che poi ci sono i problemi da risolvere per il
territorio, per chi ci vive, ma anche sotto questo punto di vista
non raccontiamocela, perché la distanza tra la stazione ferroviaria
e dell'autobus rispetto al Manzetti, piuttosto che all'area F8,
come aveva accennato lei assessore Caveri, non è gigantesca e
questi ragazzi - che poi vanno a fare ginnastica, vanno a fare
footing, vanno a fare tutte altre attività sportive per fare un po'
di movimento, sicuramente, con tutto il rispetto, ma anzi proprio
con la volontà di rispettare questi ragazzi - avrebbero anche la
possibilità di fare qualche passo in più, però avere una città più
a misura di chi ci vive e a misura di chi la visita.
Sono opportunità perdute.
