Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 3237 del 8 febbraio 2024 - Resoconto
OGGETTO N. 3237/XVI - Interpellanza: "Gestione delle
problematiche di natura urbanistica emerse dall'introduzione del
codice identificativo regionale per le locazioni brevi".
Bertin (Presidente) -
Punto n. 48. Illustra
l'interpellanza il consigliere Marquis.
Marquis (FI) -
A seguito dell'approvazione delle leggi 10
e 11/2023 che hanno introdotto la disciplina dell'imposta di
soggiorno e la riforma degli adempimenti amministrativi in materia
di locazioni brevi, abbiamo presentato quest'interpellanza che
riferisce agli aspetti pratici applicativi. Sostanzialmente tutti
gli interessati alla valorizzazione degli appartamenti a uso
turistico hanno dovuto provvedere alla richiesta del CIR di
compilare la modulistica che è prevista con una serie di
dichiarazioni anche autocertificative di rilevanza penale.
Venuti a conoscenza che ci sono diversi problemi di natura
urbanistica nell'applicazione di questa legge e anche il fatto che,
rispetto alle attese di richiesta di CIR, i risultati sono molto
inferiori a quelli previsti, volevamo fare questa considerazione
sulle problematiche che abbiamo ascoltato sul territorio e che, in
particolare, emergono dagli uffici tecnici comunali. Per quanto
concerne l'utilizzo degli immobili, ci sono due destinazioni d'uso:
l'articolo 60bis della legge 11/1998 prevede che ci sia la
destinazione permanente principale alla lettera d) e alla lettera d
bis) la destinazione a uso temporaneo. La legge sulle locazioni
breve ci dice che, per poter acquisire il CIR e svolgere
quest'attività di valorizzazione dell'immobile, bisogna avere
l'iscrizione alla destinazione d'uso temporanea d bis. Queste sono
dichiarazioni che devono fare i proprietari degli appartamenti.
C'è un piccolo ma grande problema nell'applicazione di questi
articoli: quest'articolo della legge 11 è stato introdotto dagli
anni 2000 e tutte le abitazioni precedenti agli anni 2000 non hanno
avuto questa distinzione ma sono abitazioni che hanno il suo
utilizzo sia a livello di permanenza, sia di destinazione
temporanea. Adesso con questa situazione se un proprietario di
appartamento che ha il suo appartamento in categoria D vuole
iscriversi e ottenere il CIR, deve fare un cambio di destinazione
d'uso. Il cambio di destinazione d'uso è sottoposto a due
casistiche: ci sono dei Comuni che hanno il medesimo onere di
costruzione rispetto alle due lettere, ci sono dei Comuni che hanno
invece degli oneri diversi da pagare. In queste casistiche qui
bisogna ottenere il permesso di costruire con cambio di
destinazione d'uso, questo significa sottoporsi a una pratica
edilizia che richiede dei tempi e dei costi non indifferenti a
fronte di una decisione che può essere di mettere il bene in
locazione per la locazione breve, però si possono poi verificare
delle situazioni di questo tipo: il cittadino si sottomette a
questa procedura, ottiene la categoria d bis, affitta un mese o
due, secondo questa modalità, l'appartamento a uso temporaneo,
dopodiché decide che questa cosa non funziona perché non c'è
richiesta e vuole affittare l'appartamento per tutto l'anno a uso
permanente; deve rifare la procedura al contrario. È una cosa
incredibile sottoporre i cittadini a delle procedure di questo
tipo, questo quindi è un problema significativo che c'è sul
territorio.
C'è un altro problema collegato a questa problematica: quando si
parla di categorie d bis di abitazioni a carattere temporaneo, si
rientra nella finalità turistica, quindi si è anche sottoposti agli
equilibri funzionali. Ci sono dei Comuni - e mi risulterebbe che
questo problema è uscito nel Comune di Aymavilles - dove non c'è il
rispetto degli equilibri funzionali, non c'è più disponibilità in
questo momento per rilasciare delle autorizzazioni di questo
genere, risulta perché emerge da richieste che sono fatte dai
cittadini, poi la inviterei a verificare con i propri uffici se
quello che stiamo dicendo corrisponde al vero, perché riportiamo in
aula quello che ci viene riferito sul territorio. Per questa
ragione chiediamo di conoscere se l'Ufficio urbanistica era stato
interpellato al momento di predisposizione della legge 11, se si
era espresso su questa materia e se erano state per caso rilevate
delle problematiche al momento, se gli uffici tecnici erano stati
interpellati al momento per dare il parere... diciamo il Consiglio
permanente degli Enti locali, che poi è stato riportato in aula
favorevole rispetto a quest'iniziativa che è stata proposta. Se
questo che stiamo dicendo corrisponde al vero, chiediamo se c'è la
volontà d'intervenire o a livello legislativo o attraverso delle
circolari applicative, adesso non so qual è la modalità più idonea,
per cercare di risolvere queste problematiche, che, secondo noi,
stanno anche limitando il numero di richieste di CIR, perché ci
sono delle persone che si sono informate e dicono: "Sospendiamo
tutto perché forse c'è qualche problema e non vogliamo andarci a
complicare la vita o andare a incorrere in potenziali
sanzioni".
Presidente -
Risponde l'assessore Grosjacques.
Grosjacques (UV) -
Collega Marquis, ovviamente non
entrerò in una diatriba con lei che è un tecnico del settore, però
mi limito a fare alcune considerazioni in premessa alla mia
risposta: la prima è che la legge 11/2023 non ha introdotto nessuna
disciplina urbanistica, perché non era quello il compito di questa
norma. Rispetto alla casistica che ha citato lei, intanto le do un
dato: le domande di prime case rispetto ai circa tremila CIR sono
intorno al 5%, quindi la casistica è piuttosto limitata, però
l'articolo 73 della legge 11 divide in d) e d bis), come lei ha
correttamente elencato, l'abitazione principale dall'abitazione
temporanea. L'abitazione principale è legata alla residenza del
proprietario, il fatto che il proprietario voglia affittare questa
casa anche per affitti lunghi a terzi significa che ovviamente ha
mutato come minimo la sua abitazione, quindi ha un'altra abitazione
principale, perché il fatto di affittare a terze persone come prima
casa l'appartamento non richiede una modificazione della
destinazione urbanistica, perché il concetto di prima casa,
abitazione principale, è strettamente legato al proprietario, non a
terze persone che la utilizzano, perché questo significa che il
proprietario ha prima casa da un'altra parte, quindi quella non è
più da considerare prima casa e per l'utilizzo che se ne fa, che
siano affitti lunghi, affitti brevi, affitti stagionali, affitti
turistici o di altra natura, devono essere associati al concetto di
abitazione temporanea proprio perché la nostra legge urbanistica
distingue le due casistiche.
Per quel che riguarda quello che lei ha citato, le devo dire che
l'Amministrazione regionale non si è mai posta dei
target
numerici in termini di CIR, quindi Codici Identificativi Regionali,
tenuto conto della complessità ed eterogeneità del fenomeno della
locazione per finalità turistiche, quindi nella fase di
startup
, che è quella che stiamo in questo momento ancora
vivendo, ha concentrato la propria attenzione ai propri sforzi
sulla necessità di creazione di uno strumento informatico semplice
e intuitivo e al contempo rispettoso della normativa regionale,
soprattutto di un sistema informativo adeguato e differenziato, in
modo da consentire a tutti gli operatori di comprendere
consapevolmente il senso e le diverse finalità della nuova
regolamentazione e anche a quelli con scarsa esperienza digitale di
poter disporre di istituti e strumenti per adempiere comunque agli
obblighi di legge. Il dato di 3.850 annunci sulla piattaforma
Airbnb, pubblicato da Federalberghi a settembre 2022, è da
ritenersi puramente indicativo in quanto una parte significativa di
questi annunci riguarda anche unità abitative di CAV, quindi Case
Appartamenti Vacanze, RTA,
bed & breakfast
,
affittacamere e persino di alberghi, ciò è avvalorato anche dal
fatto che molti gestori di bed & breakfast e di case
appartamenti vacanze in particolare hanno contattato gli uffici per
sapere se dovessero richiedere il CIR e qualcuno erroneamente l'ha
pure fatto tanto che abbiamo dovuto inserire in un apposito avviso
nella
homepage
del portale questo tipo di esclusione.
Aggiungerei tra le ragioni dell'ipotetico numero di CIR
inferiore alle attese i seguenti due aspetti: il primo è che è di
grande importanza il fatto che soprattutto nelle stazioni
turistiche, laddove negli anni Settanta, Ottanta e Novanta e anche
negli anni successivi c'è stato il
boom
dell'investimento
nel mattone delle seconde case, molti appartamenti sono di
proprietà di cittadini non residenti in Valle d'Aosta, che li
gestiscono in maniera autonoma, proprietari o locatori, i quali
potrebbero non essere ancora venuti a conoscenza dell'intervenuta
normativa regionale; il secondo aspetto è che può incidere anche il
fatto che vi sono appartamenti presenti sui vari portali i cui
locatori stipulano esclusivamente locazioni lunghe, contratti di
durata superiore ai 30 giorni, per cui non sono tenuti a richiedere
il CIR ai sensi della legge 11/2023.
Un altro dato interessante di cui tener conto riguarda il fatto
che nel breve periodo, dal 1° novembre 2023 ad oggi, sono nate in
misura più che proporzionale, rispetto al
trend
medio
rilevato negli ultimi anni, nuove CAV abilitate ed è cresciuto il
numero di appartamenti aggiunti alle CAV esistenti; nel periodo
sono stati registrati ottanta appartamenti in più. È un numero
rilevante che potrebbe significare con elevata probabilità che
molti soggetti hanno sottratto degli alloggi alla locazione per
finalità turistiche per destinarli all'attività d'impresa
turistico-ricettiva extra-alberghiera di CAV.
Venendo ai numeri, alla data del 5 febbraio 2024, risultano
convalidati 2.953 CIR per un totale di 2.075 locatori e oltre 12
mila posti letto, che non sono propriamente dei dati di scarso
rilievo. Inoltre il flusso di richieste di CIR non si è arrestato
dopo il 31 dicembre 2023 in quanto dal 1° gennaio al 5 febbraio ne
sono stati rilasciati altri 315. In generale quindi, prima di
giungere a delle conclusioni affrettate e che presuppongono una
partenza insoddisfacente di questa legge, sarebbe forse preferibile
attendere ancora un po' di tempo dal momento che sono trascorsi
solo cento giorni dall'entrata in vigore della normativa regionale
ed è palese che molte persone si stanno ancora informando e il
sistema deve ancora consolidarsi. Sicuramente mancano all'appello
ancora diverse dichiarazioni finalizzate al rilascio del CIR, ma le
cause di tale mancanza possono essere molteplici, da attribuire non
solo alle asserite criticità dal punto di vista urbanistico
edilizio, che peraltro non sono state a questo momento
rappresentate - ma lo dirò dopo - o alle autonome e libere scelte
personali di chi ha preferito non locare più per scopi turistici i
propri alloggi ma anche, ad esempio, a chi ha deciso, pur
continuando a esercitare locazione turistica breve, di non
adempiere al momento alle prescrizioni della legge 11/2023. Le
risparmio le parti urbanistiche di cui eventualmente le fornirò
copia, se di suo interesse.
Per quel che riguarda il quesito n. 2, sin dal 2017, quando è
stata redatta la prima versione della legge in questione, è stato
subito avviato con il CPEL, in cui sono rappresentati tutti e
settantaquattro i Sindaci, un ampio confronto sulla materia; le
ricordo, collega Marquis, che il primo testo di legge è stato in
qualche modo scaricato durante la sua Presidenza. Questo confronto
si è ripetuto nel tempo più volte fino a quando lo stesso organo
rappresentativo degli Enti locali ha espresso, in base alle norme
vigenti, parere favorevole unanime al disegno di legge regionale,
che poi è divenuto la legge regionale 11/2023. Rispetto al predetto
parere, l'Amministrazione regionale non può essere a conoscenza in
merito all'eventuale preventiva consultazione degli uffici tecnici
comunali, la domanda dovrebbe essere quindi rivolta al CPEL stesso.
Inoltre, come già detto nel corso del riscontro all'iniziativa
citata da lei stesso l'11 ottobre 2023, è stato tenuto dai
funzionari del mio Assessorato e di INVA presso il CELVA, un
apposito incontro formativo e informativo rivolto ai Comuni in
merito all'applicazione della legge e della nuova piattaforma che è
entrata in vigore il 1° di novembre, soprattutto sull'operatività
di quella parte della stessa che è riservata alle attività di
controllo e vigilanza che competono ai Comuni, per la quale
ovviamente è stato realizzato un apposito manuale utente, a
quest'incontro hanno partecipato circa 140 funzionari comunali, tra
i quali molti tecnici comunali e funzionari della Polizia
locale.
Con riferimento al quesito n. 3, voglio ribadire, come le ho già
detto in premessa, che la legge regionale 11/2023 non ha introdotto
alcuna nuova disposizione di carattere urbanistico, anche perché in
linea di principio l'eventuale norma avrebbe dovuto essere
collocata nella legge regionale 11/1998 e non nella disciplina
regionale dedicata alla locazione turistica breve. Allo stato
attuale quindi non vi sono possibili modifiche di natura
urbanistica alla legge 11 che possano apportare innovazioni atte a
far fronte a tali presunte criticità. Le ipotesi di modificazioni
in corso riguardano esclusivamente il recepimento della nuova
normativa statale introdotta dall'articolo 13ter della legge
15/2023 n. 191 di conversione del decreto-legge 145, peraltro alla
data odierna non ancora applicabile in nessuna sua parte. Prendo
però buona nota del suo suggerimento, collega Marquis, anche perché
proprio ieri un collega in quest'aula mi ha posto un problema del
quale non ero a conoscenza e che ovviamente meriterà l'attenzione
degli uffici ma soprattutto del CELVA, quindi, essendo al momento
terminati gli incontri sul territorio per l'illustrazione della
legge, che tra l'altro ha avuto un ottimo riscontro, è già stata
programmata, non ancora calendarizzata, una riunione con il CPEL e
con gli uffici tecnici per far emergere se vi sono delle
problematiche di carattere gestionale e anche urbanistico, che però
dovranno trovare spazio nella legge 11/1998. Al momento l'ultimo
incontro fatto due settimane fa con il CPEL non ha registrato
nessun tipo di criticità.
Presidente -
Replica il consigliere Marquis.
Marquis (FI) -
Grazie Assessore. Mi scuso innanzitutto
per un refuso perché non era il Comune di Aymavilles ma quello di
Saint-Pierre e quindi cambiano un pochettino le cose, ma è
irrilevante rispetto alla sostanza. Le posso dire, Assessore, che
comunque i casi che le ho citato hanno già comportato, senza
entrare nel merito dei Comuni, a dei soggetti che hanno fatto delle
pratiche, dei costi di 4-5 mila euro per cambi di destinazione
d'uso, tanto per dare l'ordine di grandezza di cosa stiamo
parlando, quindi non sono delle cose insignificanti. Il
suggerimento che le darei - e ha già dato la disponibilità - è che
il Consiglio permanente degli Enti locali si faccia carico di
sentire tutti gli uffici tecnici comunali per mettere a fattor
comune questo tipo di problematiche e soprattutto di fornire quanto
meno l'indirizzo di omogeneizzare le tariffe degli oneri di
costruzione tra le due categorie per far sì che chi si trova nella
condizione di fare il cambio possa fare il cambio a livello
indolore senza dover aggiungere degli oneri sui costi di
costruzione perché sono soggetti a pagamento.
Vi posso dire che ci sono dei Comuni che hanno le tariffe uguali
e dei Comuni che hanno le tariffe differenziate, quindi
l'omogeneizzazione sul territorio credo che potrebbe essere una
cosa buona che dà delle certezze anche ai cittadini di sapere che
si procede tutti nella stessa direzione, non penso che su queste
questioni qui andiamo a fare dei ragionamenti di autonomia
decisionale, si parla di urbanistica, la Regione è piccola, credo
che si possano avere sugli indirizzi di carattere generale delle
regole e dei comportamenti comuni. Ci sono sicuramente dei problemi
di natura puntuale, ci sono delle responsabilità e adesso non
voglio entrare nel merito delle questioni su abitazione principale
o non principale che lei ha citato, però le dico cosa si trova
sulla rete, sentenza della Corte di Cassazione, l'abitazione
principale è sempre quella di residenza anagrafica del possessore,
no del proprietario, quindi credo che confermi quello che le ho
detto poc'anzi. Al di là di queste questioni di lana caprina,
sappia che ci sono dei problemi e che ci sono tante persone sul
territorio che non stanno dando attuazione alla legge per questa
problematica qui e i casi sono di più di quelli che si pensa.
Pertanto, se si prende in carico la questione, credo che si possa
fare una buona cosa nell'interesse della comunità.
