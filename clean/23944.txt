Classificazione
AMBIENTE



Oggetto del Consiglio n. 2948 del 27 luglio 2007 - Resoconto
OGGETTO N. 2948/XII - Ritiro della mozione: "Realizzazione in
territorio elvetico di una piramide in vetro e acciaio nel
comprensorio del Monte Cervino".
Mozione
Appreso che è in progetto la costruzione sul territorio
elvetico di una piramide, posta sulla vetta del Piccolo Cervino, in
vetro e acciaio alta 117 metri, provvista di due piattaforme, la
prima alla base del ghiacciaio (utilizzata come area di partenza di
un ascensore panoramico di circa 190 metri) e la seconda,
panoramica, posta a 4000 metri di altitudine, che dovrebbe ospitare
ristoranti, spazi multimediali e un albergo;
Rilevato come la costruzione di tali opere così impattanti
pongano una serie di legittimi interrogativi sulla loro
compatibilità con la salvaguardia dell'ambiente alpino;
Il Consiglio regionale
Prende atto del progetto, del suo indubbio impatto visivo e
paesaggistico, che rischia di compromettere e banalizzare un sito
di straordinaria importanza;
Impegna
Il Presidente della Regione a rappresentare presso le
Conseil Valais-Vallée d'Aoste le preoccupazioni sul progetto
summenzionato che, se realizzato, comporterebbe un forte impatto
paesaggistico visibile anche sul versante valdostano del
comprensorio del Monte Cervino.
F.to: Venturella - Squarzino Secondina - Bortot
Presidente
- La parola al Consigliere Segretario
Venturella.
Venturella (Arc-VA)
- Questa mozione era nata un po' di
mesi fa dalla penna biro che avevamo impugnato, a due mani, il
sottoscritto e il Presidente, perché ci pareva un progetto, questo
della Tour Eiffel svizzera, così i mass media riportano, di un
4.000 metri, a tutti i costi.
La piramide in vetro, cemento e acciaio è alta 117 metri e
porterebbe il Klein Matterhorn a essere il primo 4.000 artificiale
dai 3.383 attuali (anche se vi sono delle piccole discussioni
perché sulla carta topografica regionale il Klein Matterhorn è
segnato 3.881, virgola qualcosa, quindi forse dovrebbero alzare la
piramide). Questa piramide dovrebbe essere provvista di due
piattaforme, di ascensori panoramici, di uno spazio multimediale,
di un albergo. Quando nel novembre 2006 lessi su "Il Corriere della
Sera" l'articolo, pensavo ad uno scherzo, invece no! È una sfida
statica, simbolo della Svizzera, funivia ardita.
Vorrei citare brevemente ciò che dice, in un sussulto di pazzia,
l'ideatore - mi pare sia Heinz Julen - l'articolo comparso sui
quotidiani nazionali e svizzeri:
"L'uomo si è sempre sentito
attratto dall'universo, da esperienze magiche e il progetto è un
piccolo passo in questa direzione. Il Matterhorn Glacier Paradise
sarà un luogo dove realizzare i nostri sogni, un luogo dedicato
agli uomini, un omaggio al mondo delle montagne, una dimensione
spirituale; anche l'infrastruttura e l'architettura saranno degne
della maestosità e dell'unicità tipiche del Matterhorn Glacier
Paradise, quindi dovrà diventare un altro simbolo della
Svizzera"
... oltre agli orologi e all'emmenthal, questa, che è
un'opera completamente in territorio svizzero!
Noi chiediamo, con questa mozione, di far sì che il Presidente
della Regione almeno rappresenti presso le Conseil Valais-Vallée
d'Aoste le nostre preoccupazioni. È un'impegnativa molto soft,
perché non vorremmo farci dichiarare guerra dal Cantone; la
Confederazione non c'entra nulla, c'entra il Cantone, sono
autonomi, la piramide ha un impatto visivo incredibile e crediamo
che questa costruzione "del 4.000 a tutti i costi" in acciaio e
vetro, che dovrà - cito il responsabile della società di sviluppo
turistico di Zermatt - essere un altro punto di forza della
cittadina svizzera, la quale, oltre a godere di panorami mozzafiato
sulle piste da sci che la circondano, è conosciuta per l'aria più
pura delle Alpi. Credo che, invece, questa costruzione posticcia,
se dovesse essere costruita, rappresenterebbe uno sfregio duraturo
per chi, come noi... e mi appello alla sensibilità del nostro
Presidente che è capofila delle Regioni di montagna... e troppo
grande, perché quando si parla di sviluppo non si deve parlare solo
di economia, ma si deve parlare di paesaggio, di ambiente in
generale.
Questa mozione certamente non provocherà incredibili terremoti
politici, ma essa va nel solco di aiuto e sostegno al Club alpino
svizzero e ad altre associazioni svizzere che stanno contrastando i
lavori di costruzione di questa scellerata opera.
Presidente
- La parola al Consigliere Segretario
Maquignaz.
Maquignaz (UV)
- Non volevo intervenire subito su questa
mozione, ma quando l'ho capita meglio mi è sembrato opportuno dire
due parole su questo atto presentato dai colleghi del gruppo
"Arcobaleno-Vallée d'Aoste", che - devo dire - oltre ad
interessarsi delle problematiche legate alla nostra amata Valle
d'Aosta, stanno allargando i loro confini per arrivare fino alla
Svizzera, pensando addirittura di poter andare a condizionare le
scelte strategiche della vicina Svizzera! Mi stupisce che questo
movimento politico abbia fatto tali progressi in questo periodo,
perché arrivare a condizionare le scelte degli Svizzeri... devo
dire che bisogna far loro un plauso, perché non è da tutti poter
andare a dire agli Svizzeri cosa devono fare! Soprattutto non è da
tutti andare a insegnare anche agli Svizzeri a fare turismo, poiché
credo che pensiate anche di insegnar loro come fare turismo, come
conservare il loro territorio...
Prima di parlare di questo è necessario forse parlare di altro e
dire "chi" si deve occupare "di che cosa". Credo che questa mozione
sia un po' fuori luogo, perché va ad occuparsi di qualcosa che, da
un lato - poi entreremo nello specifico -, è anche vicino a noi, ma
va come modo di porsi e di principio a sindacare sulle scelte dei
nostri vicini Svizzeri, con i quali la Valle d'Aosta credo in
questi anni abbia tenuto sempre dei buoni rapporti e vorremmo che
questi buoni rapporti rimanessero tali nei prossimi anni. Per
questo invito, a titolo personale, i nostri "amici Verdi" a
moderarsi un po' nelle mozioni che presentano, ma poi ognuno in
politica e nelle Assemblee regionali è libero di presentare quello
che ritiene opportuno.
La competenza di queste scelte - ripeto - non è nostra. Per
carità, credo che su questa questione del progetto ci possano
essere idee divergenti, ma soprattutto chiedo al collega Venturella
se ha i progetti, perché molti di noi non li conoscono questi
progetti. Se ne è parlato sui giornali, è vero, e mi fa piacere che
il Consigliere Venturella abbia i progetti originali di questa
torre, che ne sappia più di noi, che sia andato a collaborare
probabilmente con gli Svizzeri per capirne di più, o che abbia
approfondito in Svizzera ulteriormente, perché... evidentemente ne
sa molto più di noi! Bene a sapersi, farebbe piacere anche a me
capirne di più, anche perché sappiamo benissimo che è un progetto
di cui si è parlato e che è in fase di studio e di progettazione,
non c'è ancora nulla di certo su questa iniziativa. Non mi fa così
piacere sentire che ha offeso Julen, dicendo che ha avuto un
sussulto di pazzia... non mi sembra molto corretto parlare così di
persone che non sono presenti, offendere chi ha avuto un'idea che è
diversa dalla sua, caro Venturella! Anche qui forse bisogna
moderarsi, perché non mi sembra corretto parlare di chi ha avuto
un'idea che secondo lei può essere giusta o sbagliata, ma che è
comunque un'idea di qualcun altro che rappresenta e vive in quel
territorio... quindi, prima di andare a giudicare le opinioni degli
altri o parlare di "pazzia", credo sia meglio moderarsi: questo è
un invito che le faccio io!
Approfitto dell'occasione per dire ancora qualche parola e
chiedo al collega Venturella se considera gli Svizzeri così
incapaci nel turismo, mi chiedo come mai la Svizzera è così avanti
nel turismo e sta sempre crescendo, mentre noi fatichiamo; come mai
i progetti importanti in Svizzera vanno avanti, creano volano di
sviluppo, comunque conservando un territorio di un certo tipo, e
noi fatichiamo a spostare un muro, perché si fatica addirittura a
spostare un muro! Come mai in Svizzera si fanno i trenini, vedi
l'Eiger, che fanno centinaia di migliaia di passaggi e qui diventa
difficile addirittura parlare di questi progetti, perché abbiamo
paura della concorrenza. Forse è il caso di iniziare a pensare che
nei prossimi anni sarà necessario, per abbattere la concorrenza,
che anche noi troviamo delle nuove regole per fare dei progetti
importanti.
Sono d'accordo che ognuno può vedere i grandi progetti in un
modo o nell'altro, per cui non voglio condizionare il Consigliere
Venturella o criticarlo per le idee che ha, ma gli dico che forse
deve anche pensare che non tutti sono della sua stessa opinione,
anche perché noi, più passa il tempo, più capiamo qual è la
politica del gruppo "Arcobaleno": una politica legata a "no, in
casa mia", legata al non sviluppo di questa Regione, una politica
in forza della quale abbiamo sentito dire più volte "no" alle
strade in montagna, una politica contraria addirittura
all'agricoltura di montagna, in certi casi, una politica che dice
"no" ai ponti, "no" alle funivie perché impattanti, "no" allo
sviluppo dei golf per il turismo!
È giunto il momento allora di fare chiarezza ed è forse
opportuno capire da che parte si sta in politica. Personalmente mi
fate più paura voi, degli amici di "Forza Italia" tante volte,
perché almeno "Forza Italia" è più moderata adesso, mentre voi
siete sempre più a Sinistra! Scusatemi la battuta: un po' come le
angurie, verdi fuori e rossi dentro, ma sempre più rossi dentro
però! Il Consigliere Bortot addirittura ha anche forse la falce e
il martello qui, stiamo attenti perché potesse a volte mettere in
discussione la proprietà privata, se andasse in Giunta ci sarebbe
da ridere... è vero? Mi dà conferma! Se andasse in Giunta la
metterebbe in discussione oppure no? La prossima volta, quando il
galletto vincerà, il Consigliere Bortot sarà Assessore e saremo
contenti... finalmente potremo vedere quale sarà il futuro per
questa Regione e sapremo quali saranno i progetti di sviluppo di
questa Regione!
Per concludere, voglio dire che ovviamente ognuno ha le sue
posizioni ed è corretto che sia così, ma è necessario iniziare ad
aprirsi un po', aprire la visione delle cose, perché non è
possibile spaventarsi così per un progetto! Stiamo attenti, ognuno
mantiene la sua posizione, ma un progetto di questo tipo, con la
situazione del clima del quale voi parlate sempre, dicendo che il
clima è la cosa più importante in questo momento... la stessa cosa
la diciamo anche noi, perché anche noi teniamo all'ambiente e al
territorio, sembra che sia solo una questione legata ai "Verdi",
parlare del clima, e gli altri non ne possano parlare... allora vi
dico che forse nei prossimi anni sembra che gli investimenti
debbano essere portati in alta quota, le località turistiche
saranno più sopra i 2.000 metri, per cui è normale che alcune
persone vedano uno sviluppo in alta quota; fra l'altro il piccolo
Cervino ha già una funivia che entra dentro, anche quella è
un'opera che voi avreste boicottato sicuramente! Anche su questo
ognuno ha la propria opinione, giustamente; vogliamo solo rimarcare
il fatto che con questa politica del dire sempre "no", non credo
che si faccia tanta strada in questa Regione! Grazie a Dio non
siete in maggioranza, per il momento, per cui potremo ancora
decidere qualcosa e fare delle politiche di sviluppo per i prossimi
anni, anche perché si rischia che nel 2008 le cose cambino e che
siate voi, là, dove sono oggi il nostro Presidente e i nostri
Assessori! Credo però che questo sia difficile, perché la gente sta
capendo quali estremismi negli ultimi anni state portando avanti a
livello generale! Abbiamo visto sui costi della politica, abbiamo
visto su tantissime cose... lavorate molto sulla demagogia, la
politica della demagogia!
Vorrei sentire una politica dei programmi in questa Valle, è da
tempo che si fa demagogia, vedremo quali saranno i programmi per le
elezioni, questo deve essere chiaro come discorso, non si può
continuare nella direzione di fare una politica demagogica su ogni
cosa, sulle strade dire "no, non siamo d'accordo assolutamente,
rovinano il paesaggio"! Ma vogliamo tenere la gente in montagna o
no? In questi anni il territorio non è stato conservato bene con
gli investimenti fatti? Diciamocelo una volta per tutte! Voi
criticate anche gli investimenti fatti in questi anni, non
riconoscete niente a chi ha governato fino adesso, poco
riconoscete, riuscite ad avere sempre qualcosa legato alla critica,
a non apprezzare quello che è stato fatto comunque! Poi non c'è
solo la politica dell'ambiente, perché va bene preservare
l'ambiente, siamo d'accordo, però vogliamo tenere l'uomo in
montagna, vogliamo creare sviluppo e vogliamo, se possibile,
vincere la concorrenza nei prossimi anni, perché non vogliamo
essere il "fanalino di coda" dell'Europa delle località turistiche
e sciistiche.
Vogliamo che la Valle d'Aosta non sia indietro, ma che faccia un
passo avanti, allora siamo d'accordo di preservare l'ambiente, ma
siamo anche - almeno io, personalmente, intervengo a nome
personale, oggi - per avere il coraggio di guardare più avanti nei
grandi progetti, magari guardare più nella nostra Valle per poter
studiare progetti importanti anche da noi. Dicevo prima, i trenini
in Svizzera vengono costruiti, i trenini non sono neanche
impattanti in certi casi, sono sotto terra... ma qui, quando si
parla di trenini per salire in montagna sembra di parlare di chissà
cosa! In Svizzera sono decine di anni che fanno questo! Soprattutto
voglio dire anche questo, mi dovete poi rispondere: come mai in
Svizzera stanno crescendo le presenze, come mai tantissimi turisti
cercano di andare in quota con investimenti di un certo tipo?
Dovete rispondermi, perché non è possibile pensare di sviluppare la
Valle senza avere il coraggio di fare delle scelte. Anche
sull'aeroporto dite "no"; non possiamo neanche far entrare gli
aerei per portare i turisti, anche l'allungamento dell'aeroporto a
voi non va bene, diciamolo ai Valdostani che modello di Val d'Aosta
volete, perché noi siamo dall'altra parte! Ognuno porta avanti il
suo modello di Valle d'Aosta, i suoi progetti di sviluppo sulle
grandi opere anche, è necessario chiarirsi prima o dopo, perché per
me è importante che la gente capisca quali posizioni si hanno su
questi progetti importanti.
Tornando alla mozione, ho voluto andare a parlare di altre
questioni legate alla mozione comunque, non è competenza nostra
secondo me andare a dire cosa devono fare gli Svizzeri, perché non
vogliamo che gli Svizzeri vengano a dire a noi cosa dobbiamo fare.
Possiamo dialogare con gli Svizzeri su un progetto e, con questo,
ho terminato.
Président
- La parole au Conseiller Ottoz.
Ottoz (GM)
- Il collega Maquignaz ha parlato del
futuro... parliamo un po' del passato...
Vorrei fare una domanda al Consigliere Venturella, ma prima
vorrei ricordare che noi viviamo la nostra cultura e il nostro
gusto estetico... che in parte significa vivere della grandezza del
passato, di tanti passati.
Vorrei sapere dal collega Venturella, qualora ci fossero stati i
"Verdi" e i funzionari comunali all'epoca, quali di questi
monumenti sarebbero stati costruibili. Ugo, tu fermami e dimmi:
"stop, questo oggi si farebbe ancora"! Parto dal grandissimo
complesso dei Templi di Angkor Vat in Cambogia, nella giungla, un
evidente obbrobrio; poi il disastro fatto a Petra, dove hanno
addirittura massacrato la roccia per farvi una città; diciamo anche
il Tempio di Karnak a Luxor, in Egitto; queste muraglie... quindi
la Grande muraglia cinese... si potrebbe fare oggi? Lo scempio
dell'Acropoli... cosa fecero gli antichi Greci sull'Acropoli? Una
roba orrenda... hanno anche spianato un pezzo di collina oltre ad
averci fatto sopra il Partenone! A Tel El-Amarna è sorta una città
che non c'era, non so... l'altare di Giove a Pergamo, che ha
rovinato tutta una collina sul mare, in Turchia; il Faro di
Alessandria... per fortuna non c'è più, perché era una bruttura
"orenda" come dicono a Roma; il Colosso di Rodi, che fu poi
abbattuto, quindi lì siamo fortunati; il Tempo di Giove ad Olimpia;
la Piana del Tempio a Gerusalemme, con il Grande Tempio che oggi
non c'è più, ma ci sono le moschee; la Valle dei Templi in Sicilia;
i disastri urbanistici fatti dai Maya nella giungla e dagli Aztechi
in Messico. Anche gli Zapotechi a Monte Alban hanno fatto dei
disastri... L'Alhambra a Granada, il Taj Mahal in India, fatto con
il marmo di Carrara... cosa c'entra? Tu pensa quanto hanno speso di
energia per portare il marmo lì, che non c'entra neanche nel
contesto... Hanno rovinato l'ambiente con il marmo italiano in
India! I Giardini pensili di Semiramide, che qualcuno, in
quest'aula, potrebbe chiamare "prensili"; il Serapeion di Efeso, le
più grandi colonne del mondo, siamo di nuovo in Turchia... non
so... dimmi tu... il Mausoleo di Alicarnasso non c'è più; le
Ziggurat... ne è rimasto qualche rudere, ma si vede che... Il
grande complesso dei Templi del Dalai Lama, a Lhassa, che ha
massacrato la montagna. Dimmi quale di queste cose sarebbe
costruibile oggi, nel felice connubio che si realizza fra i nostri
urbanisti, i funzionari comunali e l'opposizione politica dei
"Verdi", perché assistiamo a questo fenomeno: che tutte le cose del
passato sono belle, ma quando le hanno fatte non erano del passato,
erano del presente... dimmene una!
Presidente
- La parola al Consigliere Segretario
Venturella.
Venturella (Arc-VA)
- ... ma non è un intervento... a
questo elenco potresti aggiungere la fontana di Piazza
Narbonne?
Presidente
- La parola al Consigliere Frassy.
Frassy (CdL)
- Qualche considerazione molto breve,
proprio perché stamani abbiamo parlato di costi della politica e mi
rendo conto che le discussioni fatte su certi argomenti sono un
costo e basta, un costo forse anche emotivo, dal punto di vista di
chi ha presentato questo documento. Devo dire che è un documento
che mette quanto meno in discussione una famosa legge della
materia, ossia la trasparenza del vetro. Non abbiamo capito come
sia possibile che ci sia questo impatto visibile di una struttura
in vetro; di conseguenza sarebbe opportuno che, al di là del fatto
che la carta si fa scrivere, di queste problematiche, se si
vogliono affrontare in maniera seria, ci fosse modo di
approfondirne in Commissione quanto meno gli aspetti tecnici,
perché di politico, qui, non ci dovrebbe essere nulla! Invece la
sensazione che è emersa è che ci sia un approccio esclusivamente
ideologico ed è quell'approccio ideologico che vuole un mondo più
"verde", ma solo verde, cioè l'antropizzazione, la presenza
dell'uomo è un fastidio rispetto alla rigogliosa natura verde.
Abbiamo una visione diversa delle cose e riteniamo che questo
tipo di mozione sia presentata in maniera difficilmente
condivisibile da parte di chi, come noi, di questa cosa qui non ne
sa nulla; di conseguenza, volendovi prendere sul serio, vi
invitiamo a ritirare questa mozione, che ha dato luogo a una serie
di interventi che sono fra l'esilarante e il faceto, proprio perché
è un argomento che, se deve essere affrontato seriamente, non può
essere affrontato in quest'aula, salvo che dal computer che avete
lì ci sia la possibilità di andare a proiettare in video le
evidenze di questo scempio che voi andate a sintetizzare nelle
righe della mozione.
Ha ricordato, chi mi ha preceduto, che sul piccolo Cervino c'è
già una funivia che entra dentro, poi c'è un ascensore che sale,
poi c'è una scalinata e si arriva su una terrazzina in struttura
metallica. In montagna le funivie vengono fatte da sempre per
arroccare gli uomini, questi barbari uomini sulle vette più alte in
maniera comoda; anche qui, sono punti di vista su come gestire il
territorio, su come appropriarsi del territorio.
L'invito che faccio ai colleghi del gruppo "Arcobaleno" è quello
di ritirare il documento e consentire una valutazione di tale
questione che implica anche posizioni su amministrazioni e
territorio e che esulano dalla competenza di questo Consiglio.
Presidente
- La parola al Presidente della Regione,
Caveri.
Caveri (UV)
- Poiché escludo una maggioranza con i
"Rosso-Verdi" del cocomero... pardon, del gruppo "Arcobaleno", e
non voglio perdere pezzi di maggioranza, soprattutto perché l'unico
che ha nel DNA il Cervino è il collega Maquignaz, quindi
oggettivamente lui è l'unico che ha... anche il Consigliere Frassy,
ma Frassy è di Valgrisenche... vorrei proporre una soluzione
ragionevole che possa essere accolta dal Consiglio, con
soddisfazione di tutti.
Intanto brevemente il progetto: il progetto è stato voluto dalla
"Zermatt Mountain Cableways", la società che gestisce gli impianti
svizzeri, che nel 2004 ha bandito un concorso per la realizzazione
del "Matterhorn Glacier Paradise"; dei 5 progetti presentati
all'inizio del 2007 è stato scelto quello di Heinz Julen e Ueli
Lehmann. Il progetto prevede che sulla vetta già raggiunta come si
ricorda dall'impianto a fune, venga costruita una grande
piattaforma con sopra una torre molto alta, somigliante ad una
piramide, realizzata in vetro e acciaio, visibile nelle intenzioni
dei progettisti da tutte le Alpi, dotata di ristorante, albergo con
camere pressurizzate, centro commerciale e servizi di ogni tipo
raggiungibile con una nuova funivia. Per ammirare il paesaggio dal
"Matterhorn Glacier Paradise" gli ospiti, vista la rarefazione
dell'ossigeno, potranno entrare in questa sorta di universo chiuso
previo passaggio in camera di compensazione. Seguirà l'accesso agli
ascensori panoramici che la percorreranno sulle pareti esterne,
fino a raggiungere la piattaforma finale circondata da vetrate. La
leggera inclinazione della costruzione darà l'impressione che la
piattaforma sia quasi sospesa. La veduta della torre permetterebbe
di spaziare sui ghiacciai sottostanti e sulla panoramica alpina di
ben 38-4000.
L'opera non ha ancora passato alcuna autorizzazione della
Confederazione elvetica e ci vuole l'approvazione di ben 3 Consigli
cantonali, dunque bisogna avere cautela perché siamo ai primi
passi. L'impressione è che si tratti di un progetto teorico, nato
con evidenti fini promozionali, tanto che tutti hanno parlato del
piccolo Cervino e di questa costruzione su tutti i giornali del
mondo, che difficilmente vedrà la luce così come presentato. È
probabile che verrà ridimensionato e si limiterà alla
ristrutturazione della funivia del piccolo Cervino e alla
costruzione di una piattaforma panoramica come punto di
osservazione.
Cosa possiamo fare evitando incidenti diplomatici? Il Conseil
Valais-Vallée d'Aoste, a cui si deve aggiungere, per essere esatti,
in ossequio all'Assessore Marguerettaz, du Grand Saint-Bernard,
creato nel 1990 nell'ambito della "Convention entre le Canton du
Valais et la Région autonome Vallée d'Aoste, sur la coopération et
la concertation transfrontalière, ha, fra i propri fini statutari
(articolo 3 della Convenzione):
"favoriser la coopération dans
ladite Région frontalière entre les parties contractantes dans les
aspects infrastructurels, économiques, écologiques, sociaux,
culturels et autres, et encore d'assurer la concertation, la
consultation et l'échange d'informations dans les domaines définis
à l'alinéa précédent. Les parties contractantes s'engagent à se
consulter préalablement à l'adoption de décisions ou mesures
intéressant les domaines susmentionnés".
Tutto ciò premesso,
ritengo che le preoccupazioni espresse dai colleghi di minoranza
possano avere un loro peso; era già mia intenzione confrontarmi nel
pieno rispetto dell'autonomia del Canton Valais su questo tema
nelle prossime occasioni d'incontro.
Propongo pertanto di ritirare, per una questione di garbo
istituzionale con i Vallesani, la vostra mozione e mi impegno ad
esporre alla prossima riunione ufficiale de "Il Conseil
Valais-Vallée d'Aoste du Grand Saint-Bernard", che è fissata per il
29 settembre 2007 a Martigny, l'esigenza informativa che abbiamo.
Successivamente potrò, nella prima riunione utile della Commissione
competente, riferire in maniera più approfondita quali sono le
impressioni dell'autorità del Canton du Valais.
Presidente
- La parola al Consigliere Segretario
Venturella.
Venturella (Arc-VA)
- Nel complimentarmi per le parole
garbate e di equilibrio del Presidente della Regione, dichiaro di
ritirare la mozione... naturalmente si vedrà.
Permettetemi un breve annuncio di regalo: regalerò ai colleghi
Ottoz e Maquignaz una copia della Convenzione delle Alpi.
Presidente
- La parola al Consigliere Ottoz, per
dichiarazione di voto.
Ottoz (GM)
- Ringrazio il Presidente, non voterò perché è
stata ritirata la mozione.
Ringrazio il Presidente, pregandolo che si faccia parte
diligente presso gli amici Svizzeri di proporre - spero che su
questo i colleghi siano d'accordo - l'abbattimento delle Piramidi e
della Sfinge, che prima avevo dimenticato.
Il Consiglio prende atto del ritiro della mozione.
