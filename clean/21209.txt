Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 1129 del 9 febbraio 2005 - Resoconto
OGGETTO N. 1129/XII - Attività dell'Osservatorio per
l'attuazione della legge urbanistica regionale e del PTP.
(Interrogazione)
Interrogazione
Ricordato che, con deliberazione n. 2516 del 26 luglio 1999.
è stato istituito un Osservatorio per l'attuazione della legge
urbanistica regionale e del PTP;
Evidenziato che tale organismo è coordinato dall'Assessore al
Territorio e che deve esaminare e formulare proposte anche in
merito ad eventuali proposte di modificazione o integrazione della
Legge regionale urbanistica;
Rilevato che, per la formulazione di proposte di
modificazione della Legge urbanistica è richiesta la presenza di
almeno i tre quarti dei componenti l'Osservatorio;
Ricordato infine che l'Osservatorio si avvale di una
consulenza specialistica;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. le date in cui, fra il luglio 2003 ed il dicembre 2004,
l'Osservatorio è stato riunito;
2. le date delle riunioni dell'Osservatorio in cui sono state
esaminate le proposte di modificazione della Legge urbanistica nel
Disegno di legge n. 51 approvato dalla Giunta il 15 ottobre
2004;
3. in che data è stato richiesto il parere del consulente
specialistico sulle modificazioni della Legge urbanistica inserite
nel Ddl n. 51 ed in che data è stato espresso il parere del
consulente;
4. il ruolo finora svolto dal citato Osservatorio.
F.to: Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Con riferimento ai quesiti posti dal Consigliere
Riccarand nella sua interrogazione è necessario chiarire
innanzitutto quali siano i compiti assegnati dalla Giunta regionale
con la deliberazione n. 2516/1999 all'Osservatorio per l'attuazione
della legge regionale n. 11/1998 in materia urbanistica.
L'Osservatorio ha il compito di analizzare l'attuazione della
legge urbanistica fino a quando non sarà stato completato
l'adeguamento dei piani regolatori comunali al Piano territoriale e
paesistico, avvalendosi, se necessario, di consulenti specializzati
in materia. Le attività assegnate all'Osservatorio sono chiarite
all?articolo 3 dell'allegato alla deliberazione che definisce le
modalità operative di funzionamento dell'Osservatorio stesso, in
particolare:
- raccogliere le diverse problematiche emergenti e i pareri o
interpretazioni circa l'applicazione della legge regionale, del
"PTP" e dei provvedimenti attuativi;
- formulare alla Giunta regionale proposte di integrazione o
modificazione della legge regionale e del "PTP" per correggere ed
eliminare problemi applicativi o per coordinarli con nuove
disposizioni legislative.
L'Osservatorio non ha quindi compiti di esaminare o analizzare
eventuali proposte di modifica della legge regionale. Con
riferimento quindi al primo quesito informo che tra luglio 2003 e
dicembre 2004, l'Osservatorio si è riunito 7 volte: 4 volte, nel
2003 e 3, nel 2004, affrontando in 5 occasioni questioni varie
connesse con l'applicazione dei vincoli in aree a rischio
idrogeologico.
Alcune problematiche interpretative connesse all'applicazione
delle norme contenute nella legge regionale n. 11/1998
relativamente agli ambiti inedificabili (e in particolare: gli
articoli 34, 35, 36 e 37) sono state oggetto di attenta disamina in
sede di Osservatorio il 3 e il 24 ottobre su richiesta di alcuni
Comuni, e il 27 novembre 2003 e il 19 febbraio 2004 su richiesta
del Dipartimento territorio, ambiente e risorse idriche e il 10
giugno su richiesta sia del Dipartimento sia dei comuni. Il tema è
stato quello maggiormente affrontato dall'Osservatorio e a queste
discussioni ha anche partecipato il consulente, che era stato
individuato quale consulente dell'Osservatorio stesso.
Relativamente al secondo e al terzo quesito, nessuna proposta di
modifica a tali articoli che risultano essere state oggetto del
disegno di legge n. 51 approvato dalla Giunta regionale il 15
ottobre 2004, è stata portata all'attenzione dell'Osservatorio, in
quanto la necessità di modificare ed integrare la normativa negli
articoli 34, 35 e 36 per migliorarne l'applicazione facendo tesoro
delle esperienze che mano a mano venivano maturate, era chiaramente
emersa nella maggior parte dei quesiti sottoposti all'attenzione
dell'Osservatorio, oltre che essere ribadita nell'ambito della
cabina di regia istituita con la deliberazione della Giunta
regionale n. 132/2004. Non si volevano poi accrescere le
aspettative sulla possibilità di apportare estese modifiche al
testo della legge urbanistica, ma solo integrazioni mirate per
chiarire taluni passaggi e per renderli applicabili senza aggravare
inutilmente i procedimenti relativi iniziative edilizie richieste.
D'altra parte gli stessi tecnici estensori delle modifiche non
hanno ritenuto di avvalersi di consulenze specialistiche
nell'ambito dell'Osservatorio, facoltà questa ammessa, ma non
obbligatoria e non è stato pertanto richiesto alcun parere al
consulente specializzato, anche perché le modifiche degli articoli
relativi alle aree a rischio idrogeologico sono in linea con quanto
previsto dalla disciplina del Piano dell'assetto idrogeologico e
quelle previste nell'articolo 34 affrontano questioni meramente
tecniche e non giuridiche.
In relazione al quarto quesito, l'Osservatorio ha finora svolto
funzioni di alta consulenza attraverso la raccolta delle diverse
problematiche emergenti circa l'applicazione della legge n.
11/1998, dei suoi provvedimenti attuativi e del "PTP", fornendo
pareri e dando risposta ai quesiti posti da diversi soggetti
interessati (CELVA, enti locali e strutture regionali). La varietà
di questi argomenti ha permesso di avere il polso delle difficoltà,
che i Comuni hanno mano a mano affrontato nell'applicazione
corrente della normativa, fornendo l'indispensabile coordinamento e
omogeneità di interpretazione della norma stessa richiesto a più
riprese. Ha poi formulato proposte alla Giunta regionale di
integrazione e modificazione dei contenuti dei provvedimenti
attuativi della legge n. 11/1998. In particolare, la disciplina
degli interventi in zona "A" dei "PRG" è stata oggetto di esame -
su richiesta della Direzione urbanistica - nella riunione
dell'Osservatorio in data 19 febbraio 2004. Ne è scaturita una
proposta di precisazioni e integrazioni del relativo provvedimento
attuativo - già oggetto di deliberazione il 26 luglio 1999, il cui
testo, predisposto a cura della Direzione urbanistica, è stato
sottoposto al parere dell'avv. Golinelli, il quale si è espresso
nel 2004. La Giunta regionale ha quindi fatto propria tale proposta
e, con provvedimento n. 2761 del 9 agosto 2004, ha deliberato
"Ulteriori precisazioni e integrazioni all'allegato A alla
deliberazione n. 2515 del 26 luglio 1999 concernente l'approvazione
di disposizioni attuative della legge regionale 6 aprile 1998, n.
11, previste all'articolo 52 (disciplina applicabile nelle zone
territoriali di tipo A), già oggetto di precisazioni e integrazioni
con deliberazione n. 1180 del 17 marzo 2000".
Con la creazione della cabina di regia, alla quale sono stati
affidati non solo compiti di promozione delle attività necessarie
per l'adeguamento dei piani regolatori al "PTP", ma anche di
determinare le difficoltà operative, finanziarie e culturali che
ostacolano l'adeguamento dei piani regolatori generali comunali al
"PTP", non bisogna fare confusione tra i due organismi.
L'Osservatorio è costituito infatti principalmente da tecnici e si
sta specializzando nel fornire interpretazioni della norma e regole
di applicazione, la cabina di regia è un organismo tecnico e
politico con compiti di più strategici. Nell'adempiere a questi
compiti sono anche evidenziate le carenze della norma e quindi
l'Osservatorio è divenuto l'organismo nel quale si stanno
concentrando tutte le esigenze di chiarimento e, se necessario, di
modifica e integrazione della legge regionale n. 11/1998.
Il ruolo dell'Osservatorio viene, quindi, ulteriormente
rafforzato e può essere inteso come una struttura tecnica altamente
specializzata di supporto anche alla cabina di regia per tutti gli
aspetti interpretativi della legge.
Presidente - La parola al Consigliere Riccarand.
Riccarand (Arc-VA) - La risposta dell'Assessore
all'interrogazione conferma le valutazioni critiche che il nostro
gruppo ha espresso in occasione della recente discussione della
legge n. 151, cosiddetto disegno di legge "Omnibus", circa le
modalità con cui vengono elaborate e proposte al Consiglio proposte
di modifica alla normativa urbanistica.
In effetti l'Assessore ha confermato che le importanti
modificazioni alla legge urbanistica inserite nel disegno di legge
votato dal Consiglio non sono state oggetto di valutazione e di
formulazione da parte dell'Osservatorio e neppure esaminate da
parte del consulente specialistico dell'Osservatorio, questo in
palese contrasto con la finalità con cui era stato costituito
questo Osservatorio, che oltre che presidiare l'applicazione della
legge urbanistica e del "PTP" e affrontare eventuali problemi
applicativi, aveva come esplicita finalità, al punto d), di
formulare
"proposte alla Giunta regionale di integrazione e
modificazione alla legge regionale 11/98 del "PTP", per correggere
ed eliminare eventuali problemi applicativi e per coordinare gli
stessi con nuove disposizioni legislative".
È evidente che l'Osservatorio doveva essere il luogo
privilegiato per elaborare e approfondire modificazioni alla
normativa urbanistica, mentre questo organismo è stato by-passato;
questo ha portato al fatto che anche dei collegi professionali come
i geologi si siano lamentati di non essere stati coinvolti in
modificazioni, cosa che non sarebbe avvenuta se fosse passato
dall'Osservatorio, perché i collegi professionali ne fanno parte;
cosa che ha comportato una formulazione del tutto contraddittoria
delle norme che sono state portate all'esame del Consiglio; cosa
che ha portato ad una modificazione della normativa che va in
contrasto con quello che prevede un'altra normativa regionale che
non è stata modificata: quella del "PTP". Si è trattato di un modo
di procedere in contrasto con le finalità per cui è stato istituito
questo Osservatorio e con degli effetti negativi sul sistema
complessivo della normativa urbanistica e del "PTP" della nostra
regione.
A nostro avviso si tratta di un comportamento che non va bene,
che non può essere giustificato in alcun modo, quindi ribadiamo il
giudizio negativo sul fatto che non si utilizzi lo strumento
principale, in cui si dovrebbero discutere modificazioni alle
normative urbanistiche. Aggiungo anche, rispetto a quanto ha detto
l'Assessore, che nel 2004 l'Osservatorio si è riunito 3 volte, che
non mi sembra che ci sia un'intensità di attività adeguata al
momento molto importante, perché dovremmo essere nel pieno del
processo di adeguamento dei piani regolatori, di applicazione del
"PTP", e a fronte di questo l'Osservatorio viene riunito solo una
volta a quadrimestre. Del resto, la constatazione che facciamo è
che siamo a febbraio del 2005 e non c'è ancora alcun Comune della
regione che ha provveduto ad adeguare il proprio piano regolatore
al "PTP", mi risulta che solo un Comune abbia inviato la bozza
finora all'Amministrazione regionale, quindi se l'obiettivo era
quello di piani che dovevano essere adeguati già per la fine del
2003, avete fatto una proroga fino alla fine del 2005... fra alcuni
mesi saremo qui a constatare che siamo esattamente alla situazione
in cui eravamo 2 anni fa, perché non si sta andando avanti!
Il fatto di intervenire in modo sconclusionato sulla normativa
urbanistica, andando a modificare la normativa, scardinando aspetti
importanti del sistema pianificatorio regionale, non facilita un
processo che, invece, dovrebbe essere favorito e incoraggiato da
parte dell'Amministrazione regionale.
