Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 588 del 26 novembre 1981 - Resoconto
OGGETTO N. 588/81 - PROBLEMI CONCERNENTI LA DESTINAZIONE DEL
COSTRUENDO CARCERE DI BRISSOGNE. (Interrogazione)
Presidente
- Do lettura dell'interrogazione presentata
dal Consigliere Minuzzo:
INTERROGAZIONE
RICHIAMATA
l'interpellanza presentata in data 22
settembre 1981 concernente la destinazione del costruendo carcere
di Brissogne;
SENTITA la risposta del Presidente della Giunta regionale
fornita nell'adunanza del Consiglio regionale in data 5 ottobre
1981;
VERIFICATO che la legge di finanziamento non fa assoluta
menzione alla destinazione del carcere contrariamente a quanto
dichiarato dal Presidente della Giunta;
TENUTO CONTO di quanto viene previsto dalla legge 1 luglio
1977, n. 404;
INTERROGA
il Presidente della Giunta regionale per conoscere;
1) chi ha rappresentato la Regione ed il Comune interessato
nella Commissione prevista dall'art. 3 della legge 1 luglio 1977,
n. 404;
2) quante volte è stata convocata la citata Commissione e a
quante riunioni hanno partecipato il rappresentante della Regione e
del Comune;
3) se è possibile avere una dettagliata relazione scritta del
lavoro svolto dai rappresentanti di cui al punto 1;
4) da quali elementi si può dedurre inequivocabilmente che il
carcere di Brissogne ospiterà esclusivamente delinquenti comuni
della nostra Regione.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Devo confessare che ho avuto per un
attimo la tentazione di rispondere malissimo e invece risponderò
solo male.
Le prime tre domande non hanno ragione d'essere perché, essendo
stati fatti i progetti di massima per la costruzione, adattamento e
completamento di edifici indicati dall'art. 1, etc., prima della
legge del '77 la Commissione in questione non si è mai riunita.
Per quanto riguarda il carcere di Aosta, previsto dal decreto
ministeriale del 30 marzo 1972 e successive modifiche che sono in
numero di 4 o 5 per il finanziamento, quella Commissione non ha mai
potuto funzionare perché questa parte di lavoro era stata fatta
prima che uscisse la legge '77, di conseguenza l'esecuzione delle
opere è andata avanti senza che mai un rappresentante della Regione
o del Comune venisse invitato ad una riunione di cui non c'è
traccia perché non ha avuto mai luogo.
All'ultima domanda ho già risposto una volta; ripeto che come si
trovano altre leggi, sarebbe opportuno che il Consigliere Minuzzo
leggesse interamente la legge 26/7/75, n. 354 ed il successivo DPR
del 29/4/76, n. 431, nel quale sono previsti i doveri ed i diritti
dei detenuti nelle carceri mandamentali come quella di Aosta per
esempio, dove si applica quel diritto e non l'altro dei
supercarceri o carceri di massima sicurezza, di cui esistono solo
11 esempi in Italia. Il Procuratore della Repubblica che è una
brava persona, mi sta preparando la lista stamani che consegnerò
poi al Consigliere Minuzzo, in modo che possa tranquillizzare chi
gli ha ispirato l'ultima domanda.
Presidente
- Ha chiesto di replicare il Consigliere
Minuzzo, ne ha facoltà.
Minuzzo (PSDI)
- Non era certamente mia intenzione
importunare il Presidente della Giunta per un problema che lui
ritiene di così irrilevante importanza, ma mi permetto, da modesto
Consigliere, di invitarlo a dare delle risposte il più documentate
possibile, come ha fatto oggi, perché il Presidente della Giunta ad
una mia precedente interpellanza aveva risposto che si potevano
dedurre dalla legge 404 del 1/7/77 le caratteristiche e le finalità
del carcere di Brissogne, cosa che da buon ignorante Consigliere
avevo subito fatto, andandomi a prendere questa legge, la quale
dice esattamente quanto riportato in questa interrogazione.
Presidente
- Poiché è assente l'Assessore all'Agricoltura
e Foreste a cui è rivolta l'interrogazione iscritta all'oggetto n.
5, rinviamo la sua trattazione ad oggi pomeriggio.
Per quanto riguarda invece l'oggetto iscritto al n. 6, la
Presidenza propone dal momento che trattano lo stesso argomento, di
unificare le interrogazioni iscritte al n. 6 ed 8, e
l'interpellanza iscritta al n. 14. Svilupperà il Consigliere
Carlassare l'interpellanza e poi replicheranno gli
interroganti.
