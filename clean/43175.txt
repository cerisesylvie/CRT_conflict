Classificazione
EDILIZIA
Edilizia residenziale



Oggetto del Consiglio n. 603 del 26 maggio 2021 - Resoconto
OGGETTO N. 603/XVI - Interrogazione: "Informazioni sui titoli
obbligazionari depositati sui buoni fruttiferi postali dall'Agenzia
regionale per l'edilizia residenziale".
Bertin (Presidente) -
Punto n. 14 dell'ordine del giorno.
Per la risposta, la parola all'assessore Barmasse.
Barmasse (UV) -
Con deliberazione del proprio Consiglio
di amministrazione n. 9 del 23 gennaio 2003, a seguito di
quantificazione di un'eccedenza di cassa oggetto di possibile
investimento per la durata di un anno per complessivi 3 milioni e
mezzo, l'ARER ha fornito mandato al Direttore di svolgere
un'indagine conoscitiva presso le Poste Italiane S.p.A. e presso
quattro istituti bancari: Banca della Valle d'Aosta, Unicredit
Banca, Banca CRT, Banca Popolare di Novara e Sanpaolo IMI, al fine
di individuare ed effettuare l'investimento economico della somma
citata per la durata di dodici mesi. A conclusione dell'indagine
conoscitiva, con il provvedimento direttoriale n. 8 del 20 febbraio
2003, è stato stabilito quanto segue:
- al punto 1 di individuare nei buoni fruttiferi postali
dematerializzati con capitale garantito dalla Cassa Depositi e
Prestiti offerti dalle Poste Italiane S.p.A. con nota protocollo
VR28SC del 14 febbraio 2003 l'investimento economico che possiede
adeguate garanzie riguardo alla somma da investire e al rendimento
come prescritto dall'organo consiliare.
- al punto 2 di sottoscrivere i buoni fruttiferi postali
dematerializzati per complessivi 3 milioni e mezzo per la durata di
almeno dodici mesi.
Le caratteristiche del prodotto sottoscritto da ARER sono
riportate nel citato provvedimento direttoriale, nello specifico:
buoni postali fruttiferi dematerializzati con capitale garantito
dalla Cassa Depositi e Prestiti, interesse lordo 2,5 percento.
Trascorsi dodici mesi, l'interesse aumenta a 3,25 percento con
capitalizzazione bimestrale. Nessun costo, né bolli, spese e
commissioni. Alla data del 31 dicembre 2020 il valore complessivo
maturato è di 8.140.408 euro dato dal prodotto tra il valore
nominale e il coefficiente PT correlato all'anzianità maturata,
corrispondente a un valore di rimborso al 20 maggio 2021 pari a
euro 7.573.918,71 euro.
In considerazione della scadenza ormai prossima dei buoni: marzo
2023, l'utilizzo di tali somme potrà essere oggetto di indirizzo
all'ARER per l'anno 2022 da parte dell'Amministrazione regionale
nell'ambito di quanto previsto dalla legge regionale n. 30/1999
anche eventualmente in un'ottica di integrazione con gli interventi
previsti da bandi nazionali, quali qualità dell'abitare,
rigenerazione urbana, eccetera. Si allega distinta dei singoli
buoni fruttiferi con la precisazione che sono state effettuate
quattro sottoscrizioni con relative scadenze venti anni da ciascuna
in data 4 marzo 2003 per un milione, in data 5 marzo 2003 per un
milione, in data 6 marzo 2003 per un milione, in data 7 marzo 2003
per 500 mila euro. Sino a dieci anni successivi alle scadenze
ventennali l'ARER mantiene il diritto a ritirare il capitale e gli
interessi maturati.
Relativamente alle finalità di utilizzo con relativi tempi
stimati,
(incomprensibile)
non utilizzo delle somme, in
primo luogo si riportano due passaggi delle premesse della citata
deliberazione del CdA n. 9/2003, dove verrà indicato che, in attesa
dell'utilizzo per la realizzazione delle attività programmate,
nuove costruzioni, recuperi, manutenzioni straordinarie, eccetera,
poteva essere temporaneamente destinata a proficue forme di
investimento alternative alla mera giacenza del conto di tesoreria
al tasso lordo annuo del 2,90 percento, rilevata l'opportunità di
investire l'eccedenza di cassa in forme più redditizie rispetto al
deposito sul conto di tesoreria purché corredate da idonee garanzie
riguardo al capitale impiegato e al rendimento.
In secondo luogo si evidenzia che ad oggi non vi sono, rispetto
alla deliberazione già richiamata, nuovi e ulteriori formali atti
di programmazione aziendali che prevedano l'utilizzo delle somme in
parola, ferma quindi restando l'indicazione già fornita dal
Consiglio di amministrazione e rientrante nelle attività
istituzionali statutarie, in questo caso con particolare
riferimento all'articolo 4, cioè attività, comma 1, lettera a),
dov'è previsto: "per il perseguimento delle proprie finalità,
indicate all'articolo 3 del presente statuto, l'azienda provvede ad
attuare gli interventi di edilizia residenziale pubblica di nuova
costruzione, di recupero, di ristrutturazione e di manutenzione
straordinaria di immobili e abitazioni, pur attraverso programmi
integrati e programmi di recupero urbano anche per conto di Enti
locali".
Presidente -
Per la replica, ha chiesto la parola il
consigliere Baccega, ne ha facoltà.
Baccega (PA) -
La risposta sui buoni fruttiferi postali è
sicuramente in linea con il bilancio consuntivo del 2019 approvato
dal Consiglio di amministrazione e confermato anche dalla relazione
dell'organo di revisione. I fatti confermano che allora la scelta
fu oculata perché avere, ritrovarsi oggi con un valore complessivo
di 8.140.000 euro, volendo e qualora fosse necessario poter
accedere a quegli importi per 7 milioni e mezzo, diventa appunto un
tesoretto che l'ARER ha oculatamente messo a disposizione. Io
suppongo che si tratti di importi che erano stati messi a
finanziamento per andare a individuare, nei momenti di crisi,
ulteriori risorse da mettere a disposizione. Ora, come lei ha
detto, siamo a due anni dalla scadenza e la situazione di emergenza
comunque c'è e si acuisce, le difficoltà che un certo
target
di riferimento che vive in quegli alloggi le abbiamo evidenziate
nei diversi passaggi che si sono succeduti attraverso
interrogazioni, interpellanze e anche nell'ultima mozione. Credo
quindi che siamo correttamente nella direzione di poter dare degli
indirizzi precisi e significativi, anche sulla base degli
investimenti che saranno già fatti nell'ambito del Quartiere Cogne
di cui abbiamo parlato nel Consiglio scorso.
Abbiamo quindi votato nel Consiglio scorso una mozione che
invita il Presidente ed eventualmente anche il Direttore dell'ARER
a confrontarsi con la Commissione di riferimento e, sulla base di
questo, potremmo anche dare eventuali suggestioni e indicazioni su
come utilizzare e collocare queste risorse che saranno a
disposizione al più presto.
