Classificazione
ASSISTENZA SOCIALE
Assistenza socio-sanitaria
Politiche giovanili



Oggetto del Consiglio n. 231 del 13 novembre 2013 - Resoconto
OGGETTO N. 231/XIV - Interpellanza: "Iniziative di
informazione per prevenire l'abuso di alcol tra i giovani".
Président
- Pour l'illustration, la parole à la collègue
Fontana.
Fontana (PD-SIN.VDA)
- Grazie Presidente.
Con quest'interpellanza vogliamo porre l'attenzione
sull'allarmante situazione valdostana in cui si sta evidenziando un
significativo incremento di abuso di alcol. In Valle d'Aosta le
statistiche rivelano dati superiori alla media nazionale per quanto
concerne il consumo pro capite di bevande alcoliche tra i giovani
ed i giovanissimi. Un'altra preoccupazione che ci deve fare
riflettere è anche l'aumento del consumo di alcol da parte delle
donne. Tale sostanza è socialmente utilizzata spesso come mezzo di
aggregazione. Ad Aosta il fenomeno dell'alcolismo è in progressiva
crescita tanto da essere diventato la prima forma di dipendenza. Se
la tossicodipendenza è ormai un fenomeno stabile, l'alcoldipendenza
aumenta ogni anno, con costi sociali che superano circa i 3 milioni
di euro all'anno. Una tendenza che sta dilagando tra i giovanissimi
e che assume contorni di emergenza. Sempre più frequente si innesta
anche la tragedia di gravi incidenti stradali, fenomeno che provoca
dolore fisico e familiare e con la perdita di tante vite umane.
Ricordiamo le aggressioni, le violenze, che provocano disagi nel
nucleo familiare e le famiglie sono sempre più a rischio. È
necessario perseguire una politica di prevenzione che parli
direttamente alla popolazione, in particolar modo agli alcolisti.
Bisogna rivedere progetti più specifici indirizzati alle donne,
promuovere forme di controllo sull'utilizzo dei distributori
automatici che erogano bevande alcoliche, dislocati in particolare
nei punti di ritrovo dei giovani e con libero accesso anche ai
minori, attivare tutte le possibili modalità di prevenzione, anche
con il supporto delle forze dell'ordine attraverso momenti di
informazione e di educazione al bere moderato, nelle scuole, in
occasione di sagre, feste e manifestazioni varie. Grazie.
Presidente
- Per la risposta, la parola all'Assessore
Fosson.
Fosson (UV)
- Grazie.
Intervengo per dire che sono d'accordo su tutta l'analisi che
lei ha fatto, nel senso che l'abuso dell'alcol è sicuramente la
causa più diffusa di dipendenza, è soprattutto preoccupante nei
giovani, le statistiche ci dicono che non bevono vino in genere, ma
bevande più sofisticate e complesse e meno naturali. Sappiamo anche
che qui da noi è significativo il problema sui giovani, l'atlante
di epidemiologia che avevamo fatto nel 2006 lo testimoniava e, tra
l'altro, testimoniava anche una geografia di questi abusi. La
geografia era significativa, per esempio, nella Valle del Gran San
Bernardo, per cui la prevenzione fu fatta per la prima volta
mirata, mi ricordo i passaggi nelle scuole, sensibilizzando i
genitori, eccetera, e quindi il problema - lo condivido - è
allarmante. Si potenzia poi l'effetto con l'uso di farmaci, di
medicinali, su cui c'è tutta una letteratura molto sofisticata. Si
tratta di dipendenze che a volte sono più devastanti, perché creano
dei danni cerebrali degli stessi derivati dell'eroina e della
morfina.
Sulla prima domanda, quando lei dice: "promuovete delle forme di
controllo", ecco, qui mi permetto di dire che la legge 189 del 2012
è una buona legge. Fu una delle ultime leggi firmate dalla
precedente legislatura, quasi all'unanimità, che prevedeva proprio,
intanto, il divieto di vendita di bevande alcoliche ai minori di 18
anni, e poi sanciva l'obbligo di richiesta da parte del venditore
di un documento di identità, ma non solo, con delle misure
pecuniarie significative da 250 a mille di euro. Per quanto
riguarda la somministrazione, era fermo quanto stabilito
all'articolo 689 del Codice penale, che prevede il divieto di
somministrazione di bevande alcoliche anche ai minori di 16 anni.
Non solo, la stessa legge modificò l'articolo 689, prevedendo che
anche coloro che impiegano distributori automatici di alcolici che
non consentano la rilevazione automatica dei dati anagrafici o che
non siano presidiati da personale incaricato di effettuare tale
controllo, devono in ogni caso controllare comunque l'età per la
somministrazione, quindi queste norme in questa legge sono scritte
in modo molto chiaro.
Nella stessa legge poi fu scritto e fu mantenuto il divieto di
guida con un tasso alcolico maggiore a 0,50, mentre molti lo
volevano innalzare. Non solo, ma in questa legge vi è anche il
divieto per gli autisti; per gli autisti non è prevista neanche
quella soglia dello 0,50, ma deve essere. La legge quindi è ben
precisa, ma è compito delle forze dell'ordine farla applicare, con
il Questore di Aosta c'è un discorso in questo senso, perché anche
le forze dell'ordine vanno sensibilizzate, nel senso che forse è
più opportuno fare un controllo di questo tipo che non su chi guida
o, comunque, i controlli devono anche avvenire su questo.
Su quanto lei dice sul secondo punto, sulla prevenzione, lei
conosce benissimo tutte le iniziative di prevenzione che sono state
fatte in Valle. Io mi permetto di ricordare proprio questa della
prevenzione sulle zone a rischio determinate da dati
epidemiologici. Non solo, noi avevamo fatto delle squadre di
psicologi che andavano addirittura il sabato sera all'uscita delle
discoteche, all'entrata delle discoteche per sensibilizzare i
giovani su questi problemi e addirittura avevamo creato la figura
del responsabile tra i giovani. Avevamo poi fatto dei
gadget
che io ho ancora e che ancora distribuisco con il logo Valle
d'Aosta con dei piccoli indicatori di presenza dell'alcol
nell'alito, per cui c'era la segnalazione di non guidare quando
questo è al di sopra, perché c'è un rischio di incidenti stradali e
li distribuivamo gratuitamente ai giovani. Non dico nient'altro di
più, perché sicuramente potrei parlare di prevenzione, ecco, ma
l'unica cosa che garantisco è che questa è la priorità di ogni
attività di prevenzione in Valle d'Aosta, essendo una priorità, la
metteremo anche nei finanziamenti al primo posto e ricominceremo
non perché non sia stato fatto nulla, ma per rivedere tutto il
discorso per un impulso maggiore e mi impegno in questo senso verso
la Consigliera Fontana. Grazie.
Président
- Merci. Pour la réplique, la parole à la
collègue Fontana.
Fontana (PD-SIN.VDA)
- Ringrazio l'Assessore per
l'impegno.
Quest'interpellanza non voleva accusare nessuno, né dire che non
ci siano state iniziative, lo so benissimo quello che è stato
fatto, però mi rendo conto che, con tutto quello che si sta
facendo, abbiamo un problema che non possiamo sottovalutare, anche
perché si vede specialmente i ragazzini - si parla dagli 11 anni in
su - che fanno abuso di alcol. Io allora mi chiedo se tutto quello
che si sta facendo, se tutti i soldi investiti alla fine danno
questi risultati, secondo me, forse bisogna pensare a qualche altra
forma di pubblicità. Ieri, ad esempio, vedevo in televisione che
spiegavano come è fatto il corpo umano e che cosa succede a quelli
che fumano, spiegavano che tante persone vedendo quell'iniziativa
hanno smesso di fumare. Io lo avevo già detto l'altra volta: perché
non fare magari delle iniziative, delle pubblicità anche tramite il
TG regionale, questa mi sembra una buona occasione per
sensibilizzare.
Non è solo colpa delle istituzioni, ci mancherebbe altro! Siamo
tutti colpevoli a partire anche dalla famiglia, perché,
probabilmente, o non vede, o non si rende conto. Qui è un problema
che dobbiamo affrontare tutti, senza accusare nessuno, ma se noi
riusciamo veramente a risolvere questo problema, perché mi sembra
che, se un bambino di 11 anni fa uso di alcolici...e se voi andate
dove ci sono i distributori automatici, è vero, non danno vino, ma
c'è birra e ci sono bambini...chi è che controlla? Non è così
facile controllare. Allora, cerchiamo di fare delle iniziative e
questo non perché io voglia fare la campagna contro gli alcolici,
ci mancherebbe altro, però questo è un fenomeno che provoca
problemi innanzitutto alla persona, li provoca agli altri, poi
vediamo incidenti stradali e tutto quello che sta succedendo. Penso
che da parte di tutti ce la dobbiamo mettere tutta per vedere se si
risolve questo problema. Grazie.
Presidente
- Grazie. Punto 15 all'ordine del giorno.
