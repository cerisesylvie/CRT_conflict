Classificazione
ASSISTENZA SOCIALE
TRASPORTI E VIABILITÀ



Oggetto del Consiglio n. 2830 del 11 ottobre 2023 - Resoconto
OGGETTO N. 2830/XVI - Interpellanza: "Estensione delle
esenzioni permanenti del bollo auto relative ai disabili".
Bertin (Presidente) -
Si è prenotato il consigliere
Manfrin, ha facoltà di intervenire.
Manfrin (LEGA VDA) -
Con l'iniziativa in questione, si
tratta il tema delle esenzioni dal pagamento del bollo auto
previste dalla normativa vigente nei confronti delle persone
disabili.
Le previsioni normative in materia sono sicuramente complesse,
quindi cercherò di esemplificare il più possibile.
Ad oggi, sono esentati dal pagamento del bollo i disabili con
limitazione permanente della capacità motoria, i disabili
pluriamputati, o con gravi limitazioni delle capacità di
deambulazione, i disabili con disabilità psichica o mentale di
gravità tale da aver determinato il riconoscimento dell'indennità
di accompagnamento, i sordomuti e i non vedenti.
Per una sola di questa categoria viene previsto, come requisito
per ottenere l'esenzione, l'adattamento del veicolo, sia nel caso
in cui a guidare ci sia il disabile, che nel caso in cui il
disabile sia trasportato. Si tratta di quei disabili con
limitazioni permanente della capacità motoria che non risultino
però contemporaneamente affetti da una grave limitazione della
capacità di deambulazione o pluriamputati.
È in ordine a questa categoria di persone disabili che ho
ricevuto diverse segnalazioni che raccontano le difficoltà di chi
si trova a dover sostenere l'onere dell'adattamento del proprio
autoveicolo per la propria disabilità non necessario per la guida o
per il trasporto, in entrambi i casi per ottenere l'esenzione.
È intuitivo che possano esistere disabili con limitazione
permanente della capacità motoria, che possono guidare un'auto
senza necessità di adattarla, e soprattutto che esistano disabili
con limitazioni permanenti della capacità motoria che non se la
sentono di guidare e non necessitano di un adattamento del veicolo
per essere trasportati da altri, e questo va da sé.
Credo che far sostenere l'onere di un adattamento del veicolo ad
un disabile che non necessiti alfine l'ottenimento dell'esenzione,
debba costituire sicuramente un oggetto di riflessione.
Considerato quindi che il decreto legislativo 184/2017,
sull'articolo 5 ha trasferito alla nostra Regione la competenza a
disciplinare la tassa automobilistica regionale e che, come
riportato dall'Agenzia delle Entrate nella pagina del sito dedicata
all'esenzione del bollo per i disabili, le Regioni possono
estendere l'agevolazione anche ad altre categorie di disabili, le
chiedo - anche alla luce dell'analisi del numero delle richieste di
esenzione eventualmente rifiutate  a causa del mancato
adattamento del veicolo e di una valutazione sulla platea dei
possibili richiedenti - se intenda estendere l'esenzione del bollo
senza la previsione di un adattamento del veicolo, a parte quella
parte di disabili con limitazioni permanenti della capacità
motoria, che non ne necessitano per guidare oppure per essere
trasportati.
Presidente -
Risponde il Presidente della Regione.
Testolin (UV) -
Il collega ha esordito con una
dichiarazione che condivido: è talmente articolata la normativa in
merito a questo argomento che è difficile entrare subito nella
parte.
Innanzitutto va comunque ricordato che la nostra Regione,
all'articolo 62 quinquies, comma 1 della legge regionale 9/2008,
approvato con la legge regionale 21/2017, ha assunto a partire dal
primo gennaio 2018 la gestione delle esenzioni per soggetti con
disabilità precedentemente in capo all'Agenzia delle Entrate.
La legge regionale sopracitata ha introdotto nuove fattispecie
per l'esenzione in argomento, attenendosi ai criteri della
normativa statale per la concessione del beneficio, come del resto
ha esplicitato la successiva deliberazione della Giunta regionale
del 9 aprile 2018 n. 445, che ha definito gli aspetti
procedimentali per la gestione dell'esenzione, specificando
nell'allegato 1 che i requisiti sanitari e la certificazione medico
legale, necessari per la concessione dell'esenzione, sono quelli
previsti dalla normativa statale vigente.
Ai sensi della normativa statale di settore non è richiesto
l'adattamento del veicolo per la concessione dell'esenzione nei
seguenti casi (quelli che ha già elencato comunque nelle premesse
dell'interpellanza): i soggetti pluriamputati o con grave o totale
deficit
deambulatorio, soggetti con disabilità mentale tale
da aver comportato il riconoscimento dell'indennità di
accompagnamento, soggetti con disabilità sensoriale grave, sordità
o residuo visivo non superiore ad un decimo, minori con ridotte o
impedite capacità motorie.
Per i soggetti maggiorenni affetti da ridotte o impedite
capacità motorie, compresi quelli privi di patente e che hanno
necessità di essere accompagnati, l'esenzione è concessa purché i
veicoli stessi siano adattati alla guida da parte del disabile o al
trasporto dello stesso, in funzione delle ridotte o impedite
capacità motorie permanenti rilevate.
Gli adattamenti del veicolo, sia se riferiti al sistema di guida
- e dunque obbligatori in quanto prescritti dalla Commissione
patenti - sia se riferiti alla struttura della carrozzeria, devono
risultare dalla carta di circolazione a seguito di collaudo
effettuato presso gli uffici della Motorizzazione civile, come
indica la circolare del Ministero delle Finanze il 15.07.1998 e
come riportato sull'ultima guida (versione di febbraio 2023) alle
agevolazioni per persone con disabilità redatta a cura dell'Agenzia
delle Entrate.
Premesso quanto sopra, rispondiamo ora puntualmente ai
quesiti.
Riguardo al primo quesito: nella nostra Regione, nel corso del
2022, sono state esaminate 141 istanze di esenzione dal pagamento
della tassa auto per disabilità. I dinieghi sono stati 64, di cui
23 riferiti a soggetti affetti da ridotte o impedite capacità
motorie. Il mancato riconoscimento dell'esenzione è imputabile
a:
per diciassette soggetti, all'assenza di patente speciale con
prescrizione di adattamenti del veicolo;
per quattro soggetti, all'assenza di patente e dal veicolo non
adatto al trasporto della persona disabile;
per un soggetto, l'esenzione non è stata riconosciuta in quanto
il disabile non risultava fiscalmente a carico dell'intestatario
del veicolo;
per un soggetto, all'assenza di adattamenti del veicolo
prescritti al momento dell'emanazione della patente speciale.
Si è dunque in presenza di un solo soggetto che non abbia
proceduto all'adattamento alla guida del veicolo secondo quanto
prescritto dalla Commissione.
In merito al secondo quesito, si ritiene che possano rientrare
in questa casistica i quattro soggetti per i quali il diniego è
ascrivibile all'assenza di patente e al veicolo non adattato al
trasporto della persona disabile.
Per il terzo quesito, in sintesi, per quanto sopra descritto, è
chiaro che la
ratio
della norma statale, alla quale
l'Amministrazione regionale si è attenuta, sia quella che vuole per
i soggetti per i quali si è in presenza di una limitazione motoria,
ma non di una impossibilità di deambulare, la concessione del
beneficio economico dell'esenzione quale ristoro dell'aggravio
economico che il soggetto ha dovuto sostenere per acquistare un
veicolo adattato o adattare un veicolo già esistente al fine di
conservare il diritto alla mobilità.
Bisogna altresì evidenziare che la categoria dei soggetti per i
quali le Commissioni mediche hanno rilevato una limitazione motoria
non solo è assai ampia - ad oggi infatti sul territorio regionale i
soggetti in argomento sopra i 18 anni (i soggetti minori già godono
dell'esenzione indipendentemente dagli adattamenti come avevamo
detto prima) risultano essere 1.555 -, ma è anche eterogenea e
raggruppa soggetti con modestissime limitazioni con altri per i
quali la limitazione motoria rappresenta un rilevante svantaggio
personale, lavorativo e sociale; quindi, non solo per quanto sopra
esposto, ma anche dal punto di vista dell'equità del trattamento,
non appare ragionevole mettere tutti i soggetti sullo stesso piano
e procedere ad una modifica della normativa che porti a prescindere
dall'adattamento del veicolo al fine della concessione delle
esenzioni in argomento.
A corollario di quanto sopra, si segnala inoltre che l'esenzione
può essere riconosciuta quando il veicolo è utilizzato in modo
esclusivo o prevalente, a beneficio delle persone con disabilità,
come ricorda la guida delle agevolazioni per i disabili già
citata.
Eliminare tale requisito dell'adattamento del veicolo potrebbe
anche, in qualche caso, modificare il comportamento dei
contribuenti, inducendoli ad intestare veicoli non adattati e
destinati all'uso personale a parenti ed affini affetti da
disabilità al fine di beneficiare dell'esenzione.
Al netto di questa disamina, che è molto puntuale - per certi
versi mi sento anche un po' chiamato in causa su certe dinamiche -
la
ratio
della legge, effettivamente, parte da un
presupposto che è un po' diverso da quello che indicava lei: uno
non è che deve mettersi a posto il veicolo per beneficiare di
un'esenzione, ma è più la legge che va a sopperire al disagio di
dover adattare il veicolo con un'esenzione che è un ristoro, seppur
parziale molte volte - perché poi devi avere un'esenzione che dura
vent'anni per avere questo tipo di ristoro complessivo -, per poter
gestire una situazione di criticità.
Detto questo, penso che la norma, come è strutturata, sia equa e
faccia attenzione a quelle che sono le potenzialità e le criticità
che da questa disamina sono state evidenziate.
Presidente -
Consigliere Manfrin, ha facoltà di
replica.
Manfrin (LEGA VDA) -
Grazie Presidente, grazie presidente
Testolin. Io parto dai dati che mi ha fornito e credo che siano
esemplificativi: 141 istanze di esenzione e 64 dinieghi; siamo
quasi al 50%, quindi una percentuale molto alta.
Questo significa che se quasi il 50% delle persone che hanno
chiesto un'esenzione, non lo hanno fatto certo perché avevano
voglia di truffare la pubblica Amministrazione, ma perché ritengono
di avere una criticità, e quindi necessiterebbero di un supporto, è
evidente che qualcosa non ha funzionato.
Rispetto alla ripartizione che lei ha fornito nella sua
risposta, ovviamente verrà presa e approfondita, io parto da un
presupposto diverso: in realtà, Presidente, non penso che
l'esenzione del bollo serva per ristorare l'adattamento del mezzo
in favore della persona disabile, penso che l'esenzione dal bollo
serva, e sia un aiuto molto piccolo ma sicuramente importante
quando si è in una condizione di disabilità, per poter avere delle
disponibilità economiche in più, per poter avere dei servizi in
più, anche perché giustamente, come ha detto lei, per ristorare una
spesa che adatta un'automobile, per poter rientrare
dell'investimento, è necessario non pagare il bollo per diverse
decine di anni, quindi non penso proprio che sia questa la
direzione.
In ogni caso, Presidente, a prescindere da quanto giustamente ha
sostenuto, noi faremo i dovuti approfondimenti rispetto alle
istanze, magari vedremo anche le varie tipologie di persone con
disabilità su cui si è richiesto, e poi faremo eventualmente le
nostre valutazioni e le nostre proposte. La ringrazio.
Presidente -
Consigliere Rollandin, ha chiesto la parola
per mozione d'ordine? Altrimenti non è previsto l'intervento fra
chi non è fra gli interpellanti. Non essendo un interpellante, non
è previsto, da regolamento, un intervento da parte sua.
