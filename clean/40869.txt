Classificazione
AGRICOLTURA
Apicoltura



Oggetto del Consiglio n. 175 del 17 ottobre 2018 - Resoconto
OGGETTO N. 175/XV - Interpellanza: "Problematiche inerenti il
settore dell'apicoltura".
Fosson (Président) -
Point n° 13 à l'ordre du jour. A
demandé la parole la collègue Pulz.
Pulz (IC) -
Vogliamo riportare con forza all'attenzione
di questa assemblea, perché noi vorremmo poter continuare a
lavorare seriamente nonostante questa crisi di maggioranza che
tende a bloccare o comunque a rallentare le attività del Consiglio,
il problema ormai di portata globale delle api già sollevato il 25
luglio scorso dai colleghi Cinquestelle, a cui l'assessore Gerandin
aveva tra l'altro anticipato che vi sarebbe stata una delibera di
Giunta per incrementare l'apicoltura locale con azioni prioritarie.
Assistiamo infatti a continue morie di api. In tempi recenti si
sono evidenziate perdite ingenti su tutto il territorio valdostano,
in alcuni casi ci sono stati apiari che hanno registrato perdite
del 100 percento. Siamo coscienti che la moria delle api non sia
legata a una causa specifica, ma ad un insieme di concause. Certo è
che il
varroa destructor
fa la sua parte, i virus anche,
nosema apis
e
nosema ceraneae
e le altre patologie
pure. Tra le concause poi vanno tenuti presenti anche i cambiamenti
climatici. La mortalità del 100 percento deve essere senz'altro
collegata all'uso massiccio degli insetticidi? già la parola di per
sé è evocativa ? e dei pesticidi che mettono a rischio la
sopravvivenza stessa di
apis mellifera
e di altre specie di
insetti. A essere in estremo pericolo è la sopravvivenza stessa
della biodiversità tutta, la grande ricchezza del nostro pianeta
che abbiamo tutti quanti la precisa responsabilità di lasciare ai
posteri. Citiamo quindi una serie di prodotti, dai nomi tanto
impronunciabili quanto angoscianti, in uso nella nostra regione,
classificati da pericolosi a mediamente pericolosi per le acque,
gli invertebrati, i pesci, gli insetti e l'uomo stesso: etotenprox,
emamectina, spirotretamat, acenamitrid, fosplet (che è altamente
tossico per le api, dicono gli esperti), spirotetrattamato e
altri.
La Valle d'Aosta è una valle centrale a U raramente più larga di
cinque chilometri in linea d'aria e in essa sono concentrate le
coltivazioni che fanno uso di questi prodotti: frutteti, vigne,
orti. Qui nei mesi di agosto e settembre e fino ad aprile e a
maggio troviamo anche buona parte degli alveari. Considerato che le
api volano fino a tre chilometri in linea d'aria, è evidente che
esse non possono non entrare in contatto con le suddette sostanze.
Quindi noi ci chiediamo preoccupati se questa non stia diventando
proprio una delle cause di maggior incidenza per la mortalità
registrata negli ultimi anni.
Oltre al reddito diretto per gli apicoltori sappiamo che le api
rappresentano un indotto enorme in agricoltura: il valore monetario
stimato in Italia per l'impollinazione delle specie spontanee si
colloca tra i 2,6 e i 3,6 miliardi di euro l'anno. Le api inoltre
sono considerate un bioindicatore importante della salubrità del
territorio in cui vivono. La loro moria, quindi, ci preoccupa in
prospettiva anche per la popolazione umana residente. Una delle
responsabilità di questa assemblea è senz'altro di curarsi della
salute dei cittadini e dovremmo quindi chiederci se non sia il caso
di cambiare velocemente rotta rispetto all'utilizzo d'insetticidi e
pesticidi, domandandoci anche quali potrebbero essere gli effetti
in termini di salute sulle nuove generazioni, se esse saranno
continuamente esposte a veleni. Oltretutto, quanto costerà questa
esposizione alla collettività in termini sanitari? In tal senso
ricordiamo che i territori dove fitofarmaci, insetticidi e
pesticidi vengono utilizzati sistematicamente hanno un'incidenza
tumorale superiore di tre volte la media nazionale.
Anche alla luce della recente condanna avvenuta negli USA nei
confronti della Monsanto ? nel caso del bidello ammalatosi di
cancro, dopo aver utilizzato per anni il glifosato ? e ricordando
che la medesima azienda produsse l'Agent Orange che devastò il
Vietnam e il DDT che fece danni ovunque, continuare a pensare di
potersi fidare di questi colossi produttori di veleno è
anacronistico, oltre che altamente pericoloso. Siamo consapevoli
che vi sono aziende che hanno strutturato la loro attività
avvalendosi dell'ausilio di queste sostanze e quindi il cambiamento
non potrà essere repentino se non accompagnato, come in tutte le
cose, da notevole senso critico.
Pensiamo altresì che sia possibile e necessario agire in fretta
e, in tal senso, dovremmo cercare di valorizzare fino in fondo
l'esempio di quei produttori che hanno scelto strade di totale
rispetto dell'ambiente. Auspichiamo a tal fine l'apertura di tavole
rotonde tra i vari settori coinvolti per migliorare la vita e la
produzione di tutti.
Ci ha fatto piacere notare che un passo in questa direzione
l'Assessorato l'abbia già fatto con l'emissione del disciplinare di
produzione integrata e auspichiamo che se ne facciano di più e di
più radicali. Crediamo che una Valle d'Aosta
OGM free
,
insetticidi e pesticidi
free,
potrebbe diventare un fiore
all'occhiello per il turismo e per la diffusione ulteriore dei già
eccellenti prodotti agroalimentari locali.
Valorizzare, anche per il tramite dell'Amministrazione, la
scelta di produrre buon cibo nel rispetto totale dell'ambiente è
senz'altro sempre un grande atout. A questa idea infatti un
pubblico sempre più sensibile e vasto presta grande attenzione.
Interpelliamo quindi l'Assessore competente per conoscere le
intenzioni, sue e della Giunta regionale, al fine di affrontare la
complessa problematica rilevata nel settore dell'apicoltura e il
probabile stretto rapporto tra l'alta moria delle piccole, ma
grandi, produttrici e l'uso di fitofarmaci ? tra le molteplici
concause ? nei vigneti e sugli alberi da frutto.
Chiediamo come s'intende procedere in termini di studi
innanzitutto e poi di conseguenti azioni urgenti per ridurre sempre
di più l'impiego d'insetticidi e pesticidi in Valle d'Aosta.
Presidente -
La parola all'assessore Gerandin per la
risposta.
Gerandin (MOUV') -
Come ho già avuto modo di rendere noto
nella risposta all'interpellanza consiliare del 13 luglio 2018
presentata dal Movimento 5 Stelle, in Valle le prime segnalazioni
di spopolamento degli alveari giunte all'Assessorato agricoltura e
risorse naturali e l'ASL della Valle d'Aosta risalgono al mese di
dicembre 2015. Il fenomeno dello spopolamento degli alveari in
altri Paesi, come anche nel resto d'Italia, è frequente da quasi un
decennio e, come anche enunciato nell'introduzione, le cause
imputate al fenomeno sono le più disparate: il cambiamento
climatico, la suscettibilità dell'ape ai vari patogeni trasmessi
dalla varroa, fattori di stress dovuti al nomadismo nonché i
pesticidi utilizzati in ambito agricolo che possono essere fonte
d'inquinamento delle risorse di nutrizione e/o abbeveraggio delle
api.
Tra l'autunno del 2016 e la primavera del 2017, il personale
della Struttura produzione vegetali, sistemi di qualità e servizi
fitosanitari dell'Assessorato all'agricoltura, in collaborazione
con i veterinari dell'Azienda ASL, ha effettuato circa quaranta
interventi sul campo e prelevato più di trenta campioni delle
diverse matrici dell'alveare indirizzate al laboratorio di
riferimento (Istituto zooprofilattico sperimentale di Piemonte,
Liguria e Valle d'Aosta) per la ricerca di prodotti fitosanitari.
Nei sopralluoghi in apiario sopra descritti, da quanto riferito
dagli apicoltori, si è potuto constatare che gli spopolamenti e le
mortalità erano tutti riferiti al periodo tardo autunnale e
maggiormente concentrati nell'alta Valle in zone a vocazione
principalmente viticola. Dall'analisi riferita all'Istituto
zooprofilattico sono emersi otto diversi apiari positivi e quattro
principi attivi di prodotti fitosanitari appartenenti alla gamma
degli insetticidi, tra cui compaiono due molecole appartenenti al
gruppo chimico dei neonicotinoidi che dall'inizio del 2019 saranno
banditi da qualsiasi utilizzo in campo, a seguito di proposta
approvata dalla Commissione europea nella primavera del 2018.
In data 15 maggio 2017, con la DGR n. 609, sono state approvate
le linee guida regionali per la gestione delle segnalazioni di
moria o spopolamento degli alveari, con la quale si riconosce
l'importanza e la complessità del problema e sono state definite le
varie figure preposte a collaborare per studiare le cause del
fenomeno di spopolamento e moria degli alveari. Il documento
prevede inoltre d'informare le diverse categorie interessate, vale
a dire apicoltori, viticoltori, frutticoltori e orticoltori sui
rischi connessi all'utilizzo di fitofarmaci. Nel 2017 è stato
avviato inoltre un progetto presentato dalla società cooperativa
Miel du Val d'Aoste, finanziato per un importo di 20 mila euro
dalla Banca di Credito Cooperativo valdostana, che ha visto la
partecipazione dei nostri tecnici, della ASL e di una veterinaria
libera professionista. Gli esiti del progetto sono stati divulgati
il 20 maggio 2018, in occasione di un convegno organizzato per
celebrare la Giornata internazionale delle api.
Oltre alla giornata divulgativa di cui sopra, molteplici sono
stati i movimenti di confronto con i soggetti coinvolti nella
problematica spopolamento alveari, tra cui figura anche il Corpo
forestale valdostano che svolge, assieme alla ASL, attività di
vigilanza territoriale sulla corretta esecuzione dei trattamenti
fitosanitari. L'attività di monitoraggio e controllo prosegue
tuttora. Nella primavera del 2018 sono stati segnalati due casi di
moria e, a seguito dell'analisi su campioni di api morte, sono
state riscontrate positività ai fitofarmaci, ma a oggi non sono
giunte ulteriori segnalazioni di mortalità e non si sono mai
rivelate mortalità di apiari al 100 percento. Al momento possiamo
quindi confermare che sussiste un legame tra l'utilizzo di
pesticidi in agricoltura e le morie di alveari avvenute sinora, da
ricondurre molto probabilmente a una applicazione non conforme alle
corrette pratiche agricole di fitofarmaci, in particolare gli
insetticidi non vanno assolutamente utilizzati in fioritura o
mancanza di sfalcio di erbe fiorite sotto chioma, in presenza di
vento o, a fine stagione, in vigneti colpiti da grappoli
marcescenti.
Ma poiché una produzione di qualità ed economicamente
sufficiente al mantenimento dell'attività agricola non può
prescindere dall'utilizzo di prodotti fitosanitari, siano essi
sintetici o biologici, si è avviato - e rispondo alla seconda
domanda - tra le varie attività mirate alla riduzione dell'utilizzo
di tali prodotti un ruolo importante che è quello della
divulgazione e della formazione a opera degli uffici competenti
della Struttura regionale produzioni vegetali, sistema qualità e
servizi fitosanitari. Ricordiamo infatti l'importanza dei corsi di
preparazione per il rilascio dell'abilitazione all'acquisto e
all'utilizzo di prodotti fitosanitari a uso professionale e alla
diramazione degli avvisi fitosanitari che alla base hanno una rete
di monitoraggio per il rilevamento territoriale di grande portata,
tutto ciò allo scopo d'indirizzare gli agricoltori nella difesa
delle piante e d'intervenire nel periodo più idoneo e con prodotti
meno impattanti e che dal 2018 sono stati arricchiti in un'apposita
sezione di lotta biologica. Gli stessi uffici si occupano anche
della redazione annuale del disciplinare di difesa integrata, ai
sensi della legge n. 4/2011. L'adesione al disciplinare da parte
degli agricoltori prevede l'impegno esclusivo di fitofarmaci
prevalentemente vagliati da un comitato scientifico nazionale per
il loro minor impatto ambientale da applicare nel rispetto dei
principi ecologici, economici e tossicologici. L'adesione
volontaria al disciplinare è sostenuta economicamente nella Misura
10.3 del Piano di sviluppo rurale.
Per prevenire inoltre i danni causati anche da hobbisti che per
legge non hanno obbligo di formazione per l'acquisto di pesticidi
di libera vendita, nel 2018 è stato redatto dagli uffici
dell'Assessorato all'agricoltura e ambiente un opuscolo tuttora in
distribuzione presso i rivenditori di fitofarmaci all'atto
dell'acquisto, contenente le precauzioni da adottare nella difesa
delle piante presenti in giardini domestici o nel diserbo di
piazzali e vialetti di pertinenza delle abitazioni private. Tra le
possibili cause di danni agli alveari da fitofarmaci non va
trascurato infine l'impiego extra agricolo. Si pensi al diserbo
nelle aree urbane frequentate da popolazione, l'utilizzo che viene
fatto anche nel percorso ferroviario di diserbo. A questo scopo la
Regione ha redatto apposite linee guida approvate con la delibera
di Giunta regionale n. 342/2017, che introducono numerose
limitazioni previste anche dal piano di azione nazionale sull'uso
sostenibile dei fitofarmaci.
A margine di tutto questo posso dire che quest'anno in Valle la
produzione di miele è stata buona, in assoluta crescita rispetto ad
annate precedenti che erano state difficili e soprattutto la cosa
che mi fa più piacere è che siamo anche in controtendenza rispetto
alla percentuale di produzione nazionale che sta ancora scendendo.
Per cui penso che la Valle d'Aosta qualcosa stia facendo.
Probabilmente lei mi dirà che non è sufficiente, accetto comunque
questa sfida, perché noi continueremo a investire ? a tavole
rotonde come lei ha proposto ? continueremo a investire in termini
di studi e di azioni per ridurre l'impatto degli insetticidi e dei
pesticidi, perché penso che le api sono un po' non solo la
sentinella, sono anche il termometro della qualità di vita e della
qualità ambientale.
Presidente -
La parola alla consigliera Pulz per la
replica.
Pulz (IC) -
Da consumatrice seriale di miele la questione
della moria di api mi vede particolarmente sensibile e la ringrazio
per le buone notizie. Al di là delle battute, conosciamo e
apprezziamo gli strumenti messi in atto dall'assessorato con
l'ausilio dei dirigenti e degli organi competenti.
Il fenomeno della moria delle api deve essere, come diceva anche
lei, studiato più a fondo e monitorato con costanza. Il problema
essenziale, quindi, è quello di continuare i controlli sull'uso dei
fitofarmaci in agricoltura per evitare qualsiasi uso improprio di
pericolosi veleni.
Auspichiamo quindi che la nostra Valle possa continuare ad avere
il coraggio di decidere autonomamente rispetto alle attuali logiche
di mercato in modo che si proceda verso l'eliminazione dell'uso di
sostanze che comunque sono dannose. Lo scopo ultimo è quello di
salvaguardare la salute delle piccole api insieme alla salute degli
abitanti della nostra regione prima che sia tardi. Ringraziamo
quindi l'Assessore per la sua risposta completa, promettendogli che
continueremo a vegliare sulle azioni atte a incrementare
l'apicoltura locale e a salvaguardare un prodotto di alta qualità
del nostro territorio qual è il miele in tutte le sue golose
declinazioni.
