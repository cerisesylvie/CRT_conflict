Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2487 del 6 marzo 2002 - Resoconto
OGGETTO N. 2487/XI Regolamentazione
dell’assistenza sanitaria indiretta in base alle
disposizioni previste dalla legge finanziaria 2002.
(Interpellanza)
Interpellanza A conoscenza che la finanziaria 2002 prevede la
eliminazione dell’assistenza indiretta fino ad oggi
prevista;
Visti i commenti e le dichiarazioni
sull’argomento rilasciati agli organi di
informazione della Direzione generale dell’USL di
Aosta;
il sottoscritto Consigliere regionale
Interpella
la Giunta e l'Assessore competente per conoscere:
se, e come, intende affrontare e regolamentare la materia a
seguito di quanto previsto dalla finanziaria 2002, in merito
all’assistenza indiretta.
F.to: Beneforti
Président
La parole au Conseiller Beneforti.
Beneforti (PVA-cU)
Questa interpellanza è stata
presentata per sapere come la Regione intenda affrontare
l’assistenza indiretta, sia a seguito di quanto
prevede in merito la finanziaria 2002, sia anche a seguito del
comunicato agli utenti e alle dichiarazioni rilasciate agli organi
di informazione dai dirigenti dell’USL della Valle
d’Aosta. Si chiede di sapere come la Regione intenda
affrontare il problema che si viene a creare, anche perché la
finanziaria lascia alla regione una certa discrezionalità.
Fino ad oggi la Regione, con propria legge, aveva previsto come
affrontare l’assistenza indiretta in modo da venire
incontro sul piano economico alla libera scelta del cittadino che
chiedeva di essere autorizzato per andarsi a curare in strutture
ospedaliere sul territorio nazionale non convenzionate con
l’Unità sanitaria locale, e per prestazioni
diagnostiche, curative e riabilitative non erogabili nella nostra
regione, o non ottenibili in tempi brevi nelle nostre strutture
ospedaliere regionali.
Prevedeva anche una certa regolamentazione per altre cause e
patologie in cui potevano incorrere i nostri assistiti. Assessore,
non ci si può non rendere conto che l’uso o meno
della "indiretta" dipende dalla qualità dei servizi che
l’Unità sanitaria locale eroga direttamente o
tramite le strutture private con cui è accreditata; non si può non
tener conto della mancanza di attrezzature e specializzazioni; non
si può non tener conto delle lunghe liste di attesa che ci sono e
che forse andrebbero ad allungarsi; non si può non tener conto
delle garanzie che devono essere date a chi ha bisogno di curarsi;
non si può non tener conto nemmeno delle condizioni economiche e
finanziarie degli utenti bisognosi di cure, che devono affrontare
metà o parte della spesa. Il problema è sorto perché il Governo
tende a scaricare il peso economico della sanità interamente sulle
regioni e sugli assistiti, senza valutare se per tutti sussistono
le condizioni per potersi curare.
Riteniamo pertanto che, prima di abolire le regole e le
normative esistenti, il servizio pubblico si debba mettere nelle
condizioni di rispondere alla domanda che gli proviene dalla
propria comunità. I cambiamenti devono avvenire senza che le
conseguenze ricadano su chi ha bisogno, siano essi pochi o
tanti.
Noi non abbiamo condiviso il comunicato e le dichiarazioni
rilasciate dal Direttore generale dell’Unità
sanitaria locale, sia perché la disposizione non è affatto
tassativa - lascia, come dicevo, una certa discrezionalità -, sia
perché non siamo a conoscenza - e lo dirà stamani
l’Assessore - che la Regione abbia già deciso di
abolire la legge n. 25/1996, sia perché nessuno è obbligato oggi a
legiferare quando ha una legge esistente - caso mai si legifera per
migliorare l’esistente, non certo per peggiorarlo -
sia perché una spesa si può tagliare quando le motivazioni per le
quali è stata prevista sono decadute.
Noi ci auguriamo che, come Giunta, vi poniate il problema, alla
luce dei bisogni che esistono, dato che qui si tratta di tutelare
la salute della nostra gente. Infatti non siamo di fronte ad un
normale decreto che deve essere applicato a tutti i costi; a
livello locale il problema deve essere visto con quella
discrezionalità che è richiesta in simili circostanze e alla luce
dell’assistenza sanitaria che viene e deve essere
erogata.
Certamente le condizioni, oggi, non sono più quelle di sei o
sette anni fa, quando fu approvata la legge n. 25/1996, ma noi la
riteniamo ancora utile, dal momento che almeno
l’Unità sanitaria locale non ha detto, nei suoi
comunicati e dichiarazioni, che tutte le cause per le quali questa
legge fu approvata allora non sono state rimosse. Termino qui:
attendo una risposta dell’Assessore e mi riservo di
intervenire successivamente.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Come è stato detto, ai sensi
dell’articolo 8 septies del decreto legislativo n.
229/1999, cosiddetta "riforma Bindi", è stata prevista
l’abolizione entro 18 mesi dall'entrata in vigore
dello stesso, dell'assistenza sanitaria in forma indiretta per le
prestazioni di assistenza specialistica ambulatoriale e in regime
di ricovero.
La Regione ha legiferato in materia, la legge regionale n.
5/2000, articolo 6, comma 3, ha previsto i rimborsi
all’Azienda USL nell’ambito del
finanziamento annuale per l’assistenza indiretta
fino alla data del 31 gennaio 2001; la legge 23 dicembre 2000, n.
388, articolo 92, comma 16, ha prorogato il termine fino al 31
dicembre 2001. La legge regionale n. 18/2001, articolo 11, comma 1,
ha sancito una modifica della precedente normativa regionale,
prevedendo il mantenimento di rimborsi relativi alle prestazioni in
forma indiretta con i limiti e nei termini previsti dalla normativa
statale, perché continuavano a slittare i termini previsti dalla
"riforma Bindi", in una logica generale di superamento della
"indiretta". Allo stato dell’arte, pertanto, la
disciplina è abolita con decorrenza 1° gennaio 2002 e la Giunta
regionale non ha nessuna intenzione di ristabilirla, fermo restando
che rimane in vigore l’indiretta per
l’estero.
Non è intenzione dell’Amministrazione regionale
ristabilirla sia per l’assoluta esiguità del ricorso
all'indiretta in questi ultimi anni - lo scorso anno la spesa
sostenuta è stata di soli 410.000 euro - ma soprattutto perché la
riforma sanitaria prevede l’ampliamento della gamma
delle strutture sanitarie a disposizione del cittadino, il quale
può rivolgersi indifferentemente alla struttura sanitaria pubblica
di tutta Italia, oppure a strutture private accreditate
convenzionate, presso le quali non paga nulla.
C’è pertanto un miglioramento
dell’assistenza ai cittadini, i quali prima dovevano
anticipare somme ingenti, salvo vedersi rimborsare una quota parte
delle spese sostenute e non tutto l’importo: questa
è la tendenza generalizzata soprattutto nel nord Italia; nel sud ci
sono alcuni problemi e alcune regioni stanno prorogando i termini
per l’assoluta carenza di strutture pubbliche o
l’assoluta carenza di strutture private accreditate,
ma nel nord, per le motivazioni riferite, la situazione è
generalmente di questo tipo.
La Liguria aveva già abbandonato da tempo il ricorso
all'assistenza indiretta ben prima della finanziaria; la Sardegna
dice che l’assistenza indiretta è poco utilizzata e
le case di cura non accreditate sono pochissime; in Emilia Romagna
il ricorso all'indiretta è stato abolito ufficialmente; in
Lombardia c’è un ripensamento generale sul discorso
dell’accreditamento proprio in virtù del loro
sistema sociosanitario; in Veneto il ricorso all'indiretta è
limitatissimo e c’è una sola casa di cura non
accreditata per cui viene abolita; in Friuli la Regione ha
incaricato l’Università Bocconi di Milano di
realizzare un'analisi sui livelli di assistenza, anche per
individuare prestazioni oggetto di cofinanziamento tramite fondi
integrativi, ed è questa la nuova frontiera del sistema che supera
l'indiretta.
La definisco "la nuova frontiera", perché è evidente che al di
là di quanto può finanziare il sistema pubblico la spesa sanitaria,
è necessario sicuramente utilizzare altre fonti di finanziamento
che provengono dal settore privato, e lo strumento individuato
dall’amministrazione centrale e dallo Stato è
proprio quello dei fondi integrativi, su cui però
c’è da impostare un discorso di valutazione dei DRG,
e via dicendo; in Toscana l’assistenza indiretta è
sospesa. Rimangono, ripeto, alcune regioni del sud, principalmente
la Puglia, che hanno una rete di servizi pubblici molto limitata e
che non riescono a dare risposte ai cittadini.
Per noi il problema non c’è, sia perché non
abbiamo strutture private, sia perché coloro che intendono
rivolgersi altrove, lo fanno regolarmente
nell’ambito della mobilità interregionale e possono
recarsi in qualunque struttura privata accreditata e convenzionata
dalla regione a cui ci si rivolge. Nel nord Italia, ripeto, ormai
le strutture private tout court sono pochissime e, se lo sono, lo
sono generalmente per scelte proprie.
Président
La parole au Conseiller Beneforti.
Beneforti (PVA-cU)
Mi aspettavo la risposta che
l’Assessore mi ha dato.
Sapevamo tutti cosa prevedeva la legge n. 229 e le leggi
successive, e che con il 31 dicembre 2001 era previsto quello che
sta accadendo, era previsto che cessasse
l’assistenza indiretta. Era stata concessa una prima
proroga e un'ulteriore proroga era stata data con la "legge Bindi"
- legge che lei richiama sempre quando intervengo su queste cose -
è vero, ma c’è da dire una cosa. Le proroghe perché
sono sempre state date all'assistenza indiretta? Perché non erano
state rimosse le cause che avevano portato la Regione a legiferare
in tal senso?
(interruzione dell’Assessore Vicquéry, fuori
microfono)
? dove sono rimosse? Devo dirle che tutte le cause non sono
rimosse, e sono convinto che se non fosse stata portata avanti la
finanziaria 2002, noi avremmo mantenuto la nostra legge e saremmo
andati avanti! Lei dice che sono pochi quelli che se ne servono, lo
sapevo anch'io quanti sono, ma nella mia relazione ho detto che,
pochi o tanti che siano, chi deve curarsi deve avere il diritto di
poterlo fare! Questo è il punto, Assessore!
Lei mi porta ad esempio altre regioni, che hanno deliberato o
hanno cessato l'assistenza, ma io ricordo che nel 1996, quando fu
approvata questa legge, noi dicemmo che eravamo la prima regione
italiana che veniva incontro ai nostri assistiti, che potevano
andare, tramite l'indiretta e pagandosi metà della spesa, là dove
loro desideravano andarsi a curare, perché in loco mancavano le
strutture e la professionalità. Nel 1996 ci vantammo di questo!
Oggi viene qui e mi ricorda le altre regioni dove questa operazione
non si fa più.
Assessore, non prendiamo come base le altre regioni quando ci fa
comodo, per poi non considerarle quando non ci fa comodo! Ho
l’impressione che lei non tenga conto della
situazione che si è venuta a creare nei servizi sanitari, perché
d'ora in avanti occorrerà sempre maggiore impegno di fronte alla
"devolution" e al liberismo, che hanno dato inizio alla lacerazione
profonda del Servizio sanitario nazionale, dando vita a quel
localismo di cui la Regione non può non tener conto! Localismo che
sarà sempre più forte, se si vogliono evitare quei modelli sanitari
che la riforma sanitaria aveva cercato di spazzare via e che, oggi,
stanno tornando. Oggi, la richiesta di salute da parte del
cittadino è sempre più diffusa e dominante.
Nessuno, quando è malato, intende curarsi alla meglio, ma tutti
vogliono riacquistare il loro benessere nel più breve tempo
possibile.
Ecco perché, come ho detto in premessa, è necessario, alla luce
di certi indirizzi nazionali, valutare per quanto possibile ciò che
è più conveniente fare a livello regionale, per soddisfare i
pazienti a casa loro, per valutare e non mortificare la
professionalità dei nostri specialisti e operatori sanitari. Questa
è l’occasione per rilanciare la crescita delle
nostre strutture e di quelle accreditate. Non possiamo favorire la
fuga dei pazienti verso l’esterno?
(nuova interruzione dell’Assessore Vicquéry,
fuori microfono)
? Assessore, le sto elencando cosa dobbiamo fare per rimuovere
le cause che hanno determinato l’assistenza
indiretta. Pochi o tanti che siano, sono tutti cittadini valdostani
che vogliono curarsi in una certa maniera; pochi o tanti, ci sono,
e lei non può impedire a questi cittadini di difendere la propria
salute! Assessore, lei si innervosisce sempre quando le dico le
cose! Io ho capito quello che lei ha detto, ma io le ho detto che
le cause per le quali era stata fatta la legge del 1996, non sono
state rimosse!
Lei mi dice che la situazione oggi si è allargata, e questo vuol
dire ancora di più che le cause ci sono ancora, altrimenti la gente
non andrebbe fuori Valle a curarsi se potesse farlo localmente!
Allora, se si rimuovono le cause, ha la possibilità di curarsi
in loco e non va a cercare, con l’indiretta o senza
l’indiretta, di curarsi fuori Valle!
Assessore, lei le fa le "castronerie" e le fa fare, perché lei
difende la finanziaria praticamente, si indirizza verso la
finanziaria che rimette in discussione le riforme e anche le leggi
regionali che abbiamo fatto in Valle d’Aosta; lei
difende una struttura perché cerca di ridurre una spesa, perché qui
si va avanti cercando di ridurre una spesa a carico degli ammalati,
a carico degli utenti, non tagliando le spese in una certa maniera,
ma tagliando quello che compete ai nostri assistiti a livello
regionale!
Assessore, volevo dirle che possiamo rivedere la nostra
legislazione regionale alla luce di quello avviene a livello
nazionale e, nello stesso tempo, cercare, con questa legislazione,
di venire incontro ai nostri assistiti, garantendo loro quei
servizi che possono essere usufruiti in casa propria!
