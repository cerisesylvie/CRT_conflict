Classificazione
ISTRUZIONE PUBBLICA



Oggetto del Consiglio n. 1875 del 6 ottobre 2022 - Resoconto
OGGETTO N. 1875/XVI - Interpellanza: "Promozione di un
organico di diritto più vicino alle esigenze della scuola e
informazioni sulle cattedre ancora vacanti".
Bertin (Presidente) -
Punto n. 30. Per l'illustrazione,
la consigliera Erika Guichardaz.
Guichardaz E. (PCP) -
Nel corso dello scorso Consiglio
abbiamo parlato degli insegnanti ancora assenti durante l'inizio
dell'anno e, come lei ci ha detto, a conclusione delle operazioni
sulle graduatorie regionali, che si è concluso in data 23
settembre, risultavano ancora residui 139 posti, 47 nella scuola
secondaria di primo grado, 18 posti di sostegno, sempre nella
scuola secondaria di primo grado, e 74 per quello che riguarda la
scuola di secondo grado. Ritardi, come ci è stato detto, legati
alla mancanza di personale in Sovrintendenza, alle criticità spesso
segnalate rispetto alle segreterie scolastiche, all'inefficienza
della piattaforma predisposta da INVA. Tutto questo però delle
ripercussioni nel mondo della scuola piuttosto evidenti, sia perché
la scuola inizia il primo settembre, anche per poter concedere una
programmazione e un'organizzazione dell'orario e degli impegni
collegiali, nonché la formazione al personale docente, ma
soprattutto un disagio anche per le famiglie, che hanno visto un
ritardo anche nell'inizio delle lezioni e orari ridotti in alcune
scuole. Senza poi tener conto anche di una questione stipendiale
rispetto invece ai docenti precari, che hanno perso in alcuni casi
venti giorni; sappiamo dalle azioni sindacali avvenute in queste
settimane che non gli è neanche arrivato lo stipendio, proprio
perché sono stati assunti in un momento successivo.
Con questa interpellanza noi vorremmo capire da lei, Assessore,
quali sono, e se vi sono, delle cattedre ancora vacanti al primo di
ottobre, quante cattedre dopo la procedura delle GRS sono state
coperte da insegnanti senza titolo e se si intende, visto il grande
disagio di quest'anno, provare a promuovere magari un organico di
diritto più vicino alle esigenze delle scuole, come è stato più
volte chiesto anche dai dirigenti scolastici.
Presidente -
Risponde l'assessore Caveri.
Caveri (AV-VdA Unie) -
Intanto, visto che lei ha aggiunto
un elemento che non c'era sulla questione degli stipendi, non è che
non prendono lo stipendio: i cinque giorni medi li prenderanno in
meno, non li prenderanno, ma a ottobre avranno l'integrazione dello
stipendio di settembre, perché sennò sembrerebbe che siamo cattivi
e non diamo gli stipendi a chi lavora.
L'altra questione è che, come elemento di insoddisfazione, la
situazione italiana è tragica in questo momento, perché il problema
dell'algoritmo che ha colpito anche noi viene comparato dagli
insegnanti a
Tinder
, cioè a quel sito di incontri amorosi;
qualcuno dei colleghi ha guardato con aria interessata, il collega
Malacrinò mi ha guardato con aria interessata, ma devo dire che
effettivamente questo algoritmo ha fatto impazzire tutti!
Per quanto riguarda la scuola dell'infanzia, la scuola primaria,
la scuola secondaria di primo grado e quindi le medie, il Convitto
regionale Federico Chabod di Aosta, alla data del primo ottobre
tutti i posti, sia comuni che di sostegno, sono stati coperti. Si
ricorda inoltre che i posti di sostegno relativi alle scuole
secondarie di secondo grado superiori erano già stati tutti
interamente coperti mediante le supplenze tramite le GRS. Residuano
due cattedre e uno spezzone orario sulla classe di concorso A40,
scienze e tecnologie elettriche ed elettroniche, presso
l'istituzione scolastica di istruzione liceale tecnica
professionale di Verrès, Isiltp; si tratta di una classe di
concorso molto specifica, per la quale risulta difficile trovare
personale docente idoneo. Infine, residuano uno spezzone sulla
classe di concorso A29, musica negli istituti di istruzione
secondaria di secondo grado, presso l'istituzione scolastica di
istruzione tecnica e professionale Manzetti CRIA, e uno spezzone
sulla classe di concorso A41, scienze e tecnologie informatiche,
costituito fra il Mazzetti di Aosta e l'Isiltp. Naturalmente questi
sono dati che mi sono stati forniti qualche giorno fa, speriamo che
nel frattempo tutto sia andato alla fine.
Per quanto concerne il Convitto regionale Federico Chabod,
rispondendo alla seconda domanda: n. 1 supplente senza titolo, per
quanto concerne la scuola dell'infanzia su posto comune nessun
supplente, su posto di sostegno n. 1 supplente senza titolo.
Apro una parentesi sui sostegni prima di leggere il resto. La
questione dei sostegni è seria e noi, non a caso, abbiamo ripetuto
il corso presso l'università, perché effettivamente questo è un
tema delicato, che deriva anche da un impressionante aumento del
numero di insegnanti di sostegno necessari e anche degli assistenti
forniti dalla società di servizi. Noi quest'anno su 104 gravi, ne
abbiamo 58 in più rispetto all'anno precedente.
Per quanto concerne la scuola primaria - riprendendo il filo -
sul posto comune: 3 supplenti senza titolo, sul posto di sostegno,
2 supplenti senza titolo. Per quanto concerne la scuola secondaria
di primo grado, cioè le medie: su posto comune classe di concorso
con il titolo, 18; su posto comune classe di concorso senza titolo,
29; su posto di sostegno con il titolo, 1; su posto di sostegno
senza titolo, 17. Per quanto concerne la scuola secondaria di
secondo grado: su posto comune classe di concorso con il titolo,
20; su posto comune senza titolo, 49. Per quanto riguarda la
copertura dei posti di sostegno, come dicevo prima, si evidenzia
che, pur essendo stati attivati nel corso degli ultimi anni corsi
di specializzazione presso l'università, il numero di docenti che
hanno conseguito la specializzazione per la scuola secondaria è
stato purtroppo inferiore al fabbisogno annualmente segnalato.
Terzo punto, che è la domanda più politica. Come è noto
l'organico di diritto è determinato annualmente sulla base dei dati
comunicati dalle istituzioni scolastiche dopo la scadenza
dell'iscrizione e tiene conto: per la scuola dell'infanzia del
numero di alunni iscritti al primo, secondo e terzo anno di scuola;
per la scuola primaria l'organico funzionale considera tre
parametri di calcolo: numero di plessi dell'istituzione, numero di
alunni e quota ulteriore. Per la scuola secondaria di primo e di
secondo grado, del numero di alunni iscritti alle classi prime e
del numero previsto di alunni delle classi successive, distinti per
la scuola di secondo grado fra i diversi percorsi di istruzione.
L'organico di diritto viene poi adeguato alla situazione di fatto,
questo lo facciamo nel mese di giugno, rilevata al termine degli
scrutini e degli esami, quindi tale organico risponde alle
oggettive esigenze delle istituzioni scolastiche per il
funzionamento delle classi attivabili.
La copertura dei posti di organico avviene per i posti non
assegnati ai docenti di ruolo, mediante il conferimento di
supplenze annuali fino al 31 agosto sui posti vacanti in organico
di diritto e di supplenze temporanee fino al termine delle attività
didattiche il 30 giugno sui posti non vacanti in organico di
diritto, ma solo disponibili in organico di fatto.
Prima di assegnare le supplenze, vengono disposte le nuove
assunzioni a tempo indeterminato, cosiddette "assunzioni in ruolo",
su posti vacanti in organico di diritto, il cui numero risulta
stabile nell'ultimo triennio scolastico, ciò al fine di evitare
l'insorgere di situazioni in soprannumero che derivino da un calo
di posti sugli organici successivi. Infatti, gli organici sono
determinati annualmente e per questo motivo possono subire
fluttuazioni sia in aumento che in diminuzione, in funzione del
numero degli alunni.
Si evidenzia che i concorsi banditi negli ultimi anni hanno
permesso di assumere in ruolo un significativo numero di docenti.
Mentre per la scuola dell'infanzia e primaria, le graduatorie di
merito sono capienti rispetto al contingente annuale di posti
destinati alle assunzioni in ruolo, per la scuola secondaria in
alcune classi di concorso il numero dei vincitori, o comunque di
idonei presenti nelle graduatorie di merito, è stato inferiore al
numero dei posti banditi o al contingente annuale. Questo
chiaramente crea difficoltà.
Per altre classi di concorso, le graduatorie di merito sono
esaurite, in alcuni casi fin dal loro primo anno di validità, in
quanto il numero di vincitori di idonei è risultato inferiore al
suddetto contingente annuale. Ovviamente, laddove non è stato
possibile coprire i posti vacanti in organico di diritto con le
assunzioni in ruolo, si è proceduto alla loro copertura mediante
supplenza annuale al 31 agosto.
Con le supplenze al 30 giugno, si coprono invece i posti che non
sono vacanti in organico di diritto, quindi non possono essere
assegnate le nuove assunzioni in ruolo, ma che sono disponibili
solo in organico di fatto per diverse cause, ad esempio:
part
time
, sostituzione di docenti in distacco sindacale o presso
gli uffici dell'amministrazione scolastica o regionale,
utilizzazione di docenti titolare di posto comune su posti di
sostegno, assegnazioni provvisorie fuori Valle.
Infine, con tali supplenze vengono coperti i posti costituiti
per un orario inferiore a quello intero, ad esempio gli spezzoni
d'orario della scuola secondaria. Come esempio possiamo prendere la
scuola secondaria di primo grado, dove le supplenze complessive,
classi di concorso e posti di sostegno, sia posti interi che
spezzoni, sono 191. Di queste solo 75 sono supplenze annuali, il
che significa che le altre 116 sono riferite a posti sui quali non
si possono disporre nuove assunzioni in ruolo. Inoltre, delle 75
supplenze annuali, 29 sono complessivamente relative alla classe di
concorso italiano nella scuola media e in matematica nella scuola
media, le cui graduatorie di merito sono oggetto di
rideterminazione, a seguito della nota vicenda del ricalcolo del
voto delle prove scritte operate dal Ministero, che ha creato un
software
che poi non ha funzionato e per il quale non si è
potuto disporre delle assunzioni in ruolo per i relativi
contingenti. Sono 34 quelli relativi a posti di sostegno per i
quali non ci sono graduatorie di merito concorsuali da cui
attingere, perché nonostante l'indizione nel 2020 di due concorsi,
i candidati che hanno presentato domanda sono stati esclusi per
mancanza di titolo di accesso, e neanche la procedura straordinaria
del reclutamento delle GRS degli specializzati ne ha permesso la
copertura, perché l'unica candidata non ha accettato la proposta di
assunzione. Quindi, in realtà, i posti vacanti che non sono stati
coperti con assunzioni in ruolo, a causa dell'esaurimento delle
graduatorie di merito della non stabilità del posto, sono solo 12
assegnati pertanto a supplenza annuale.
In conclusione non si tratta, secondo gli uffici che hanno
esaminato la vostra proposta, di promuovere un organico di diritto
più vicino alle esigenze della scuola, perché gli organici sono già
dimensionati correttamente rispetto alle necessità della nostra
scuola. La criticità, specie nella scuola secondaria, correlata al
significativo numero di supplenze, è dovuta non tanto al non idoneo
dimensionamento dell'organico, quanto alla carenza di docenti da
assumere in ruolo, soprattutto sul sostegno e al fatto che numerosi
posti sono soltanto disponibili ma non vacanti, quindi non possono
essere destinati alle assunzioni in ruolo, assunzioni che darebbero
maggior stabilità al corpo docente valdostano.
Le faccio avere poi la risposta, perché capisco di averla letta
con una certa fretta.
Presidente -
Per la replica, si è prenotata la
consigliera Erika Guichardaz a cui passo la parola.
Guichardaz E. (PCP) -
Grazie Assessore, se può farmi
avere la risposta, perché ho preso appunti ma non su tutto.
Rispetto agli stipendi, certo, verranno dati quei cinque giorni, ma
quello che noi segnalavamo erano i venti giorni invece che si sono
persi proprio per una nomina tardiva; quindi, alla fine, oltre al
danno, la beffa.
Rispetto invece alle criticità che lei ha segnalato per i posti
vacanti, sono un po' le criticità che io le segnalavo già due
settimane fa. Immaginavo che i posti ancora a copertura potessero
essere proprio su quelle cattedre scientifiche particolari e su
quelle cattedre riferite alle materie musicali, perché spesso
capita che proprio per quelle cattedre si attinga a personale che
arrivi da fuori Valle con quelle competenze, ma che quest'anno,
avendo ritardato le nomine, naturalmente si è magari trovato già
con l'assunzione nella loro regione di residenza.
Bene che si voglia intervenire sulla questione dei sostegni,
perché su quella c'è una grossa criticità legata proprio alla
mancanza di titoli, quindi ci ritroviamo ad avere forse anche un
numero buono di insegnanti, ma di insegnanti con l'abilitazione al
sostegno purtroppo continuiamo ad averne un'estrema carenza.
Il fatto che, mal contati, ha parlato di cento insegnanti senza
titolo, a cui vanno aggiunti quelli delle scuole superiori di
sostegno, dovrebbe far sì che vi sia una riflessione all'interno
della Sovrintendenza agli studi, per capire come andare a coprire
quei posti con docenti, a questo punto, con titolo.
Quello che noi chiedevamo rispetto alla questione dell'organico
di diritto, è di tener conto e di valutare anche tutti gli iscritti
fuori sede non residenti, cose che nell'organico di diritto non
vengono conteggiati e che a volte spostano in qualche modo anche il
numero degli insegnanti. Su questo, ad esempio, si potrebbe in
qualche modo intervenire per evitare di avere poi delle diversità
tra l'organico di diritto e di fatto, perché noi ci stiamo ancora
basando su procedure che continuano a essere le stesse da
vent'anni. Molto probabilmente intervenire rispetto ai criteri e
alle procedure, potrebbe in qualche modo agevolare anche il lavoro
nelle istituzioni scolastiche. Comunque sotto questo punto di vista
sono anche disponibile a darle qualche idea per vedere se è
fattibile, ma proprio nell'ottica di agevolare il lavoro delle
scuole che, purtroppo, sappiamo essere in grave carenza e mi sembra
che non ci siano grandi spiragli di qui a poco, a meno che non si
pensi veramente a una riorganizzazione più puntuale.
