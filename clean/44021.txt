Classificazione
CONSIGLIO REGIONALE
Attività consiliare d'aula



Oggetto del Consiglio n. 1110 del 13 dicembre 2021 - Resoconto
OBJET N° 1110/XVI - Communications du Président du
Conseil.
Bertin (Presidente) -
Alla presenza di 33 Consiglieri
possiamo dare avvio ai lavori del Consiglio regionale. Punto n. 1
all'ordine del giorno.
In apertura di quest'adunanza del Consiglio voglio comunicare
che, a conferma della correttezza del mio operato e della
veridicità delle dichiarazioni da me rese, ho appreso quest'oggi
che è stata richiesta da parte della Procura di Aosta
l'archiviazione della mia posizione sull'indagine vaccini. Chi, in
quest'aula e al di fuori, ha tentato di speculare sulla vicenda non
ha avuto grandi soddisfazioni.
La Conferenza dei Capigruppo, nella riunione di venerdì 10
dicembre, ha deciso l'ordine dei lavori di quest'adunanza, dedicata
principalmente alla legge di bilancio della Regione per il triennio
2022-2024: nella seduta pomeridiana di oggi esamineremo i punti n.
1, n. 2, n. 3 e n. 4 (comunicazioni del Presidente, approvazione
dei verbali, comunicazioni di variazioni di bilancio), inizieremo
inoltre l'illustrazione abbinata del DEFR (punto n. 4.01) e delle
leggi di bilancio (punti n. 4.02, n. 4.03, n. 4.04), con gli
interventi dei relatori, di maggioranza Malacrinò e di minoranza
Aggravi, dell'assessore alle finanze Marzi e del presidente della
Regione Lavevaz. La discussione generale abbinata delle relazioni
della Sezione di controllo della Corte dei Conti, (punti n. 3.01,
n. 3.02, n. 3.03, n. 3.04, n. 3.05, n. 3.06, n. 3.07), del DEFR e
dei disegni di legge di bilancio inizierà nella seduta mattutina di
domani, martedì 14, alle ore 09:00. Vi ricordo che era fissato per
le ore 13:00 di oggi il deposito degli emendamenti che
necessitavano del parere di compatibilità finanziaria, mentre è
fissato per domani, entro le ore 09:15, il deposito degli
emendamenti che non devono essere corredati dal parere di
compatibilità finanziaria. Gli eventuali ordini del giorno dovranno
essere depositati prima della chiusura della discussione generale.
L'esame abbinato dei documenti di bilancio proseguirà nelle
giornate di mercoledì 15 e giovedì 16 dicembre. Segnalo che, ai
sensi della deliberazione dell'Ufficio di Presidenza dell'ottobre
2021, le riunioni del Consiglio si svolgono con i seguenti orari:
09:00-13:00/15:00-20:00. Dopo la chiusura della discussione
generale vi saranno le repliche dei Consiglieri relatori,
dell'Assessore alle finanze e del Presidente della Regione, oltre
che la votazione degli eventuali ordini del giorno. Vi sarà quindi
la presa d'atto delle relazioni della Sezione di controllo della
Corte dei Conti e la votazione del DEFR. Si proseguirà poi in
seguito con la votazione separata della legge di stabilità
regionale, delle sue disposizioni collegate e del bilancio. Prima
della votazione finale della legge di stabilità, si potranno
effettuare le dichiarazioni di voto congiunte sui tre disegni di
legge. La Conferenza dei Capigruppo ha poi convenuto di esaminare
il punto n. 3.08 dell'ordine del giorno (l'atto di
razionalizzazione periodica delle partecipazioni pubbliche). Se non
vi sono richieste di intervento, punto n. 2 all'ordine del
giorno... ha chiesto la parola il consigliere Manfrin, ne ha
facoltà.
Manfrin (LEGA VDA) -
Solo per chiederle se la
comunicazione che ci ha fatto a inizio di questa seduta rientra fra
le comunicazioni del Presidente del Consiglio oppure è una
comunicazione che la riguarda e come tale a questo punto ogni
Consigliere può esprimersi nel merito evidentemente di questa... se
accadessero questioni similari che rivolgono o coinvolgono un solo
Consigliere... siccome lei ci ha fatto richiamo nell'attenersi alle
comunicazioni, io credo che però anche lei dovrebbe attenersi nel
merito a quelle che possono essere comunicazioni. Se ritiene
opportuno che quindi si discuta anche nel merito di questioni
politiche, a questo punto credo che ci sia libero dibattito per
tutti su qualsiasi argomento.
Presidente -
Visto che avevo comunicato in precedenza
l'apertura di un'indagine nei miei confronti e poi si era anche
intervenuti, oggi ho aggiornato sulla vicenda. Vi sono altri
interventi?
