Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 445 del 5 ottobre 1981 - Resoconto
OGGETTO N. 445/81 - COMUNICAZIONI DEL PRESIDENTE DEL
CONSIGLIO.
Presidente
- Alcune comunicazioni che riguardano
l'attività consiliare dal 29 settembre ad oggi.
Disegni di legge presentati
Presidente
- Sono stati presentati i seguenti disegni di
legge:
D.L. n. 323, presentato dalla Giunta regionale in data 29
settembre 1981, concernente: "Modifiche ed integrazioni alla legge
regionale 21 dicembre 1977, n. 72 - Ordinamento della professione
di maestro di sci e delle scuole di sci in Valle d'Aosta".
D.L. n. 324, presentato dalla Giunta regionale in data 1°
ottobre 1981, concernente: "Aumento, limitatamente all'anno 1981,
della spesa per l'applicazione della legge regionale 28.6.1962, n.
13, modificata con legge regionale 28.6.1979, n. 31, recante norme
per il risanamento del bestiame in Valle d'Aosta, nei riguardi
della brucellosi, tubercolosi e mastiti".
D.L. n. 325, presentato dalla Giunta regionale in data 1°
ottobre 1981, concernente: "Subvention aux associations culturelles
valdôtaines".
D.L. n. 326, presentato dalla Giunta regionale in data 1°
ottobre 1981, concernente: "Proroga della durata in carica della
Commissione regionale per l'Artigianato".
Disegno di legge vistati
Presidente
- Non vi sono disegni di legge vistati.
Disegni di legge non vistati
Presidente
- Non vi sono disegni di legge non
vistati.
Deliberazioni vistate
Presidente
- Non vi sono deliberazioni vistate.
Deliberazioni non vistate
Presidente
- Non vi sono deliberazioni non vistate.
Riunioni
Presidente
- Vi sono state le seguenti riunioni:
- la II Commissione si è riunita 1 volta;
- la III Commissione si è riunita 1 volta.
Per quanto concerne le attività delle Commissioni e delle
rappresentanze, ricordo che i Consiglieri De Grandis e Mafrica
hanno partecipato al Convegno Nazionale promosso dall'ANCI, sul
tema: "La Finanza del sistema delle autonomie", svoltosi a
Viareggio nei giorni 1, 2 e 3 ottobre 1981.
Erano presenti pure i rappresentanti dell'Unità Sanitarie
Locali, dei Comuni, delle Province e delle Regioni di Italia.
Il Vice Presidente Mappelli ha partecipato in rappresentanza
della Giunta regionale, alla riunione del Comitato di Iniziativa
per la Cooperazione tra le Regioni dell'arco alpino, svoltosi a
Lubiana (Jugoslavia) nei giorni 2 e 3 ottobre.
Si è svolto ad Aosta nei giorni 2 e 4 ottobre il Raduno
Nazionale ex-Combattenti nel nome di Aosta cui hanno partecipato
Amministratori e Consiglieri del Comune di Aosta e della
Regione.
Al comptoir di Martigny la Valle d'Aosta è ospite d'onore. Alla
cerimonia inaugurale svoltasi sabato 3 ottobre, era presente una
qualificata delegazione guidata dal Presidente della Giunta
Andrione.
Il Gonfalone della Regione ha partecipato alla cerimonia di
consegna della medaglia d'oro alla città di Biella, in data 4
ottobre 1981, alla Presenza del Presidente della Repubblica Sandro
Pertini.
Sono terminate le comunicazioni del Presidente del Consiglio,
sulle quali è aperta la discussione.
Ha chiesto di parola il Consigliere Minuzzo. Ne ha facoltà.
Minuzzo (PSDI) -
Per quanto concerne la proroga,
annunciata dal Presidente del Consiglio, della Commissione
regionale per l'Artigianato, chiederei al Presidente della III
Commissione Consiliare Permanente e comunque all'Assessore
competente di affrontare una volta per tutte il problema dell'Albo
delle Imprese Artigiane. Ritengo infatti che l'artigianato sia un
settore da non trascurare, sentite anche le dichiarazioni fatte
dall'Assessore all'Industria, Commercio, Artigianato e Trasporti,
Chabod nella sua qualità di Presidente dall'Artigiancassa, il quale
ha avuto modo di affermare che il settore artigiano è uno dei
settori trainanti e che ancora tengono nell'economia
valdostana.
A mio avviso la situazione è diventata insostenibile, in quanto
su 8 rappresentanti degli artigiani eletti, ben 6 non svolgono più
attività artigiana; su 12 componenti della Commissione che hanno
diritto al voto deliberativo, ben 5 non fanno più parte delle
imprese artigiane e sono stati cancellati dall'Albo delle Imprese
Artigiane, uno già nel lontano 1974, un altro nel 1976, uno nel
1980, ecc. Avevamo già avuto modo di polemizzare - in senso
costruttivo - con l'Assessore al momento in cui ha costituito la
Commissione consultativa per i problemi dell'artigianato, che a
nostro avviso andava a sostituire quelle che erano le funzioni di
questa Commissione per l'Albo. Giustamente avevamo apprezzato
l'iniziativa dell'Assessore nel costruire questa Commissione; nel
contempo però, chiedevamo le dimissioni o il rinnovo della
Commissione regionale per l'Albo perché non era più in grado di
svolgere le sue funzioni, se non limitatamente a quelle di
iscrizione e cancellazione delle imprese artigiane sull'Albo.
Chiederei pertanto al Presidente della III Commissione e
all'Assessore di voler tenere conto di questa situazione; sappiamo
che ci sono dei problemi dovuti all'attuale legislazione in vigore,
ma riteniamo che siano superabili, per cui faccio di nuovo carico
al Presidente della Commissione e all'Assessore di voler esaminare
a fondo questo problema.
Presidente
- Altri che chiedono la parola sulle
comunicazioni del Presidente del Consiglio?
Ha chiesto di parlare il Consigliere Viberti. Ne ha facoltà.
Viberti
(DPROL)
- Per associarmi alla richiesta
del Consigliere Minuzzo e per rinnovare la raccomandazione
concernente la legge che era stata predisposta con un lungo e
faticoso lavoro dalla Commissione e che è stata respinta dalla
Commissione di Coordinamento. Con un po' di impegno e - tra l'altro
- con alcune riunioni, abbiamo già avuto modo di individuare quali
sono i problemi e abbiamo trovato forse anche le strade per
risolverli, quindi sarebbe opportuno rendere i tempi un pochino più
veloci e arrivare ad una definizione per vedere se in realtà la
Commissione di Coordinamento ha trovato delle eccezioni per
bloccare la legge in attesa di decisioni a livello nazionale,
oppure se si trattava solamente di questioni tecniche, per cui in
seconda istanza la legge, con le opportune modifiche, può andare
avanti. Perché c'è da sospettare che dietro questioni tecniche ci
sia stata una volontà politica di bloccare questa legge; cosa che
noi, come Consiglieri regionali della Regione Autonoma Valle
d'Aosta, non possiamo assolutamente accettare in un campo come
quello dell'artigianato che ci compete per Statuto.
Presidente
- La Presidenza dà assicurazione ai colleghi
che sono intervenuti che il disegno di legge n. 326, che ho
annunciato essere in attesa del parere dell'Assessorato alle
Finanze per quanto concerne la parte finanziaria, sarà assegnato
immediatamente alla III Commissione Consiliare permanente il cui
Presidente è presente ed ha ascoltato le sollecitazioni dei
colleghi Consiglieri, e che pertanto la Commissione agirà per il
meglio.
Nessun altro chiede la parola per cui concludiamo le
comunicazioni del Presidente del Consiglio.
