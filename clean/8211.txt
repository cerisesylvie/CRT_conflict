Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2652 del 26 febbraio 1987 - Resoconto
OGGETTO N. 2652/VIII - RAPPRESENTANZA DELLA VALLE D'AOSTA E
DELLE MINORANZE ETNICHE NEL PARLAMENTO EUROPEO. (Approvazione di
mozione).
PRESIDENTE
: Do lettura del testo della mozione presentata
dal Consigliere Baldassarre:
MOZIONE
Nel corso della presente legislatura, il Consiglio regionale ha
avuto modo di discutere, a seguito di una mozione sottoscritta dai
Consiglieri Perrin, Voyat, Stévenin, Rolando, Tamone, De Grandis,
Lanivi, Fosson, Maquignaz, Ricco, Beneforti e Lanièce, del problema
della modifica per la Valle d'Aosta del sistema elettorale per le
elezioni del Parlamento Europeo.
Con la mozione di cui trattasi, approvata all'unanimità nella
seduta dell'11 gennaio 1984, il Consiglio regionale deliberava "de
charger le Gouvernement régional et la Conférence des Chefs de
groupe de:
a)
entretenir des relations avec les parlementaires
européens - et le cas échéant avec les Commissions Spéciales - afin
d'être informés avec plus de précision sur l'activité des travaux
du Parlement Européen;
b)
entretenir des relations avec le Gouvernement
central, les autres Régions et les forces politiques présentes au
Parlement Italien pour parvenir à abolir l'actuel système électoral
et à en constituer un nouveau sur des bases régionales".
Purtroppo, dati i limiti di tempo ristretti, l'iniziativa non ha
potuto avere corso e il 17 giugno 1984 gli elettori valdostani
furono chiamati ad eleggere i componenti del Parlamento Europeo con
il sistema tradizionale già usato per le elezioni del 1979.
Come era facilmente prevedibile, nessun candidato valdostano
inserito nelle formazioni politiche tradizionali riuscì ad ottenere
un numero di preferenze tale da permetterne l'elezione.
In quell'occasione i Movimenti regionalisti Union Valdôtaine e
A.D.P. formarono una lista con il Partito Sardo d'Azione.
Tale formazione politica raggiunse, seppure in modo risicato, il
numero di voti necessario per essere rappresentato nell'Assemblea
di Strasburgo.
Risultò eletto il candidato del Partito Sardo d'Azione
Michele Columbu.
In base però agli accordi sottoscritti tra i Movimenti
regionalisti valdostani ed il Partito Sardo d'Azione, era stato
sancito il principio della rotazione tra un candidato del Partito
Sardo d'Azione, il predetto Michele Columbu, e un candidato
dell'Union Valdôtaine, Alexis Bétemps, Presidente del Movimento
stesso.
L'Union Valdôtaine, attraverso gli organi di informazione, ebbe
modo di esaltare questo accordo che avrebbe consentito alla Valle
d'Aosta di aver finalmente la sua rappresentanza in seno al
Parlamento Europeo.
Il Segretario del Movimento, Leonardo Tamone, in polemica con i
Partiti nazionali, si dichiarò più volte entusiasta di questa
soluzione e voti e consensi furono sollecitati dall'Union
Valdôtaine su questa formazione che sola poteva garantire ad un
valdostano di sedere nell'assemblea di Strasburgo.
Oggi, ad oltre due anni e mezzo, risulterebbe che il
Parlamentare eletto, Michele Columbu, non abbia l'intenzione di
cedere il posto ad un rappresentante dell'Union Valdôtaine e questo
nonostante i voti dell'Union Valdôtaine e degli A.D.P. siano stati
determinanti per consentire al Partito Sardo d'Azione di
raggiungere il quorum necessario.
Insomma, come dice il noto proverbio: "passata la festa, gabbato
lo santo", e i Valdostani, nonostante le promesse dell'Union
Valdôtaine, si trovano con le "pive nel sacco".
Tutto ciò premesso,
Il Consiglio regionale della Valle d'Aosta
DELIBERA
1)
di sollecitare il rappresentante del Partito Sardo
d'Azione a voler rispettare la cosiddetta "staffetta" concordata a
suo tempo con l'Union Valdôtaine, al fine di non privare la Valle
d'Aosta della possibilità di essere rappresentata nel Consesso
Europeo;
2)
di prendere gli opportuni contatti con il Governo
centrale e con il Parlamento al fine di pervenire ad una modifica
del sistema elettorale che consenta alle minoranze etniche di
essere rappresentate nel futuro Parlamento Europeo.
PRESIDENTE
: Ha chiesto di illustrare la mozione il
Consigliere Baldassarre, ne ha facoltà.
BALDASSARRE - (P.S.D.I.):
Vorrei subito chiarire che non
è mia intenzione intromettermi negli affari interni di movimenti
regionalisti. Debbo confessare che chi mi ha ispirato questa
mozione è stato un giornalista della RAI, il Sig. Caveri, che, non
ricordo bene se una settimana prima o una settimana dopo le
elezioni europee, chiamò l'On. Bétemps. Da allora rimasi
impressionato, perchè mi chiedevo chi fosse questo nuovo deputato
europeo e, a distanza di tre anni, ho creduto opportuno presentare
questa mozione per capire effettivamente cosa volessero dire quelle
affermazioni.
Nessuno di noi può dimenticare la campagna elettorale fatta dai
due movimenti regionalisti, dall'Union Valdôtaine e dagli A.D.P.,
ed alcune affermazioni rilasciate dal Segretario dell'Union
Valdôtaine, Tamone, ad un giornale sardo, "L'Unione Sarda"; fra e
altre cose affermava che i voti dell'Union Valdôtaine sono stati
determinanti per la elezione dell'On. Columbu. Come me c'è qualche
altro Consigliere che ha avuto occasione di conoscere questo
deputato a Strasburgo, al quale, in un colloquio alquanto
riservato, chiedemmo se era sua intenzione dimettersi da deputato
europeo. Premesso che Columbu porta un apparecchio acustico (in più
da quell'orecchio...), di dare le dimissioni, fece presente, non
aveva nessuna intenzione, anche perchè disse: "prima di arrivare
all'On. Bétemps vengono alcuni candidati dei primi non eletti".
Pensavo che fosse una semplice battuta, ma oggi, a tre anni
dalle elezioni, le promesse fatte dai movimenti regionalisti in
campagna elettorale quando chiedevano voti per il candidato
dell'Union Valdôtaine, che avrebbe dovuto sostituire l'On. Columbu
a metà legislatura, non sono state mantenute e sono convinto che
non si realizzeranno, stando alle affermazioni dell'On. Columbu e
da un altro deputato sardo della D.C..
Questa mozione vuole portare un contributo al chiarimento di
questo argomento, tant'è vero che ne "La Stampa" dell' 11.2.1987
l'On. Columbu sostiene che "è una questione di proporzioni: il
partito sardo ha ottenuto un maggior numero di voti, quindi, il suo
rappresentante starà a Strasburgo più del nostro". Quindi, con la
prima parte della mozione si vuole invitare, da parte del Consiglio
regionale, l'On. Columbu a dare le dimissioni. La seconda parte
della mozione riguarda un problema più concreto, che è quello di
prendere contatto con il Governo centrale per modificare il sistema
elettorale e per far sì che la Valle d'Aosta sia presente con un
proprio rappresentante al Parlamento Europeo.
Questa mozione, che intende richiamare i fatti così come si sono
verificati, ritengo che meriti un voto favorevole da parte di tutti
i rappresentanti del Consiglio regionale. Se questo non dovesse
avvenire e le dimissioni dell'On. Columbu non si dovessero
verificare, prima della scadenza delle elezioni regionali,
ripresenterò mozione analoga. Inoltre, affiggeremo dei manifesti in
tutta la Valle d'Aosta per far capire agli elettori, che sono stati
presi in giro, cosa significava dare retta a esponenti che
chiedevano voti per la Valle d'Aosta.
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
Il clima di quest'aula ha avuto momenti
difficili e siamo scivolati in una atmosfera che è consona al
periodo, che stiamo vivendo, di pre-quaresima. In questo senso
vorrei cominciare a rispondere al carissimo amico Baldassarre in
due modi; mi sto accingendo a preparare due mozioni, che
concerneranno i seguenti argomenti: i rapporti che tiene il nostro
amico Baldassarre con i suoi compagni D'Angelo e Rossi ad Aosta e
su quali siano i rapporti che corrono, in questo momento, fra i
suoi compagni Preti e Romita, con il compagno Nicolazzi.
Non so che cosa centri con i lavori del Consiglio regionale
questa prima parte di mozione; la accetto. È qui alla discussione e
cercherò di dare alcune risposte serie a queste richieste.
Per quanto riguarda il nostro rapporto con Michele Columbu, è un
rapporto serio; per il momento, tutti gli impegni che sono stati
presi dall'On. Columbu sono stati rispettati. Quando c'è stato il
finanziamento dei fondi europei, questi sono stati correttamente
divisi tra il Partito Sardo d'Azione, il Movimento Friuli, l'Unione
Slovena, l'Union Valdôtaine e i Democratici Progressisti. Mi pare
che in questi termini la cosa stia andando avanti nel migliore dei
modi.
Per quel che riguarda alcune affermazioni del Consigliere
Baldassarre, altri Consiglieri, che erano a Strasburgo, non
sentirono quando il Consigliere Baldassarre pose la domanda all'On.
Columbu, se si sarebbe o non si sarebbe dimesso; al contrario, lui
ci ha confermato che rispetterà i patti che abbiamo fatto fra
partiti.
A questo punto mi corre l'obbligo di fare una affermazione: in
quella corsa alle elezioni europee, in Valle d'Aosta non c'eravamo
solo noi, c'erano molti altri. Mi permetto di dire sottovoce che se
c'è il rischio che qualcuno vada al Parlamento Europeo a
rappresentare la Valle d'Aosta, non sarà nessuno dei vostri
partiti, soprattutto quello del Consigliere Baldassarre; il rischio
è che ci vada l'Union Valdôtaine, il vostro assolutamente no.
Vorrei precisare un'ultima cosa: dopo Columbu, nella lista della
circoscrizione della Sardegna, non ci sono quattro candidati, ma ce
ne sono soltanto due. Sono persone con cui abbiamo dei contatti e
che per il momento ci hanno detto che, quando l'On. Columbu si
dimetterà, anche loro si dimetteranno. Quindi, non abbiamo
sottratto voti a nessuno, anche perchè, a onor del vero, non è che
l'Union Valdôtaine avesse avuto un grandissimo numero di voti.
Ribadisco quello che è stato già detto dal Presidente Bétemps,
interessato al nostro problema, su altri giornali: la soluzione di
cui mi dichiarai convinto allora e che mi convince ancora di più
oggi, sperando che la prossima volta si possa ripresentare, è che,
invece di prendere centonovantamila voti, ne prenderemo
trecentomila, perchè questo è il nostro destino; non possono
essercene altri e siamo convinti che saremo al Parlamento
Europeo.
Per queste ragioni voteremo contro la prima parte della mozione,
al contrario, voteremo a favore della parte della mozione che
comprende gli alinea 1, 2 e 3, e il punto 2, dove proponiamo di
aggiungere: "Delibera di impegnare il presidente del Consiglio e il
Presidente della Giunta a prendere gli opportuni contatti (...)",
anche perchè questo è stato il "grimaldello" che ha permesso la
presentazione di questa mozione.
A questo proposito bisognerebbe ricordare al Consiglio regionale
che di iniziative che garantissero la rappresentanza al Parlamento
Europeo della Valle d'Aosta ne sono state prese svariate; qui ho
solamente tre copie di mozioni presentate in vari altri momenti in
Consiglio regionale da parte di Consiglieri unionisti e di altri
gruppi. Voteremo la mozione, perchè non possiamo che essere
d'accordo; tuttavia, penso che l'azione che i Presidenti del
Consiglio e della Giunta potranno fare per parlare della
modificazione del sistema elettorale europeo in questo momento non
troverà facile accoglienza, stante l'urgenza di altri problemi.
In questi termini accogliamo quella parte della mozione;
speriamo che la Presidenza del Consiglio accetti che venga votata
in questi termini e per il resto ringraziamo il Consigliere
Baldassarre di averci dato l'opportunità di spiegare in questo
Consiglio qual è la situazione dei rapporti fra noi, il Movimento
Friuli, il Movimento Autonomista Occitano, l'Unione Slovena, gli
A.D.P. e il Partito Sardo di Azione.
PRESIDENTE
: Dichiaro chiusa la discussione generale. Ha
chiesto di parlare il Consigliere Baldassarre, ne ha facoltà.
BALDASSARRE - (P.S.D.I.):
Sempre come battuta, vorrei
tranquillizzare il Consigliere Tamone che i rapporti del
sottoscritto con le due persone che ha menzionato (di cui adesso
non ricordo il nome), sono pessimi. Per quanto riguarda i rapporti
fra Preti, Romita e il compagno Nicolazzi, la dialettica interna è
sempre utile; ognuno poi sceglie la propria strada. Il nostro
Partito è sempre aperto, per entrare e per uscire, e ne abbiamo
visti tanti entrare ed uscire, che ormai non si contano più. Siamo
andati sempre avanti però; i nostri rappresentanti non sono
mancati, sia a livello comunale, sia a livello regionale e non
mancheranno per il futuro. Non abbiamo la presunzione di andare nel
Parlamento Europeo, voi questa presunzione l'avete; ringraziate
sempre partiti nazionali che vi danno una mano per portare avanti
questi vostri programmi.
Non volevo, come avevo anticipato, polemizzare, ma ho sollevato
un problema che mi sembrava passato nel dimenticatoio. Accetterò
l'emendamento proposto dal Consigliere Tamone, ribadendo che sulla
prima parte della delibera tornerò di nuovo prima della fine della
legislatura, per sentire chi è che non mantiene i patti. Io sono
convinto che sarà Columbu.
PRESIDENTE:
Il Consigliere Baldassarre ha accettato
l'emendamento proposto dal Consigliere Tamone; pertanto, la mozione
deve essere intesa nel seguente modo: il punto primo, "Nel corso
della presente (...)"; il punto secondo, "Con la mozione di cui
trattasi (...)"; il punto terzo, "Purtroppo, dati i limiti di tempo
ristretti (...)".
Tutto il resto viene cancellato, ivi compreso il punto 1) del
deliberato; il punto 2) diventa 1) e anzichè "di prendere gli
opportuni contatti (...)" diventa "di impegnare il Presidente del
Consiglio regionale e il Presidente della Giunta regionale a
prendere gli opportuni contatti (...)".
Ha chiesto di parlare il Consigliere Sandri, per dichiarazione
di voto; ne ha facoltà.
SANDRI - (N.S.):
Il voto del Gruppo consiliare di Nuova
Sinistra sarà favorevole alla seconda parte, così come richiesto
dal Consigliere Tamone, perchè riteniamo questo un fatto
importante. Concordo sul fatto che parlare dei panni in casa
d'altri non è molto cortese; il nostro piccolo Movimento ha fatto
un accordo elettorale con il Parlamento Europeo, con una piccola
formazione italiana che si chiama Democrazia Proletaria, che
peraltro ha raggiunto soltanto un eletto in tutto il territorio
nazionale. I nostri rapporti sono buoni, però non mi farebbe
assolutamente piacere che altri intervenissero su questa cosa.
Credo invece che sia un problema estremamente importante, e che
è stato invece sottovalutato nel dibattito, quello sulla revisione
del sistema elettorale; può anche darsi che sia vero, come dice il
Consigliere Tamone, che l'aria che tira a Roma non sia eccezionale,
ma credo che noi dobbiamo essere sufficientemente capaci di portare
un nostro contributo per la risoluzione di questo problema. Il
sistema elettorale scelto per le elezioni europee è sicuramente un
sistema indecente, perchè non tutela le minoranze sancite dalla
Costituzione, con le Regioni a Statuto Speciale, che vengono del
tutto dimenticate.
Se per qualche regione può essere stato trovato l'inghippo, per
cui il loro numero diventa interessante dal punto di vista
dell'applicazione del meccanismo sull'assegnazione dei seggi, come
può essere per le province autonome di Bolzano e di Trento, per la
nostra Regione diventa assolutamente iniquo ed è praticamente
impossibile avere un qualsiasi parlamentare regionale. Per questo
motivo credo sarebbe importante, non soltanto approvare questa
mozione, ma approvarla con la voglia di farla applicare.
Personalmente, ritengo, come ho detto più volte, che con Roma
dobbiamo essere molto rigidi. Volevo citare il caso della
Groenlandia, che era nella CEE con una popolazione di circa
duecentomila abitanti ed aveva quattro rappresentanti nel
Parlamento Europeo: a furia di "scocciarli", i Groenlandesi hanno
votato un referendum contro la permanenza della loro Regione
all'interno della CEE. Credo che la CEE sia rimasta scottata e
penso che ribattere su questi problemi non sia assolutamente da
sottovalutare.
PRESIDENTE
: Pongo in votazione la mozione nel testo così
emendato:
MOZIONE
Nel corso della presente legislatura, il Consiglio regionale
ha avuto modo di discutere, a seguito di una mozione sottoscritta
dai Consiglieri Perrin, Voyat, Stévenin, Rolando, Tamone, De
Grandis, Lanivi, Fosson, Maquignaz, Ricco, Beneforti e Lanièce, del
problema della modifica per la Valle d'Aosta del sistema elettorale
per le
elezioni del Parlamento Europeo.
Con la mozione di cui trattasi, approvata all'unanimità nella
seduta dell'11 gennaio 1984, il Consiglio regionale deliberava "de
charger le Gouvernement régional et la Conférence des Chefs de
groupe de:
a)
entretenir des relations avec les parlementaires
européens - et le cas échéant avec les Commissions Spéciales - afin
d'être informés avec plus de précision sur l'activité des travaux
du Parlement Européen;
b)
entretenir des relations avec le Gouvernement
central, les autres Régions et les forces politiques présentes au
Parlement Italien pour parvenir à abolir l'actuel système électoral
et à en constituer un nouveau sur des bases régionales".
Purtroppo, dati i limiti di tempo ristretti, l'iniziativa non
ha potuto avere corso e il 17 giugno 1984 gli elettori valdostani
furono chiamati ad eleggere i componenti del Parlamento Europeo con
il sistema tradizionale già usato per le elezioni del 1979.
Tutto ciò premesso,
Il Consiglio regionale della Valle d'Aosta
DELIBERA
1) di impegnare il Presidente del Consiglio regionale ed il
Presidente della Giunta a prendere gli opportuni contatti con il
Governo centrale e con il Parlamento al fine di pervenire ad una
modifica del sistema elettorale che consenta alle minoranze etniche
di essere rappresentate nel futuro Parlamento Europeo.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
