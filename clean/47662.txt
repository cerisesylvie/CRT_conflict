Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3850 del 24 luglio 2024 - Resoconto
OGGETTO N. 3850/XVI - Interpellanza: "Interlocuzioni con i
concessionari autostradali e dei tunnel per scongiurare la presenza
di numerosi cantieri e per l'eventuale gratuità dei
passaggi".
Bertin (Presidente) -
Punto n. 28. La parola al
consigliere Lucianaz, ne ha facoltà.
Lucianaz (RV) -
Sulla falsa riga di quanto appena ha
affermato il collega, visto che il mio punto è stato piazzato dopo
il suo dagli uffici, continuiamo sulle problematicità delle strade
e dell'accesso alla Valle d'Aosta, nel senso che o chiudiamo a
Quincinetto la Valle, perché massi ne cascano da tutte le parti, ma
non mi pare una proposta razionale, o altrimenti, dovremo pur
imparare a convivere, come le popolazioni hanno sempre fatto da
millenni, con il rischio montagna, e - senza scomodare l'ossimoro
"Montagna Sicura", che per me è l'evidenza di quanto si voglia
immaginare in un contesto che non lo permette - passo a illustrare
le premesse di quest'interpellanza, perché nel mese di agosto, come
tutti sappiamo, ci sarà un aumento di presenze turistiche
considerevole, almeno si spera, e questo comporterà naturalmente
anche sulle strade un intensificarsi di traffico, di circolazione,
di attese, come puntualmente avviene ogni anno nel mese di agosto,
però in Valle d'Aosta, come sappiamo tutti, ci sono condizioni
orografiche particolari, ad esempio si è da poco conclusa la
difficoltosa, e per qualcuno anche molto onerosa, criticità causata
dai lavori di ampliamento della Mongiovetta, criticità che ha
determinato dal 10 giugno al 5 luglio scorso il blocco totale della
viabilità di questa strada statale tra Montjovet e Saint-Vincent, e
parlo di strada statale, cioè di una strada sulla quale dovrebbero
normalmente passare tutti, o almeno avere un'alternativa, ma questo
sarà oggetto di un successivo intervento.
Al fatto orografico, si aggiungono i perduranti lavori con
chiusure totali di diversi ponti sulla Dora Baltea, ne abbiamo
diversi chiusi, e in diversi punti numerosi viadotti, basta
pensare, ad esempio, salendo verso Courmayeur, al rettilineo di
Villeneuve, al rettilineo di Leverogne: ci sono circa 20 km di
strada dove non si può superare fino al rettilineo di Derby. Per il
codice della strada, se c'è un'Ape che ci precede, dovremmo starle
dietro per 20 km; naturalmente pochi rispettano il codice della
strada.
Abbiamo altre criticità, abbiamo la posa del metano, abbiamo la
fibra ottica, il cantiere di Challand, non parliamo della strada di
Cogne e di quanti altri ancora.
Recentemente, quando ho presentato quest'interpellanza,
c'erano i lavori di rifacimento delle sponde del ponte di
Pont-Saint-Martin, che dovrebbero essere terminati comunque questa
settimana. Altri disagi sono causati naturalmente da fenomeni
atmosferici che procurano sul territorio, così delicato come il
nostro, possibili e preoccupanti criticità.
Ho anche riportato in premessa le parole del sindaco di Arnad,
Alexandre Bertolin, in previsione del prossimo avvio dei lavori per
ampliare la carreggiata dalla Statale 26 tra Arnad e Bard: il maxi
cantiere comporterà una fase di ampliamento e di allargamento della
carreggiata con lavori non si sa bene di quale durata.
Tra l'altro ad Arnad pare che si debbano spostare tutte le
interferenze comunali che attraversano la Statale (acquedotto,
fognatura) e non è dato neppure sapere quando inizieranno; sarebbe
bene anche avere una data magari con un certo anticipo, di modo che
ci si possa organizzare.
Si rammenta che il piano di ammodernamento comprenderebbe
inoltre la realizzazione di una rotonda all'altezza dello svincolo
di Echallod, come - sempre esplicita il Sindaco - contemplata già
in un progetto Anas; sta di fatto che da notizie di stampa le
interlocuzioni con l'Assessore regionale alla mobilità Bertschy
sono già state avviate.
Un'altra criticità quindi che si aggiunge alle altre, ma non
finisce qui, perché abbiamo il casello di Quincinetto che è ancora
chiuso, quindi crea sicuramente in Bassa Valle ulteriori problemi.
Non parliamo poi del cantiere allo svincolo autostradale di
Santhià, che condiziona fortemente la viabilità, soprattutto
pullman, camper, camion, auto di dimensioni appena più larghe di
una normale, quando si arriva al restringimento in pieno curva allo
svincolo di Santhià, vi garantisco che è al limite della decenza,
con il rischio che un mezzo rimanga incastrato in quell'angusto
passaggio, bloccando totalmente il traffico. Questa è roba, secondo
me, impresentabile. Così funziona l'accesso alla Valle d'Aosta.
Avremo le solite pandemiche difficoltà di afflusso al Tunnel del
Monte Bianco, il mese di agosto è tipico per delle code
interminabili davanti a questo tunnel, spesso si nota che i caselli
aperti sono due, a volte uno, ma spesso due; quando abbiamo code
lunghissime, si potrebbero intensificare i caselli, a mio modo di
vedere, per il passaggio delle auto, in modo da ottimizzare i
tempi.
Ho visto io stesso un casellante con una coda lunghissima,
uscire dal casello, prendere una staffa, misurare l'altezza del
camper, ha perso più di 2-3 minuti, riposizionare la staffa,
rientrare nel casello per giustamente computare la giusta tariffa
per un camper misurato con una staffa. Alla faccia della
digitalizzazione così sbandierata.
Oltre alle lamentele di tutti quanti noi che rimaniamo
incolonnati, ci sono le difficoltà delle imprese locali. Le
dichiarazioni del Presidente di Confindustria, Turcato, sono
eloquenti e a pesare ancor di più sono le perduranti incertezze
dell'intero sistema infrastrutturale della Valle d'Aosta.
Questa deve continuare a essere la priorità per proseguire il
cammino di sviluppo delle imprese della regione che vogliono poter
continuare a competere sui mercati di tutto il mondo.
Non abbiamo aerei che atterrano, abbiamo più iniziative
finanziarie sull'aeroporto che aerei che atterrano, non abbiamo
treni per anni, traghetti al momento non sono ancora previsti,
abbiamo un asse stradale che, ragazzi, è impressionante, fa acqua
da tutte le parti, se posso permettermi.
Nei mesi scorsi Rassemblement, con diverse iniziative ha chiesto
a questo Governo di prendere in considerazione altre alternative
nei collegamenti intervallivi, di guardare oltre il vostro DEFR, di
guardare il futuro dei collegamenti della Valle d'Aosta; l'ha
ricordato anche il capogruppo durante i lavori di questa assemblea:
collegamenti stradali, e non solo collegamenti aerei, da studiare,
da prevedere, abbiamo ipotizzato il Tunnel tra Cogne e Eaux-Froides
e sarà proprio oggetto di un'iniziativa dei colleghi della Lega, ma
ci sono altri progetti che risalgono al secolo scorso, ad esempio
con Campiglia Soana, con Bourg-Saint-Maurice, tra Champoluc e
Gressoney, con il Biellese, tutti progetti che si è avuto il
coraggio di proporre il secolo scorso e che pare che questo Governo
non voglia neppure prendere in considerazione.
Per questi motivi interpelliamo il Governo per capire come
intenda affrontare, di concerto con le competenti istituzioni
piemontesi e italiane, le sempre più gravi criticità sul sistema
stradale che immette il flusso veicolare verso la Valle, in
particolare ad agosto, e quali interlocuzioni siano state avviate
con le concessionarie autostradali e dei due tunnel al fine di
scongiurare la presenza di numerosi cantieri sia sull'asse
stradale, sia nei tratti che immettono all'opera, in particolare
calcolando che a Quincinetto il casello è ancora chiuso.
L'ultima domanda è: quali innovative soluzioni della viabilità
regionale prenderà in considerazione il piano che, proprio in
questi giorni, è stato presentato.
Oltre al casalingo problema di Hône, che immaginiamo bene, ce ne
sono tanti altri, ci sono altrettante zone della Valle d'Aosta dove
l'autostrada... e la statale è l'unico passaggio, non solo Bard, in
particolare vorremmo capire quali sono le progettualità che il
prossimo piano intende prendere in considerazione, altrimenti
faremo il nostro mestiere di continuare a proporre soluzioni
alternative.
Presidente -
Risponde il Presidente della Regione.
Testolin (UV) -
Gli argomenti posti sul tavolo dal
consigliere Lucianaz sono effettivamente talmente ampi e articolati
che diventa difficile pensare di dare una risposta risolutiva e che
possa essere anche efficace ed efficiente nei confronti di una
tematica che, non ho timore di dire, ci vede impegnati pressoché
giornalmente, con una programmazione che è giusto che si conosca:
magari non è conosciuta dai Consiglieri, ma è un'interlocuzione
continua con tutti gli enti gestori (sia del comparto autostradale,
sia dei trafori, sia dell'Anas che delle reti comunali) che prevede
- soprattutto per una questione di sicurezza e di attività di
monitoraggio sul territorio - delle indicazioni rispetto alle
possibilità di cantierizzare sui vari percorsi stradali e
autostradali del nostro territorio nelle varie fasce di periodo, a
seconda della classificazione della quantità di traffico che passa
sul nostro territorio.
Periodicamente ci sono delle indicazioni e degli inviti, che si
spingono anche oltre l'invito alle società che gestiscono queste
tratte autostradali, per definire i momenti dove non è possibile
attivare le cantierizzazioni, dove devono essere attenuati gli
interventi e dove devono essere invece resi fruibili, almeno in un
senso di marcia, rispetto all'attività che si svolge. A questo
proposito - per venire un po' nel puntuale delle suggestioni che
lei ha voluto avanzare con quest'interpellanza e che non hanno la
pretesa di essere esaustive, ma solo per dare alcuni esempi - è
chiaro che la viabilità rappresenta per noi un elemento essenziale
di attenzione.
Parto da due situazioni di criticità che si sono verificate lo
scorso anno e che vanno un po' nell'ottica di quello che si era
detto nella precedente interpellanza del collega Aggravi: ci sono
delle situazioni determinate dalle frane che possono chiudere una
viabilità, e parlo in questo caso della viabilità della Valpelline
per Bionaz, dove lo scorso 14 di agosto si è verificato un ennesimo
evento - nonostante alcuni interventi, sia a monte, sia di
protezione della strada regionale - che ha pregiudicato il
passaggio.
È chiaro che in quel senso si vanno a investire delle risorse,
da un punto di vista delle attività e delle infrastrutture, per
cercare di neutralizzare quelle che possono essere le cause di
criticità e per garantire alla popolazione, ai residenti, agli
ospiti e ai turisti che possono salire in quelle condizioni, un
grado di sicurezza il maggiore possibile con l'attivazione di
sistemi di monitoraggio e di allerta che possono essere utilizzati
e utili, questo però è solo un esempio.
Un altro esempio, riportato da lei rispetto alla
cantierizzazione in questo periodo di tratti di strada, è quello
della Statale 26 all'altezza dell'abitato di Arvier, Leverogne: è
stato oggetto ripetuto, nelle ultime settimane, di un'attenzione
particolare che è arrivata fino a una richiesta ufficiale di questi
giorni per l'attivazione di movieri in sostituzione dell'apparato
semaforico, che evidentemente non è sufficiente a smaltire in
maniera corretta il traffico su quel tratto di strada.
Sono situazioni che, analizzate singolarmente, trovano
evidentemente delle risposte non programmate, anche perché la
programmazione avviene attraverso il monitoraggio e la gestione
trasversale di più Assessorati, per esempio, nel caso specifico di
Arnad, l'Assessorato ai lavori pubblici è in costante contatto con
il gestore della viabilità statale, che è Anas, con il quale ha dei
confronti periodici che hanno evidenziato la necessità d'iniziare
questi lavori dopo il periodo estivo, quindi probabilmente nel mese
di settembre, solo dopo un confronto che possa permettere comunque
la possibilità di utilizzo della strada stessa proprio per non
pregiudicare la viabilità alternativa a quella autostradale.
Laddove, invece, fenomeni come le chiusure, come quelle previste
dai lavori sulla Mongiovetta, sono stati affrontati collegialmente,
perché uno è il depositario dell'infrastruttura stradale, che è
Anas, l'altro è la società che gestisce l'autostrada, che è SAV, e
con queste persone si è interloquito e si è fatto da mediatore, se
così vogliamo dire, perché non ci sono delle iniziative che possono
imporre determinati status di comportamento o meno, però quello che
è vero è che le tematiche sono molto ampie, possono trovare delle
soluzioni, possono essere oggetto di analisi; effettivamente
l'infrastrutturazione, di qualsiasi tipo, necessita d'interventi
sul territorio, anche la messa a norma dei ponti che pregiudicano
molte volte il passaggio dall'envers all'adret e che, à tour de
rôle, a seconda dell'altezza in cui ci troviamo a confrontarci,
fanno parte di un percorso di sicurezza e di ammodernamento dal
quale non si può prescindere. Si possono utilizzare e cercare tutte
le soluzioni possibili, ma sono dei percorsi che necessitano di
essere fatti per dare maggior sicurezza e maggior attenzione alla
viabilità regionale nel suo complesso.
Credo, per chiudere, che un confronto importante ci sarà quando
potranno essere messi a disposizione anche altri concetti,
chiaramente prendendo in considerazione anche quelli che possono e
devono essere i costi e la sostenibilità di un qualsiasi progetto,
perché non basta scriverli sulla carta, poi bisogna confrontarsi
con le risorse che questi progetti necessitano. Penso che il
documento presentato dall'Assessore Bertschy sul Piano regionale
dei trasporti possa diventare un momento di confronto all'interno
del quale approfondire questo tipo di tematica e cercare anche,
laddove possibile, un confronto sempre più intenso che - come nel
caso ad esempio della viabilità laddove coincidente con il
rifacimento della sede del treno - sia stato condiviso con la
popolazione e con le Amministrazioni interessate e abbia avuto un
suo seguito, così come tutti gli altri momenti che purtroppo ci
vedono confrontarci, con una buona dispersione di energie, per
cercare di trovare delle soluzioni che rendano meno pesanti di
quello che sono le varie situazioni che si presentano.
Presidente -
Consigliere Lucianaz ne ha facoltà.
Lucianaz (RV) -
Presidente Testolin, grazie per la
risposta sincera, cordiale. Chiaramente le problematiche ci sono,
le sappiamo, le conosciamo, almeno chi è 40 anni e oltre che
percorre le strade valdostane.
A me è successo in passato, quando si è verificata la frana
sopra il Pondel, sentire un Assessore ai lavori pubblici dire:
"Abbiamo diverse soluzioni"; se si ricorda lì era la montagna
intera che aveva strappato tutte le reti e le protezioni; una era
fare un tunnel dal bivio di Ozein fino a Plan Bois, sicuramente era
l'opzione la più cara ma è sicuramente quella che dà maggiori
protezioni, questo era l'assessore Vallet se ricordo bene, l'avevo
sentito in Consiglio. È una delle tante idee su cui si potrebbe
discutere.
Naturalmente ognuno fa le proprie considerazioni, abbiamo avuto
più volte modo di dire che la strada di Cogne è pericolosa e
rimarrà pericolosa, con la speranza che non succeda mai un
incidente perché è quello che speriamo tutti.
Lo stesso dicasi per altre opzioni, qua ne abbiamo proposte
alcune, con collegamenti extra-regionali o tre valli regionali,
sempre tramite tunnel stradale.
Questo lo proporremo durante i confronti.
Non ho colto la sua risposta per quanto riguarda le
interlocuzioni con il Piemonte, con il problema di Santhià, che,
veramente, un autista di pullman mi fa: "Ma è una cosa
inconcepibile, sono cose da terzo mondo".
Viva le App, viva le digitalizzazioni ma cominciamo a lasciar
utilizzare le strade a chiunque, in modo libero, in modo
accessibile, invece questa è una grande criticità, l'abbiamo sempre
avuta, ma non stiamo andando sicuramente meglio rispetto al
passato.
Io comunque la ringrazio per questa risposta sincera.
