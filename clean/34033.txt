Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1990 del 4 ottobre 2011 - Resoconto
OGGETTO N. 1990/XIII - Interpellanza: "Individuazione di
misure per un'agevole identificazione delle assistenti
domiciliari".
Interpellanza
Avendo appreso che le Assistenti domiciliari di alcune
Comunità montane non dispongono di un camice/divisa né di un
tesserino di riconoscimento da esibire all'utenza, quando si
presentano al domicilio dell'assistito;
Constatato che vi sono spesso delle sostituzioni nel
personale, il quale è in larga parte a tempo determinato;
Rilevato che l'utenza è costituita da anziani e malati, che
per varie ragioni hanno problemi ad identificare chi entra in
casa;
i sottoscritti Consiglieri regionali
Interpellano
l'Assessore competente per sapere se intenda prendere misure
che consentano una più agevole identificazione degli assistenti
domiciliari; non ultime la stabilizzazione di questo personale e la
creazione di graduatorie per il personale a tempo
determinato.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, questa
interpellanza nasce da due ordini di ragioni che, come cercherò di
illustrare, in realtà si tengono molto vicine. Intanto più volte
abbiamo appreso dagli organi di stampa che, per ragioni di
sicurezza, gli anziani non devono aprire la porta di casa loro al
primo che passa, al signore dell'ENEL, al vigile, ad una persona
che non presenti un tesserino identificativo e che non si faccia
riconoscere e si qualifichi in modo corretto. Sappiamo che questo
non è sufficiente, perché alle volte sono tesserini falsi,
eccetera, per questo ci siamo preoccupati rispetto al fatto che
abbiamo appreso che le assistenti domiciliari di alcune realtà -
penso alla Comunità montana Grand Paradis - si recano sul posto di
lavoro in abiti normali, non hanno neanche un camice ufficiale, un
tesserino su cui ci sia la foto con scritto nome e cognome. È
chiaro in un ambiente di paese ci si conosce e quindi l'assistente
domiciliare diventa una persona di casa, fra l'altro sono persone
che lavorano molto bene, sono apprezzate sul territorio, il
servizio va elogiato e rafforzato, perché consente anche di
mantenere gli anziani a casa, anche se ammalati, ossia vi è tutta
una serie di situazioni molto positive di questo servizio, quindi
non vuole essere una critica allo stesso. Questo problema, che mi
sembrava marginale quando l'ho incontrato, non è così marginale,
perché è emerso che, in realtà, anche tale personale - qui ci si
ricollega al discorso che faceva prima il collega Rigo, un discorso
che stiamo portando avanti non adesso perché c'è la crisi, ma da
anni in questo Consiglio - è assunto a tempo determinato, quindi a
rotazione, per cui l'assistente domiciliare che si reca a casa
dell'anziano non è mai lo stesso, cambia. Di conseguenza, l'anziano
fatica ad identificare il suo referente, questa persona cambia,
fino ad arrivare - ed è giusto che si sappia, lo comunico anche ai
colleghi della maggioranza, che forse potrebbero essere interessati
ad approfondire tale tema e che si lamentano e dicono: "certo che
la gente dovrebbe avere più voglia di lavorare, c'è gente che
rifiuta posti di lavoro...", eccetera - ad un meccanismo di
reclutamento veramente curioso, ovvero tramite collocamento. Cito
solo un esempio dei tanti che potrei citare: se una persona accetta
per un periodo breve, perché si crea una situazione di uno o due
mesi di emergenza, accade che la persona che ha bisogno di lavorare
lavora, ma, nel momento in cui termina questi due mesi di lavoro,
anziché essere premiata dicendo:
"questa persona si è resa
operativa per due mesi, adesso che parte un'attività di 6-7 mesi
prendiamola"
...non è così, nel sistema del collocamento scatta
il meccanismo che la persona che è in condizioni peggiori dal punto
di vista economico passa davanti, per cui quella che è stata a casa
diventa prima e quella che ha lavorato passa ultima! Quando
diciamo:
"vediamo di fare qualche concorso, di mettere delle
graduatorie"
, lo diciamo anche rispondendo ad un'esigenza che
qui bisogna davvero premiare chi ha voglia di lavorare! Ci sono
invece dei meccanismi perversi, naturalmente non è di
responsabilità...ma all'Amministrazione regionale glielo
segnaliamo, perché queste cose si possono correggere con meccanismi
di graduatoria, di selezione del personale, eccetera, fermo
restando che diciamo che si deve risparmiare, si deve tagliare, ma
i costi di un camice e di un tesserino identificativo non sono
quelli che fanno saltare la pubblica amministrazione ed è un
servizio di qualità che si dà all'utenza.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Per quanto riguarda il
primo punto di questa interpellanza, al fine di garantire un quadro
puntuale e dettagliato dei servizi di assistenza domiciliare e
assistenza domiciliare integrata (ADI) erogati sul territorio
regionale attraverso la definizione di indicatori quantitativi e
qualitativi minimi (i famosi requisiti minimi), la Giunta regionale
ha approvato il 30 settembre la trasmissione al Consiglio
permanente degli enti locali della proposta di deliberazione avente
come oggetto l'approvazione degli standard organizzativi dei
servizi di assistenza domiciliare e assistenza domiciliare
integrata resa da soggetti pubblici e privati. La nostra attenzione
va al miglioramento e alla qualificazione di questo importante
servizio offerto alla popolazione, con particolare riferimento alla
fragilità degli utenti che ne usufruiscono, ha già portato alla
programmazione e alla messa in atto di azioni mirate concrete.
In risposta alla domanda posta quindi posso sottolineare che tra
i requisiti previsti è richiesto che (cito la delibera di venerdì):
"gli operatori siano facilmente identificabili dagli utenti con
tesserini, foto..."
, eccetera; quindi questa delibera degli
standard non c'era ancora sul servizio domiciliare, ma c'era sulle
strutture. Al fine di facilitare gli enti gestori, pubblici e
privati nell'adeguamento organizzativo richiesto, il termine
dell'applicazione degli standard è stabilito alla data del 31
dicembre 2013. Si tratta di un termine congruo, perché gli
adempimenti sono complessi e da tale data sarà a regime un sistema
che consentirà di rendere operativo il procedimento di rilascio
dell'autorizzazione alla realizzazione e all'esercizio delle
attività e un più puntuale monitoraggio su tutte le caratteristiche
del servizio erogato. Sarà comunque mia cura, in accordo con gli
enti locali, dare disposizioni affinché le misure per il
riconoscimento siano adottate nei tempi più rapidi possibili.
Per quanto riguarda la stabilizzazione, in parte ho già risposto
al collega Rigo: come ben sapete, la competenza sul personale
addetto al servizio di assistenza domiciliare è in capo agli Enti
Locali e le misure restrittive in materia di reclutamento del
personale, a tempo determinato e indeterminato, sono estese anche a
loro. Mi preme sottolineare che nell'ambito degli standard, sono
diversi i requisiti che riguardano l'organizzazione e la
qualificazione delle risorse umane impiegate nell'erogazione del
servizio, compreso l'investimento nella qualificazione e
riqualificazione professionale dello stesso; pertanto la
stabilizzazione è auspicabile, ma attualmente le norme non lo
consentono. Grazie.
Président
- La parole au Conseiller Donzel.
Donzel (PD)
- Ringrazio l'Assessore che mi ha citato la
delibera del 30 settembre; siccome non faccio parte della
maggioranza e non prevedo il futuro, ho presentato questa
interpellanza il 22 settembre, è abbastanza curioso che il 22 venga
depositata un'iniziativa e che il 30 parta la delibera!
(interruzione dell'Assessore Albert Lanièce, fuori
microfono)
...sì, mesi di lavoro, certamente! È da anni però che c'è il
problema, comunque meglio così che ci arriviamo insieme, c'è
sintonia una volta tanto fra minoranza e maggioranza...questo
problema che abbiamo sollevato prima - ci tengo a dirlo - che vi
fosse la delibera è un problema serio, mi fa piacere che venga
affrontato e condivido con lei che i tempi sono congrui, ossia non
è una questione che si possa risolvere in così poco tempo, mi fa
piacere però che venga presa in considerazione.
Sull'altro punto cosiddetto "della stabilizzazione" invece ho
fatto notare che ci sono forme di reclutamento tramite
collocamento....che possono trovare anche per il personale a tempo
determinato altre soluzioni. Invito l'Amministrazione regionale -
al di là che è sempre preferibile il tempo indeterminato, ma lei
giustamente risponde che non ci sono le condizioni legislative per
farlo - a considerare che ci sono altre forme di reclutamento che
non siano queste procedure - ripeto - tramite collocamento, le
quali ingenerano fenomeni premianti per chi non svolge
correttamente il lavoro. È tutto interesse dell'Amministrazione
quindi non limitarsi a dire che non si può assumere a tempo
indeterminato, ma a mettere in atto procedure che consentano anche
il reclutamento a tempo determinato tramite un sistema che
garantisca che chi dà di più, chi è più disponibile, chi fa di più
abbia la precedenza rispetto a chi aspetta l'occasione buona.
Grazie.
