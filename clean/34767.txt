Classificazione
AMBIENTE
Flora e fauna
CACCIA E PESCA



Oggetto del Consiglio n. 2462 del 6 giugno 2012 - Resoconto
OGGETTO N. 2462/XIII - Disegno di legge: "Modificazioni alla
legge regionale 27 agosto 1994, n. 64 (Norme per la tutela e la
gestione della fauna selvatica e per la disciplina dell'attività
venatoria)".
Articolo 1
(Modificazione all'articolo 15)
1. La lettera b) del comma 1 dell'articolo 15 della legge
regionale 27 agosto 1994, n. 64 (Norme per la tutela e la gestione
della fauna selvatica e per la disciplina dell'attività venatoria),
è sostituita dalla seguente:
"b) otto rappresentanti dei cacciatori, designati dagli
appartenenti alle otto circoscrizioni venatorie di cui all'articolo
17, nella misura di un rappresentante per ciascuna di esse, di cui
uno con funzione di vicepresidente;".
Articolo 2
(Modificazioni all'articolo 17)
1. Il comma 1 dell'articolo 17 della l.r. 64/1994 è
sostituito dal seguente:
"1. Per l'elezione dei rappresentanti dei cacciatori, di cui
all'articolo 15, comma 1, lettera b), sono istituite le seguenti
circoscrizioni venatorie:
a) circoscrizione venatoria numero 1, comprendente il
territorio dei comuni di Courmayeur, Pré-Saint-Didier, La Thuile,
Morgex, La Salle;
b) circoscrizione venatoria numero 2, comprendente il
territorio dei comuni di Saint-Nicolas, Avise, Arvier,
Valgrisenche, Introd, Rhêmes-Saint-Georges, Rhêmes-Notre-Dame,
Villeneuve, Valsavarenche, Saint-Pierre, Aymavilles, Cogne,
Sarre;
c) circoscrizione venatoria numero 3, comprendente il
territorio dei comuni di Saint-Rhémy-En-Bosses, Saint-Oyen,
Etroubles, Gignod, Allein, Doues, Roisan, Ollomont, Valpelline,
Oyace, Bionaz, Aosta;
d) circoscrizione venatoria numero 4, comprendente il
territorio dei comuni di Jovençan, Gressan, Charvensod,
Saint-Christophe, Pollein, Brissogne, Quart, Saint-Marcel, Nus,
Fénis;
e) circoscrizione venatoria n. 5, comprendente il territorio
dei comuni di Valtournenche, Torgnon, Antey-Saint-André, Chamois,
La Magdeleine, Verrayes, Saint-Denis, Chambave, Pontey, Châtillon,
Saint-Vincent, Emarèse;
f) circoscrizione venatoria numero 6, comprendente il
territorio dei comuni di Ayas, Brusson, Challand-Saint-Anselme,
Challand-Saint-Victor, Montjovet, Champdepraz, Verrès, Issogne,
Arnad;
g) circoscrizione venatoria numero 7, comprendente il
territorio dei comuni di Fontainemore, Lillianes, Perloz,
Pont-Saint-Martin, Donnas, Bard, Hône, Pontboset,
Champorcher;
h) circoscrizione venatoria numero 8, comprendente il
territorio dei comuni di Gressoney-La-Trinité,
Gressoney-Saint-Jean, Gaby, Issime.".
2. Il comma 2 dell'articolo 17 della l.r. 64/1994 è
sostituito dal seguente:
"2. Le circoscrizioni venatorie si compongono di sezioni
comunali cacciatori costituite da un minimo di nove e un massimo di
ottanta cacciatori.".
3. Il comma 3 dell'articolo 17 della l.r. 64/1994 è
sostituito dal seguente:
"3. I cacciatori sono assegnati di diritto alla sezione
comunale cacciatori del Comune di residenza; essi possono essere
assegnati, a richiesta, ad altra sezione comunale cacciatori dal
Comitato regionale per la gestione venatoria, in base ai posti
disponibili e secondo una graduatoria di priorità definita dal
Comitato stesso, tenendo conto dei criteri di cui all'articolo 5,
comma 3, lettera g).".
4. Al comma 4 dell'articolo 17 della l.r. 64/1994 dopo le
parole: "Qualora il numero dei cacciatori" sono aggiunte le
seguenti: "residenti nel Comune".
Articolo 3
(Modificazione all'articolo 18)
1. Dopo il comma 7 dell'articolo 18 della l.r. 64/1994 è
inserito il seguente:
"7bis. I capi di ungulati selvatici abbattuti nel corso di
interventi di controllo sono inviati ai centri di lavorazione
abilitati, ai sensi del regolamento (CE) n. 852/2004 del Parlamento
europeo e del Consiglio, del 29 aprile 2004, sull'igiene dei
prodotti alimentari e del regolamento (CE) n. 853/2004 del
Parlamento europeo e del Consiglio, del 29 aprile 2004, che
stabilisce norme specifiche in materia d'igiene per gli alimenti di
origine animale.".
Articolo 4
(Modificazioni all'articolo 25)
1. Al comma 1 dell'articolo 25 della l.r. 64/1994, sono
aggiunte, in fine, le seguenti parole:
", che rilascia apposita ricevuta e comunica tempestivamente
alla struttura regionale competente in materia di fauna selvatica
il rinvenimento o l'abbattimento del capo. La predetta disposizione
non si applica nel caso di ritrovamento di palchi caduchi di
cervidi.".
2. Il comma 2 dell'articolo 25 della l.r. 64/1994 è
sostituito dal seguente:
"2. Qualora la struttura regionale competente in materia di
fauna selvatica riconosca che gli esemplari di fauna selvatica di
cui al comma 1 non rivestono particolare interesse scientifico,
questi possono essere lasciati in detenzione ai soggetti che li
hanno rinvenuti, secondo le modalità di cui all'articolo
27.".
Articolo 5
(Modificazioni all'articolo 27)
1. Il comma 1 dell'articolo 27 della l.r. 64/1994 è
sostituito dal seguente:
"1. Fatte salve le disposizioni statali e comunitarie vigenti
in materia, è consentita la detenzione di trofei, di preparazioni
tassidermiche o di parti di animali il cui possesso, per
rinvenimento, acquisto o altro, sia stato denunciato alle stazioni
forestali competenti per territorio e dei quali la struttura
regionale competente in materia di fauna selvatica non abbia
riconosciuto, entro sessanta giorni dalla denuncia medesima, un
particolare interesse scientifico.".
2. Dopo il comma 1 dell'articolo 27 della l.r. 64/1994, come
sostituito dal comma 1, è inserito il seguente:
"1bis. Le disposizioni di cui al comma 1 non si applicano ai
palchi caduchi di cervidi, alle loro parti o agli oggetti preparati
con gli stessi, il cui possesso è libero e non necessita di
denuncia.".
3. Dopo il comma 1bis dell'articolo 27 della l.r. 64/1994,
come inserito dal comma 2, è inserito il seguente:
"1ter. Per la detenzione di trofei, di preparazioni
tassidermiche e di parti di animali selvatici prelevati durante
l'attività venatoria è sufficiente il possesso del documento di
certificazione dell'abbattimento, rilasciato dal personale operante
presso i centri di controllo dei capi abbattuti o presso le
Stazioni forestali.".
Articolo 6
(Modificazioni all'articolo 29)
1. Al comma 1 dell'articolo 29 della l.r. 64/1994, la lettera
c) è sostituita dalla seguente:
"c) con una canna ad anima rigata, a caricamento manuale o a
ripetizione semiautomatica, di calibro superiore o uguale a
millimetri 5,6 e, in quest'ultimo caso, camerata per cartuccia con
bossolo a vuoto di altezza/lunghezza superiore o uguale a
millimetri 40;".
2. Al comma 1 dell'articolo 29 della l.r. 64/1994, la lettera
d) è sostituita dalla seguente:
"d) con due o tre canne, di cui una o due ad anima liscia, di
calibro non superiore al 12 e, per la caccia agli ungulati, non
inferiore al 20 e una o due ad anima rigata di calibro superiore o
uguale a millimetri 5,6 e, in quest'ultimo caso, camerata per
cartuccia con bossolo a vuoto di altezza/lunghezza superiore o
uguale a millimetri 40.".
Articolo 7
(Modificazione all'articolo 31)
1. Dopo il comma 2 dell'articolo 31 della l.r. 64/1994, è
inserito il seguente:
"2bis. Per le specie cacciabili soggette ad assegnazione
nominativa, al fine di assicurare il legame cacciatore -
territorio, i capi prelevabili in una determinata unità gestionale
sono ripartiti, prioritariamente, nelle sezioni comunali cacciatori
situate nel territorio in cui ricade l'unità gestionale
medesima.".
Articolo 8
(Modificazioni all'articolo 33)
1. Al comma 1 dell'articolo 33 della l.r. 64/1994 le parole:
"e rilasciato dal Presidente della Giunta regionale o da un
Assessore da lui delegato" sono sostituite dalle seguenti: "e
rilasciato dal Comitato regionale per la gestione
venatoria".
2. Al comma 2 dell'articolo 33 della l.r. 64/1994, dopo la
lettera e) è aggiunta la seguente:
"ebis) per i cacciatori che non hanno mai praticato
l'esercizio venatorio in Zona Alpi o in Valle d'Aosta, alla
verifica della conoscenza delle disposizioni regionali in materia
venatoria e della biologia e riconoscimento delle specie di
selvaggina presenti sul territorio regionale e sottoposte a
pianificazione venatoria, attraverso specifico esame le cui
modalità di svolgimento sono definite con deliberazione della
Giunta regionale, dinanzi alla commissione di cui all'articolo
35.".
Articolo 9
(Modificazioni all'articolo 35)
1. Il comma 1 dell'articolo 35 della l.r. 64/1994 è
sostituito dal seguente:
"1. La commissione d'esame per il conseguimento
dell'abilitazione venatoria di cui all'articolo 34 e per la
verifica di cui all'articolo 33, comma 2, lettera ebis), è nominata
dalla Giunta regionale, su proposta dell'Assessore all'agricoltura
e risorse naturali.".
2. Il comma 3 dell'articolo 35 della l.r. 64/1994 è
sostituito dal seguente:
"3. La commissione è composta da:
a) il dirigente della struttura regionale competente in
materia di gestione faunistica, in qualità di esperto in
legislazione venatoria e in ecologia ambientale, con funzioni di
presidente, o suo sostituto;
b) un esperto in vertebrati omeotermi in possesso di diploma
di laurea, o suo sostituto;
c) un esperto in armi e munizioni da caccia e relativa
legislazione, o suo sostituto;
d) un medico esperto in norme di pronto soccorso, o suo
sostituto.
Articolo 10
(Modificazione all'articolo 36)
1. Il comma 4 dell'articolo 36 della l.r. 64/1994 è
sostituito dal seguente:
"4. Per l'ammissione all'esame di abilitazione venatoria
occorre aver frequentato uno specifico corso di preparazione,
comprendente lezioni teorico-pratiche sulle materie oggetto
d'esame, nonché aver partecipato ad uscite sul campo in occasione
di censimenti o altre attività di gestione della fauna selvatica
organizzati dalla struttura regionale competente in materia di
gestione faunistica con la collaborazione, anche di tipo economico,
del Comitato regionale per la gestione venatoria, anche avvalendosi
di strutture specifiche tra cui il Centro d'educazione regionale
faunistica. I contenuti e le modalità di partecipazione e
svolgimento del corso sono stabiliti dalla Giunta regionale con
propria deliberazione.".
Articolo 11
(Sostituzione dell'articolo 37)
1. L'articolo 37 della l.r. 64/1994 è sostituito dal
seguente:
"Articolo 37
(Programma d'esame)
1. L'esame di cui all'articolo 36 consiste in:
a) una prova pratica di tiro e maneggio delle armi;
b) una prova teorica sulle seguenti materie:
1) zoologia applicata alla caccia, con prove pratiche di
riconoscimento delle specie cacciabili;
2) armi e munizioni da caccia e relativa
legislazione;
3) tutela della natura e principi di salvaguardia della
produzione agricola;
4) norme di pronto soccorso, con particolare riferimento
all'ambiente montano.".
Articolo 12
(Disposizioni transitorie)
1. Per le sezioni comunali cacciatori che, alla data di
entrata in vigore della presente legge, hanno un numero di iscritti
superiore a ottanta, la disposizione di cui all'articolo 17, comma
2, della l.r. 64/1994, come sostituita dall'articolo 2, comma 2,
della presente legge, trova applicazione a far data
dall'approvazione del Piano regionale faunistico-venatorio
successivo alla data di entrata in vigore della presente legge,
secondo i criteri ivi stabiliti. Nelle more dell'applicazione della
disposizione, nessun nuovo cacciatore può essere assegnato alle
predette sezioni, anche se residente in uno dei comuni facenti
parte delle medesime.
2. Le disposizioni di cui alla lettera ebis) del comma 2
dell'articolo 33, al comma 4 dell'articolo 36 e all'articolo 37
della l.r. 64/1994, come modificate dalla presente legge, trovano
applicazione a far data dalle sessioni d'esame relative all'anno
2013.
Presidente
- La parola al relatore, Consigliere
Bieler.
Bieler (UV)
- La chasse est née avec l'homme. Dans nos
vallées peu habitées d'autrefois, la présence faunique de chaque
espèce était très riche. La pratique de la chasse donnait aux
familles nombreuses la possibilité de se nourrir, mais il
s'agissait d'une activité très dangereuse, car réalisée dans un
contexte difficile tant pour la nature des lieux que pour les
grands prédateurs tels que l'ours, le loup ou le lynx, qui étaient
nombreux à l'époque.
Les instruments pour la chasse étaient peu efficaces, mais sa
pratique rapportait de temps en temps un peu d'argent qui
permettait de payer les taxes que l'Etat appliquait déjà à
l'époque. Les autorisations et les paiements nécessaires afin de
pouvoir chasser, que les seigneurs imposaient à leurs sujets, ont
fait en sorte que la chasse en Vallée d'Aoste a toujours été
réglementée et qu'une culture de la chasse s'est transmise de
génération en génération. II y a eu des périodes durant lesquelles
la chasse a été interdite sur une vaste partie de notre territoire,
parce que les animaux qui le peuplaient s'étaient numériquement
réduits et c'est précisément à ce bon sens que nous devons la
sauvegarde de certaines espèces.
A partir des premières années du XIX
e
siècle, parmi
ceux qui furent les premiers à interpréter ce sens de protection
pour garder une bonne présence d'animaux sauvages, nous trouvons
quelques familles de Gressoney dont j'ai eu le plaisir de lire
quelques marques d'estime comme celle-ci:
"des hommes courageux
et respectueux de tout, de ce respect réservé et digne qui à
travers la chasse également transmet, dans leurs récits, la
signification la plus authentique et pure de la tradition
Walser".
C'est la fin de concepts médiévaux, dictés aussi par
la moindre nécessité de se procurer de la nourriture par la chasse;
de nouvelles sensibilités naissent et les exigences dictent de
nouvelles règles.
Nel frattempo, però, sia la prima che la seconda guerra mondiale
sono state un evento disastroso anche per la selvaggina, molti si
improvvisarono cacciatori facendo razzia di tutto ciò che
trovavano; perciò, finiti quei tragici eventi, nascono iniziative
rivolte ad una politica di protezione e conservazione. I passaggi
salienti sono avvenuti soprattutto con l'istituzione nel 1947 del
Comitato regionale per la caccia; nel 1953 viene costituita la
riserva regionale della Valle d'Aosta; nel 1957 la prima grande
regolamentazione, la limitazione giornaliera delle catture; viene
emanata nel 1973 la legge che recita: "Regolamenti per la
protezione della selvaggina e per l'esercizio venatorio". La
limitazione stagionale di tre camosci viene introdotta nel 1972
senza
plafond
, che verrà portato successivamente a 800 capi,
poi ridotti a 600 nel 1978 e 500 nel 1982. Nel 1983 la quota
stagionale di camosci scende a due, la marmotta a tre. Nel 1986
viene chiusa la caccia alla marmotta per un ricorso al TAR. Nel
1990 viene inserito fra le specie cacciabili il cinghiale,
soprattutto per i danni arrecati all'agricoltura e l'anno
successivo, in via sperimentale, viene introdotto nel
"carnet de
chasse"
il capriolo. Da qualche anno si caccia in Valle d'Aosta
anche la specie cervo.
Nel 1991 la più grande rivista italiana del settore scriveva in
un editoriale:
"Un'attenta gestione venatoria ha fatto della
Valle d'Aosta un paradiso venatorio".
Proprio questo serio ed
attento modo di interpretare la caccia ha portato, con
l'introduzione del piano regionale faunistico venatorio, la grande
svolta per una caccia "moderna": la caccia di selezione. I prelievi
sono perciò mirati e numericamente rapportati ai censimenti delle
varie specie che i cacciatori effettuano con cadenza regolare ogni
anno; si fanno: agli ungulati, ai galliformi, ai lagomorfi. Un
altro aspetto fondamentale che ha determinato il grande cambiamento
rispetto alla caccia tradizionale è stato il legame al territorio
imposto ai cacciatori dalle normative che si sono succedute.
II disegno di legge alla nostra attenzione va a modificare
alcuni articoli, proprio per rafforzare questa sintonia tra
cacciatore e gli areali nei quali abitualmente svolge la sua
attività, introducendo anche un numero massimo di elementi
componenti le sezioni, che è in numero di 80, in modo da rendere
omogenea la distribuzione dei cacciatori rispetto agli ettari di
territorio disponibili. La necessità manifestatasi affinché ci
potesse essere un utilizzo sempre più razionale delle prede
raggiunge pienamente l'obiettivo con l'articolo di legge che
prevede l'introduzione dei centri per la lavorazione delle carni.
Con la sburocratizzazione operata dal nuovo testo legislativo la
detenzione dei trofei e delle preparazioni tassidermiche sarà
permessa con la semplice attestazione dell'abbattimento presso i
centri di controllo, e per i palchi caduchi di cervi e caprioli non
sarà più necessario alcun permesso da parte dell'autorità
competente. Queste sono le novità più importanti per chi avesse
intenzione di intraprendere un'attività legata all'utilizzo delle
prede, anche qui da noi come in altri paesi attorno all'arco
alpino, realizzando oggetti ornamentali con i palchi, oppure
offrendo ai propri ospiti menu a base di selvaggina locale. Molto
importanti anche i corsi di preparazione per gli esami
all'abilitazione venatoria, per il maneggio delle armi ed il loro
miglior utilizzo che, con l'articolo novellato, diventano
obbligatori.
Colgo l'occasione per ringraziare a nome di tutti i cacciatori
valdostani l'Assessore Isabellon, il dottor Oreiller e tutti coloro
che hanno lavorato affinché anche queste ultime modifiche
all'impianto normativo rendano la nostra attività sempre più
efficace ed in armonia con l'ambiente. Grazie.
Presidente
- Ricordo che il disegno di legge ha avuto
parere favorevole a maggioranza della III Commissione e si voterà
su un nuovo testo. Sono stati presentati tre emendamenti
dall'Assessore Isabellon.
Dichiaro aperta la discussione generale. La parola al
Consigliere Giuseppe Cerise.
Cerise G. (ALPE)
- Grazie Presidente.
Non abbiamo particolari considerazioni da fare su questo disegno
di legge. L'attività venatoria è un oggetto di forte
contrapposizione spesso fra cacciatori, da una parte, ed
associazioni protezionistiche, dall'altra, che crediamo abbiamo
entrambi delle buone ragioni a sostegno delle loro sensibilità. E
poi c'è quella componente - credo maggioritaria - non direttamente
coinvolta, alla quale personalmente appartengo, che non è
cacciatore, ma che non disdegna un buon piatto di selvaggina,
sperando che questa sia stata prelevata nel rigoroso rispetto delle
regole.
Dunque il nostro ruolo oggi è quello di approvare un disegno di
legge che disciplini nel modo più corretto possibile questa
attività; un contributo importante è quello che accresce la
professionalità dei cacciatori con dei corsi specifici e
quant'altro. È in questa ottica che abbiamo seguito con attenzione
l'iter di questa legge già in commissione, le audizioni
dell'Assessore e dei responsabili della struttura competente,
nonché del Presidente del comitato, delle associazioni venatorie, e
successivamente le informazioni che abbiamo assunto presso la
struttura competente hanno dissipato alcuni dubbi che nutrivamo su
questo aspetto.
Devo dire che un ruolo sostanziale è stata anche la conoscenza
specifica del relatore, collega Bieler, che ringrazio per la
disponibilità a fornire, ad ignoranti in materia come il
sottoscritto, elementi di valutazione per poi addivenire a delle
scelte e potersi pronunciare. Mi fa piacere anche la citazione che
ha voluto riportare nella relazione, che dà dignità alla caccia.
Qui vorrei solo fare una piccola osservazione. Ci sono due tipi di
caccia in Valle d'Aosta: questo si riferisce alla caccia della
nobiltà probabilmente, ma c'era anche l'altro tipo di caccia che
era quello della sussistenza e della sopravvivenza in certe realtà.
La caccia di nobiltà era stata lungamente praticata dal nostro re,
che pare però non si limitasse solo all'avifauna ed agli ungulati,
ma spaziasse...
Ciò detto, voteremo questa legge confortati dal fatto che la
vigilanza poi è affidata a delle professionalità collaudate, quali
il Corpo forestale regionale.
Ma permettetemi di sottolineare una questione di metodo. In
commissione avevamo chiesto di poter audire i rappresentanti delle
due sezioni più direttamente interessate da questo provvedimento
legislativo, riscontrando una posizione di chiusura, e ce ne
rammarichiamo. Non per questo abbiamo rinunciato a continuare un
ragionamento in senso propositivo, anche perché le ragioni dette a
riunione conclusa sono state: "mah, se sentiamo quelli, è chiaro
che sollevano dei problemi". Non possiamo adottare giustificazioni
simili, credo che se dobbiamo audire solo quelli che sappiamo
essere consenzienti...no, credo che il ruolo delle audizioni sia
quello di sentire tutti i ragionamenti, e poi farne una sintesi e
dare elementi di valutazione. Credo che il ruolo delle commissioni
sia quello. Mi dispiace doverlo sottolineare, sottolineature di
questo genere arriveranno anche in seguito, perché non è l'unico
caso dove, quando si chiede un'apertura, di poter meglio affrontare
una problematica, c'è un momento di chiusura. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Il disegno di legge n. 188 interviene sulla legge regionale 27
maggio 1994, sono delle norme per la tutela e la gestione della
fauna selvatica e per la disciplina dell'attività venatoria. La
commissione competente ha audito sia il Presidente Durand sia le
associazioni Arcicaccia, Enarcaccia e Federcaccia. Nella
discussione sul disegno di legge hanno portato il loro contributo
con delle proposte per migliorare il testo, in parte recepite dalla
commissione. Sappiamo che il confronto su questo disegno di legge
c'è stato ed è stato anche molto animato.
Riteniamo questo disegno di legge migliorativo e, per questi
motivi, diamo il nostro parere favorevole. Grazie.
Presidente
- Se non ci sono altri interventi, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Grazie Presidente.
Credo che, ad iniziare dall'intervento del relatore, che
ringrazio, perché ha seguito molto a fondo tutto il percorso di
questo disegno di legge, intervenendo in particolare in commissione
per alcuni aspetti pure di dettaglio, ma che a volte sono quelli
significativi, perché il tema della caccia è un tema molto
dibattuto all'interno del mondo venatorio e dei singoli
cacciatori... Sappiamo che per formazione i cacciatori hanno il
loro modo di vivere la caccia, che è quello che alla fine
rappresenta il fascino di questa attività molto diffusa sul nostro
territorio storicamente, con tutte le sue particolarità. Ci sono
delle realtà diverse pur nel nostro piccolo territorio, quindi per
arrivare ad una condivisione non è stato facile, e non è stato
facile il dibattito in commissione, come non è stato facile il
dibattito nel mondo venatorio. È stato ricordato giustamente anche
dagli intervenuti che c'è stato un momento di ricerca di
condivisione, che credo ha portato ad un buon risultato.
L'obiettivo che ci si era posti era quello di andare a mettere
mano alla legge n. 64 del 1994, legge che ha visto, nel momento
della sua applicazione, tutta una serie di passaggi, non ultimo
quello importante che più di 10 anni fa ha visto la
regolamentazione nuova della caccia con l'introduzione della caccia
di selezione attorno al 2000, una caccia che ha sempre di più
cercato di legare il territorio al cacciatore e viceversa. Questo è
stato uno dei motivi per cui abbiamo cercato di proporre delle
modifiche che andassero in questa direzione, con la
riorganizzazione delle circoscrizioni e delle sezioni locali.
Per tranquillizzare il collega Cerise, credo che una richiesta
magari di sentire delle sezioni...questo è stato svolto da tutti in
maniera approfondita, dal Comitato caccia per il suo dibattito
interno, dalle associazioni che sono state anch'esse audite, quindi
non ci sono problemi in questo senso. Ricordo che altri obiettivi
che sono stati presi in considerazione sono quelli della
semplificazione sia di carattere burocratico, cioè la
semplificazione per la detenzione dei trofei...e l'ultimo
emendamento che abbiamo presentato oggi in aula va nella direzione
di semplificare la detenzione e le procedure per una corretta
detenzione dei trofei...credo sia stata sviluppata a 360 gradi, in
particolare riconoscendo il cacciato.
Per quel che riguarda i corsi di preparazione all'esame, questo
è stato oggetto di modifica per creare, nell'ottica della maggior
formazione, una maggiore preparazione per i nuovi cacciatori:
questa era un'esigenza che era emersa dal mondo venatorio.
Per quel che riguarda gli altri emendamenti, a parte
l'emendamento n. 2 che è una piccola correzione per un piccolo
errore materiale all'articolo 11, l'emendamento n. 3 è quello che
va a rassicurare per la continuità amministrativa degli organi
rappresentativi del mondo venatorio nel periodo transitorio, che va
dall'entrata in vigore della presente legge fino all'elezione dei
nuovi rappresentanti delle circoscrizioni venatorie e delle sezioni
comunali cacciatori, previste con l'entrata in vigore della nuova
legislatura; quindi si è stata attenzione anche a questi
aspetti.
Con questo ringrazio tutti coloro che hanno partecipato al
dibattito, in particolare ringrazio per una presa di coscienza da
parte del mondo venatorio, come è stato ricordato dal collega
Bieler, che è relatore, ma anche cacciatore. È una legge che ha
cercato di raggiungere il miglior compromesso possibile fra
esigenze che a volte sono diverse, ma che sono accumunate da
un'unica passione. Questo credo abbia fatto prevalere il buon senso
e di questo si deve dare atto a tutti coloro che, a fronte di
qualche iniziale perplessità o contrarietà, hanno cercato di
raggiungere un punto di equilibrio e di mettere in evidenza quello
che unisce e non quello che divide. Grazie a tutti per la
partecipazione alla predisposizione di questo disegno di legge che
oggi andiamo a votare.
Presidente
- Procediamo all'esame dell'articolato.
Ricordo che si vota il nuovo testo predisposto dalla III
Commissione.
Pongo in votazione l'articolo 1:
Consiglieri presenti, votanti e favorevoli: 33
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato.
All'articolo 5 c'è l'emendamento n. 1 dell'Assessore Isabellon,
che recita:
Emendamento
Il comma 3 dell'articolo 5 è sostituito dal seguente:
"3. Dopo il comma 1bis dell'articolo 27 della 1.r. 64/1994,
come inserito dal comma 2, è inserito il seguente:
"1ter. Per la detenzione di trofei, di preparazioni
tassidermiche e di parti di animali selvatici prelevati durante
l'attività venatoria, in Valle d'Aosta o al di fuori di essa, è
sufficiente il possesso del documento di certificazione
dell'abbattimento.".".
Pongo in votazione l'articolo 5 nel testo così emendato:
Articolo 5
(Modificazioni all'articolo 27)
1. Il comma 1 dell'articolo 27 della l.r. 64/1994 è
sostituito dal seguente:
"1. Fatte salve le disposizioni statali e comunitarie vigenti
in materia, è consentita la detenzione di trofei, di preparazioni
tassidermiche o di parti di animali il cui possesso, per
rinvenimento, acquisto o altro, sia stato denunciato alle stazioni
forestali competenti per territorio e dei quali la struttura
regionale competente in materia di fauna selvatica non abbia
riconosciuto, entro sessanta giorni dalla denuncia medesima, un
particolare interesse scientifico.".
2. Dopo il comma 1 dell'articolo 27 della l.r. 64/1994, come
sostituito dal comma 1, è inserito il seguente:
"1bis. Le disposizioni di cui al comma 1 non si applicano ai
palchi caduchi di cervidi, alle loro parti o agli oggetti preparati
con gli stessi, il cui possesso è libero e non necessita di
denuncia.".
3. Dopo il comma 1bis dell'articolo 27 della l.r. 64/1994,
come inserito dal comma 2, è inserito il seguente:
"1ter. Per la detenzione di trofei, di preparazioni
tassidermiche e di parti di animali selvatici prelevati durante
l'attività venatoria, in Valle d'Aosta o al di fuori di essa, è
sufficiente il possesso del documento di certificazione
dell'abbattimento.".
Stesso risultato. Articolo 6: stesso risultato. Articolo 7:
stesso risultato. Articolo 8: stesso risultato. Articolo 9: stesso
risultato. Articolo 10: stesso risultato.
All'articolo 11 c'è l'emendamento n. 2 dell'Assessore Isabellon,
che recita:
Emendamento
Prima del numero 1) della lettera b) del comma 1
dell'articolo 37 della 1.r. 64/1994, come sostituito dall'articolo
11, è inserito il seguente:
"01) legislazione venatoria;"
Pongo in votazione l'articolo 11 nel testo così emendato:
Articolo 11
(Sostituzione dell'articolo 37)
1. L'articolo 37 della l.r. 64/1994 è sostituito dal
seguente:
"Articolo 37
(Programma d'esame)
1. L'esame di cui all'articolo 36 consiste in:
a) una prova pratica di tiro e maneggio delle armi;
b) una prova teorica sulle seguenti materie:
1) legislazione venatoria;
2) zoologia applicata alla caccia, con prove pratiche di
riconoscimento delle specie cacciabili;
3) armi e munizioni da caccia e relativa
legislazione;
4) tutela della natura e principi di salvaguardia della
produzione agricola;
5) norme di pronto soccorso, con particolare riferimento
all'ambiente montano.".
Stesso risultato.
All'articolo 12 c'è l'emendamento n. 3 dell'Assessore Isabellon,
che recita:
Emendamento
Dopo il comma 2 dell'articolo 12 è aggiunto il
seguente:
"3. I rappresentanti dei cacciatori già designati nel
Comitato regionale per la gestione venatoria, ai sensi
dell'articolo 15, comma 1, lettera b), della l.r. 64/1994, come
modificata dall'articolo 1 della presente legge, dalle
circoscrizioni venatorie di cui all'articolo 17, comma 1, della
1.r. 64/1994, come sostituito dall'articolo 2 della presente legge,
continuano a permanere in carica fino al termine della legislatura
in corso alla data di entrata in vigore della presente
legge.".
Pongo in votazione l'articolo 12 nel testo così emendato:
Articolo 12
(Disposizioni transitorie)
1. Per le sezioni comunali cacciatori che, alla data di
entrata in vigore della presente legge, hanno un numero di iscritti
superiore a ottanta, la disposizione di cui all'articolo 17, comma
2, della l.r. 64/1994, come sostituita dall'articolo 2, comma 2,
della presente legge, trova applicazione a far data
dall'approvazione del Piano regionale faunistico-venatorio
successivo alla data di entrata in vigore della presente legge,
secondo i criteri ivi stabiliti. Nelle more dell'applicazione della
disposizione, nessun nuovo cacciatore può essere assegnato alle
predette sezioni, anche se residente in uno dei comuni facenti
parte delle medesime.
2. Le disposizioni di cui alla lettera ebis) del comma 2
dell'articolo 33, al comma 4 dell'articolo 36 e all'articolo 37
della l.r. 64/1994, come modificate dalla presente legge, trovano
applicazione a far data dalle sessioni d'esame relative all'anno
2013.
3. I rappresentanti dei cacciatori già designati nel Comitato
regionale per la gestione venatoria, ai sensi dell'articolo 15,
comma 1, lettera b), della l.r. 64/1994, come modificata
dall'articolo 1 della presente legge, dalle circoscrizioni
venatorie di cui all'articolo 17, comma 1, della l.r. 64/1994, come
sostituito dall'articolo 2 della presente legge, continuano a
permanere in carica fino al termine della legislatura in corso alla
data di entrata in vigore della presente legge.
Stesso risultato.
Presidente
- Pongo in votazione la legge nel suo
complesso:
Consiglieri presenti, votanti e favorevoli: 33
Il Consiglio approva all'unanimità.
