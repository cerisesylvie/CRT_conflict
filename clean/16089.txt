Classificazione
ACQUE
Acque minerali e termali


Resoconto integrale del dibattito dell'aula
Oggetto del Consiglio n. 2439 del 5 marzo 1997 - Resoconto
SEDUTA POMERIDIANA DEL 5 MARZO 1997
OGGETTO N. 2439/X Acquisizione della sorgente di acqua minerale
"Pré-Saint-Didier" in Comune di Pré-Saint-Didier tra le miniere
date in concessione gratuita alla Regione autonoma della Valle
d'Aosta per 99 anni, ai sensi dell'articolo 11 dello Statuto
speciale per la Valle d'Aosta.
Deliberazione Il Consiglio
Premesso che:
- i sigg. Eliseo Orset e Luigi Plassier, con istanze in data 17
aprile 1929 e 20 luglio 1929, richiedevano in concessione le
sorgenti di acqua minerale site in territorio del comune di
Pré-Saint-Didier che veniva accordata loro con D.M. 8 settembre
1930 per 30 anni su di un'estensione di ettari 42;
- con D.M. in data 21 maggio 1959 la concessione predetta veniva
intestata ai sigg. Orset in Pezzatti, Eliseo Marguerettaz, Vittorio
Marguerettaz ed Eva Marguerettaz in Tecilla, quali unici eredi del
defunto contitolare Eliseo Orset, ed al Signor Luigi Plassier
rappresentati tutti da quest'ultimo;
- con D.M. in data 23 novembre 1966 veniva rinnovata ai
contitolari Luigi Plassier, Bianca Orset in Pezzatti, Eliseo
Marguerettaz, Vittorio Marguerettaz ed Eva Marguerettaz in Tecilla
la concessione per la durata di anni 30 a decorrere dall'8
settembre 1960, con scadenza quindi al 7 settembre 1990;
- a seguito di istanza in data 2 maggio 1960, con cui gli
anzidetti titolari chiedevano l'autorizzazione a trasferire la
concessione alla regione autonoma della Valle d'Aosta che
sottoscriveva l'istanza per accettazione, con D.M. 1° dicembre 1967
la concessione in parola veniva trasferita ed intestata, con
decorrenza da tale data, alla regione autonoma della Valle
d'Aosta;
- in relazione al rinnovo della concessione mineraria, la cui
scadenza era fissata il 7 settembre 1990, si ponevano i problemi
delle competenze della regione Valle d'Aosta in merito a
concessioni minerarie già assentite precedentemente alla data di
trasferimento alla Stessa delle competenze amministrative in
materia ed, in particolare, dell'iter da perseguire per beneficiare
direttamente della sorgente;
- il Servizio affari generali e legali della Regione, anche
sulla base del parere espresso dall'Avv. Gustavo Romanelli,
precisava che la Regione può senz'altro ottenere, ai sensi
dell'articolo 11 della legge costituzionale 26 febbraio 1948, n. 4
"Statuto Speciale per la Valle d'Aosta" la concessione gratuita
novantanovennale, ritenendo tale norma applicabile anche
all'ipotesi delle concessioni in atto alla data del 7 settembre
1945 che siano venute a cessare per normale scadenza del
termine;
- con decreto n. 608 in data 24 settembre 1996 del Presidente
della Giunta regionale, pubblicato sul Bollettino ufficiale della
Regione n. 45 dell'8 ottobre 1996, veniva dichiarata la cessazione
della concessione mineraria per scadenza del termine;
- in data 16 ottobre 1996 veniva dato avviso, mediante
pubblicazione sul Foglio Annunzi Legali della Valle d'Aosta n. 29,
che è in corso il procedimento per l'inserimento della miniera tra
quelle date in concessione gratuita all'Amministrazione regionale
ai sensi dell'articolo 11 dello Statuto speciale per la Valle
d'Aosta; analogo avviso veniva pubblicato sull'albo pretorio del
comune di Pré-Saint-Didier per una durata di giorni 15;
Considerato, inoltre, che le pubblicazioni di cui sopra non
hanno dato luogo ad opposizioni e osservazioni da parte di
alcuno;
Preso atto quindi della cessazione della concessione mineraria
per scadenza del termine, e ritenuto che la Regione può ottenere la
concessione gratuita novantanovennale ai sensi dell'articolo 11
dello Statuto speciale per la Valle d'Aosta che è applicabile anche
nell'ipotesi in cui le concessioni in atto alla data prevista da
tale norma (7 settembre 1945) siano venute a cessare per normale
scadenza;
Considerato che, ai sensi dell'articolo 4 della legge regionale
8 febbraio 1958, n. 1 "Norme procedurali per la ricerca e per la
coltivazione e utilizzazione delle miniere in Valle d'Aosta", in
merito alle concessioni minerarie decide il Consiglio
regionale;
Visto il Regio Decreto 29 luglio 1927, n. 1443 "Norme di
carattere legislativo per disciplinare la ricerca e la coltivazione
nel Regno";
Vista la legge costituzionale 26 febbraio 1948, n. 4 "Statuto
speciale per la Valle d'Aosta";
Vista la legge regionale 8 febbraio 1958, n. 1 "Norme
procedurali per la ricerca e per la coltivazione e utilizzazione
delle miniere in Valle d'Aosta";
Visto il D.P.R. 22 febbraio 1982, n. 182 "Norme di attuazione
dello Statuto Speciale della regione Valle d'Aosta per l'estensione
alla regione delle disposizioni del decreto del Presidente della
Repubblica 24 luglio 1977, n. 616 e della normativa relativa agli
enti soppressi con l'articolo 1-bis del decreto-legge 18 agosto
1978, n. 431, convertito nella legge 21 ottobre 1978, n. 641";
Visto il D.P.R. 27 dicembre 1985, n. 1142 "Trasferimento alla
regione Valle d'Aosta delle funzioni in materia di industria,
commercio, annona ed utilizzazione delle miniere";
Visto il citato decreto del Presidente della Giunta regionale n.
608 del 24 settembre 1996;
Visto il parere favorevole rilasciato dal titolare delle
funzioni di Responsabile del Servizio Assetto e Tutela del
Territorio dell'Assessorato ai LL.PP., ai sensi dell'articolo 72
della legge regionale n. 3/1956 e successive modificazioni e del
combinato disposto degli articoli 13 - comma 1 - lett. e) e 59 -
comma 2 - della legge regionale n. 45/95, in ordine alla
legittimità della presente deliberazione;
Delibera
1) di prendere atto della cessazione della concessione di acqua
minerale "Pré-Saint-Didier", in comune di Pré-Saint-Didier, per
scadenza del termine;
2) di acquisire la sorgente di acqua minerale
"Pré-Saint-Didier", in comune di Pré-Saint-Didier, tra le miniere
date in concessione gratuita alla regione autonoma della Valle
d'Aosta per novantanove anni, ai sensi dell'articolo 11 della legge
costituzionale 26 febbraio 1948, n. 4 "Statuto speciale per la
Valle d'Aosta";
3) di stabilire che il Presidente della Giunta regionale
provveda all'emanazione del decreto di acquisizione della sorgente
di acqua minerale "Pré-Saint-Didier", in comune di
Pré-Saint-Didier, tra le miniere date in concessione gratuita alla
regione autonoma della Valle d'Aosta per novantanove anni, ai sensi
dell'articolo 11 della legge costituzionale 26 febbraio 1948, n. 4
"Statuto speciale per la Valle d'Aosta";
4) di sottoporre la presente deliberazione al controllo della
Commissione di Coordinamento, ai sensi e per gli effetti
dell'articolo 8, lettera d), del decreto legislativo 22 aprile
1994, n. 320.
Presidente Qualcuno chiede la parola? Pongo in votazione la
delibera in oggetto:
Presenti, votanti e favorevoli: 26
Il Consiglio approva all'unanimità
