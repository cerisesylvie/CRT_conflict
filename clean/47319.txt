Classificazione
ASSISTENZA SOCIALE
Disabili



Oggetto del Consiglio n. 3606 del 8 maggio 2024 - Resoconto
OGGETTO N. 3606/XVI - Interpellanza: "Azioni per trovare una
soluzione che possa permettere a una persona con grave disabilità
di vivere dignitosamente".
Marguerettaz (Presidente) -
Punto n. 36 all'ordine del
giorno. Come concordato nella Capigruppo, verrà letta la risposta
predisposta dall'assessore Marzi, il componente della Giunta che
legge la risposta si prenoti e poi ci sarà una replica da parte dei
proponenti. Ha chiesto la parola l'assessore Sapinet, ne ha
facoltà.
Sapinet (UV) - "
Quali siano le azioni che il Governo
regionale intende mettere in campo per addivenire a una soluzione
che possa permettere, a una persona con grave disabilità, con
totale inabilità lavorativa e con necessità di assistenza continua
non essendo più in grado di compiere gli atti quotidiani della
vita, di poter vivere dignitosamente".
Do lettura della risposta. In primo luogo informiamo che il
componente del nucleo, avendo compiuto più di 65 anni, è in carico
ai servizi sociali del Comune di Aosta che lo sta seguendo nel suo
percorso, come da protocollo d'intesa tra Regione Autonoma Valle
d'Aosta e Comune di Aosta del 1996, ciò che si prevede per le
persone dai 65 anni in avanti che risiedono nel comune. Siamo a
nostra volta a conoscenza delle condizioni di fragilità nel quale
il nucleo in questione versa e conseguentemente consapevoli
rispetto alla sua situazione di difficoltà.
Come abbiamo già avuto modo di rappresentare, i bisogni delle
persone in situazioni di fragilità socio-economica potranno trovare
strumenti e risposte specifiche all'interno di percorsi più ampi,
attualmente in fase di studio e valutazione nell'ambito della
revisione della legge regionale n. 3/2013. Al fine di rendere
rispondenti le misure attuative della legge rispetto ai fabbisogni
territoriali, nello scorso mese di dicembre è stata sottoscritta la
convenzione con l'Università della Valle d'Aosta per la
realizzazione di un progetto di ricerca sul tema del disagio
abitativo in Valle d'Aosta. In tale ambito, oltre all'inquadramento
di contesto e alla ricerca di esperienze consolidate in altre
Regioni d'Italia, si stanno raccogliendo anche le diverse
casistiche alle quali dare risposta, nella direzione di affrontare
il fenomeno del disagio abitativo da un punto di vista economico,
sociale e anche giuridico. Come già anticipato al Consiglio, tale
lavoro non si connota come mera revisione di legge, ma individua un
impegnativo nuovo e attuale approccio globale al disagio sociale
nella sua interezza, di cui il tema abitativo è di fatto
un'importante componente ma parte di un quadro molto più ampio,
complesso e in continua evoluzione. Naturalmente questo percorso
vede coinvolti in tutte le sue fasi gli Enti locali che
continueranno ad avere in carico i propri cittadini.
Presidente -
Grazie per la lettura. La parola al collega
Manfrin per il commento come replica.
Manfrin (LEGA VDA) -
Grazie Assessore, grazie ovviamente
anche a quest'Aula per aver accordato la possibilità di avere una
replica, che sarà puntuale e anche a favore del verbale perché è
importante ribadire un concetto. Io ringrazio per la risposta che è
arrivata ma con questo caso, che non è un caso a sé stante, ma è
uno dei tanti segnali che abbiamo sollevato all'interno di
quest'aula, si evidenzia un problema: il problema di chi procede a
disporre degli sfratti di persone che hanno delle fragilità,
dopodiché le persone che risultano così sfrattate devono essere
prese in carico dai servizi sociali ed evidentemente non si fa
altro che spostare un problema. Si prende una persona che ha un
alloggio di ERP, che ha un problema a pagare o, fatto il caso
specifico della persona in questione che è arrivata a pagare un
affitto di quasi mille euro al mese ed evidentemente mille euro al
mese non sono delle cifre che sono compatibili con un reddito che
anche in questo caso è veramente un reddito minimo, quindi si
prende una persona che è evidentemente un caso sociale, ma questo
ha monito per tutti gli altri casi e si dice: "Non hai pagato un
affitto - che obiettivamente è un affitto che non si può pagare -
adesso noi ti buttiamo fuori di casa e poi ti prendiamo in carico,
forse, come servizi sociali", ben sapendo peraltro che oggi, con la
crisi del mercato immobiliare, sarà difficile, se non impossibile,
trovare una soluzione abitativa nell'immediato dopo lo sfratto
della persona.
Il problema quindi è un cane che si morde la coda e che si
potrebbe risolvere in maniera molto semplice, concordando un canone
che sia commisurato alla natura del reddito del nucleo, cosa a cui
non si è ancora arrivati e cosa ancora più grave, cosa che
purtroppo non viene evocata quando c'è l'elaborazione del canone
d'affitto che si fa con il nucleo, perché non vengono coinvolte le
politiche sociali nell'elaborazione del progetto che sta a tutela
del nucleo. Come in questo caso, come in tanti altri casi, ci sono
stati e ci sono purtroppo degli affitti che vengono fatti pagare
così, senza tener conto del reddito del nucleo e, se non si paga in
maniera draconiana, dopo quattro mensilità sapete che c'è?
Sbattiamo fuori di casa persone con gravissime disabilità o con
gravissime limitazioni alla possibilità di poter spendere e di
poter avere delle cifre a disposizione. Questo è un problema che
c'è e che rimane. Mi spiace e poi sarà mia cura trasmettere anche
queste considerazioni all'Assessore, la persona è un ultra
sessantacinquenne e non è in carico ai servizi sociali, così come
non lo sono le tante altre che abbiamo portato all'interno di
quest'aula. Si pensa quindi forse che queste siano in carico ma non
sono in carico a nessuno e la cosa più grave sapete qual è? Che,
quando si sviluppano questi casi, in molti casi si fanno firmare,
per esempio, dei piani di rientro, ovviamente presentandoli di
fronte a persone che in parte non conoscono che cosa stanno
firmando, semplicemente si dice loro: "Firma qui così rientri pian
piano del debito e così puoi rimanere nel tuo alloggio", però gli
si fa firmare una clausola - l'abbiamo trattato la volta scorsa
sempre nel Consiglio - dove si dice che si dà la disponibilità a
cambiare l'alloggio e non glielo si dice, o glielo si dice tra le
righe, oppure gli si dice: "C'è questa clausola che è vessatoria,
che è sbagliata, ma o firmi così oppure vieni buttato fuori" e la
persona, di fronte a quest'eventualità, evidentemente firma. Che
cosa accade? Che la persona viene presa, viene spostata d'imperio e
si deve pagare un trasloco, persone che non hanno disponibilità
economiche devono pagarsi un trasloco e magari devono anche
comprarsi dei mobili che si adattino al nuovo alloggio. È
evidentemente un cane che si morde la coda, è un grosso problema
che continuiamo ad avere e che viene affrontato in maniera
draconiana e poi magari ci sono persone che subaffittano
l'alloggio, che sono residenti all'estero, in Francia e in Svizzera
e invece queste non vengono mai toccate.
È chiaro che c'è un problema, è chiaro che un caso di cronaca,
come i mille che abbiamo portato, solleva un problema molto grave
ed è altrettanto chiaro che non c'è ad oggi un modo di affrontare
la questione. È urgente, è necessario affrontarla ed è necessario
per garantire alle persone con fragilità una vita che altrimenti
senza un alloggio non potrebbero avere.
