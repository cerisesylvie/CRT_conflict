Classificazione
BENI CULTURALI
NORME DI ATTUAZIONE



Oggetto del Consiglio n. 3053 del 18 ottobre 2007 - Resoconto
OGGETTO N. 3053/XII - Parere sullo schema di decreto
legislativo recante norme di attuazione dello Statuto speciale
della Regione autonoma Valle d'Aosta/Vallée d'Aoste in materia di
archivi storici. (Approvazione di un ordine del giorno)
Président
- Je rappelle qu'on votera avant tout l'ordre
du jour et, ensuite, le texte de l'objet n° 30. Je donne donc
lecture de l'ordre du jour:
Ordine del giorno
Il Consiglio regionale
Preso atto dello schema di norme di attuazione dello Statuto
della Regione autonoma Valle d'Aosta/Vallée d'Aoste in materia di
archivi storici licenziato dalla Commissione paritetica il 12
luglio 2007;
Rilevato che il predetto schema, pur comportando un
potenziale miglioramento della situazione attuale, si discosta
dall'iniziale proposta avanzata dalla Regione e fatta propria dai
membri di parte regionale della Commissione paritetica;
Evidenziato che la proposta regionale mirava non solo al
perseguimento di legittimi interessi della comunità valdostana a
veder conservata sul proprio territorio, nelle migliori condizioni
possibili, anche di fruibilità da parte degli operatori di settore
e di ogni altro interessato, la propria memoria storica, con
attribuzione alla Regione di tutte le funzioni in materia
archivistica attualmente esercitate da uffici periferici dello
Stato aventi sede fuori Valle, ma era volta altresì a comportare
notevoli risparmi di spesa per lo Stato, in ottemperanza a quanto
disposto dal comma 661 della Legge finanziaria dello Stato per il
2007;
Sottolineato che la Regione esercita regolarmente da molto
tempo le funzioni altrove spettanti alle sovrintendenze statali in
materia di beni culturali, residuando allo Stato ancora solamente
quella in materia di beni archivistici;
Afferma
l'esigenza di addivenire alla maggiore chiarezza possibile
nei rapporti tra Stato e Regione in materia di archivi storici,
consentendo il più razionale svolgimento delle pertinenti funzioni
nell'interesse reciproco;
Impegna
il Presidente della Regione, in occasione del proprio
intervento in sede di Consiglio dei Ministri ai sensi dell' art. 44
dello Statuto speciale, a rappresentare le predette esigenze e ad
assumere ogni iniziativa utile a completare il testo licenziato
dalla Commissione paritetica prevedendo che la Regione eserciti, in
materia archivistica, tutte le funzioni degli uffici periferici
statali aventi sede a Torino ed attualmente competenti anche per la
Valle d'Aosta, almeno sulla base di delega statale.
F.to: Cesal - Lavoyer - Viérin Marco - Ottoz - Fiou
Président
- La parole à la Conseillère Squarzino
Secondina.
Squarzino (Arc-VA)
- Abbiamo già detto che non voteremo
questo ordine del giorno, ma ci stupisce che esso non accolga tutte
le indicazioni che sono emerse prima dall'intervento del Presidente
Caveri. Il Presidente Caveri è stato molto chiaro nel suo
intervento, ha detto: "datemi un mandato per poter andare al
Consiglio dei ministri a chiedere qualcosa di più, se non ottengo
quanto desidero, la norma ritorna in Commissione paritetica". Ora
tale secondo passaggio mi sembra che non vi sia, quindi voglio
sottolineare che questo ordine del giorno non accoglie neanche
totalmente l'espressione di volontà del Presidente Caveri, perché
non contiene l'indicazione che, in caso di non accoglimento da
parte del Consiglio dei ministri delle richieste fatte, tale norma
ritorna in Commissione paritetica.
Président
- La parole au Conseiller Ottoz.
Ottoz (GM)
- Dopo l'intervento dei colleghi Frassy e
Squarzino, chiedo un chiarimento, perché non voglio fermare i
lavori, la domanda che pongo è se vi sia la volontà, eventualmente
rivedendo alcuni punti, di votare il documento, oppure no e se
questo sia ritenuto opportuno.
(interruzione della Consigliera Squarzino Secondina, fuori
microfono)
Presidente
- La parola al Consigliere Frassy.
Frassy (CdL)
- È ovvio che le preoccupazioni che abbiamo
espresso sono preoccupazioni che avremmo gradito poter condividere,
a chiarimento e rafforzamento di un ordine del giorno, che il
Presidente Caveri... se non è chiara la norma di attuazione, ci
consenta di dire che non è altrettanto chiaro quell'ordine del
giorno che avete presentato come maggioranza, perché, quando avete
fatto riferimento alla sede di Torino, quando avete fatto
riferimento ad ogni iniziativa utile, forse era più utile spiegare
che l'unica iniziativa utile è la delega che la Regione Valle
d'Aosta richiede di ottenere in materia. Inviterei allora il
Presidente Caveri e le forze di maggioranza a rendere chiaro e
intelligibile al di fuori di ogni equivoco la rivendicazione di
questo totale trasferimento di funzioni amministrative. Se vi fosse
la disponibilità ad integrare la parte impegnativa con un passaggio
che riassuma la preoccupazione espressa dal Presidente Caveri,
ossia che la Regione possa avere la gestione anche della sezione
statale, piuttosto che della parte di interesse statale, perciò
saremmo i primi a sottoscrivere questo tipo di ordine del
giorno.
Presidente
- La parola al Presidente della Regione,
Caveri.
Caveri (UV)
- Poiché non ci pagano a cottimo, trovo che
determinate discussioni finiscano poi per avvolgersi in sé stesse e
per essere lunghissime rispetto alla banalità dell'avvenimento. È
del tutto evidente che, nel momento in cui il Presidente della
Regione, a chiusura del procedimento, partecipa al Consiglio dei
ministri, sia il Ministro competente - in questo caso il Ministro
dei beni culturali Rutelli -, sia il Presidente che partecipa al
Consiglio dei ministri hanno ben presente tutti i precedenti: il
Presidente grazie a un fascicolo che porterà con sé, il Ministro
Rutelli grazie a una memoria che gli verrà presentata dai suoi
funzionari. La parte impegnativa al Presidente quindi è già chiara
fino ad oggi, perché si rifà a tutti quei precedenti che qui
abbiamo illustrato. Quale dovrebbe essere il comportamento del
Presidente? Il comportamento del Presidente da qui alla seduta del
Consiglio dei ministri sarà quello di convincere la parte statale
di inserire, con un emendamento in fase di discussione al Consiglio
dei ministri, qualche elemento migliorativo. Se si aprisse un varco
che consentisse un miglioramento così sostanziale da doversi
presumere che il lavoro da effettuare sulla norma debba essere
molto più complicato dell'inserimento di un semplice emendamento in
Consiglio dei ministri, potrei essere io stesso a chiedere il
ritorno della norma di attuazione in Commissione paritetica, come
avvenuto in passato su alcune norme di attuazione che ritenevamo
non essere esaustive dei "desiderata" della Regione: questo non
significa, collega Squarzino, che, nel caso in cui il testo
restasse "tel quel", il Presidente chiederebbe il ritorno alla
Commissione paritetica, perché non avrebbe senso in quanto si
ritiene che tale testo abbia rispetto alla situazione pregressa
degli elementi migliorativi. Credo quindi che si possa
pacificamente votare l'ordine del giorno presentato e votare senza
nessuna incoerenza i testi delle norme di attuazione così come
presentate.
Presidente
- Pongo in votazione l'ordine del giorno a
firma dei Consiglieri Cesal, Lavoyer, Viérin Marco, Ottoz e
Fiou:
Consiglieri presenti: 29
Votanti: 25
Favorevoli: 23
Contrari: 2
Astenuti: 4 (Fontana Carmela, Frassy, Lattanzi, Tibaldi)
Il Consiglio approva.
Presidente
- Pongo ora in votazione il parere sullo
schema di decreto legislativo recante norme di attuazione dello
Statuto speciale della Regione Valle d'Aosta/Vallée d'Aoste in
materia di archivi storici:
Il Consiglio
Considerato che l'articolo 48 bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che con nota in data 30 luglio 2007, il Ministro per
gli Affari regionali ha trasmesso, ai fini dell'acquisizione del
parere di cui all'articolo 48 bis dello Statuto speciale, lo schema
di norme di attuazione in materia di archivi storici, approvato
dalla Commissione paritetica in data 12 luglio 2007;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare
permanente;
Esprime
parere favorevole sullo schema di decreto legislativo recante
norme di attuazione dello Statuto speciale della Regione Valle
d'Aosta/Vallée d'Aoste in materia di archivi storici.
Allegato
(Omissis)
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
