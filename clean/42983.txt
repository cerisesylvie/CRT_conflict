Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 451 del 25 marzo 2021 - Resoconto
OGGETTO N. 451/XVI - Interpellanza: "Responsabilità in capo
agli amministratori di società partecipate regionali nei confronti
dell'Ente Regione".
Bertin (
Presidente) -
Riprendiamo i lavori del
Consiglio. Abbiamo esaurito il punto n. 38, siamo al punto n. 39
dell'ordine del giorno. Per l'illustrazione, ha chiesto la parola
il consigliere Lavy.
Lavy (LEGA VDA) -
Se qualcuno avesse letto il testo
dell'interpellanza che ho depositato, si sarebbe chiesto: "ma di
chi si parla?" per il semplice fatto che è stata scritta in una
maniera assolutamente impersonale per evitare che si chiedesse la
secretazione della seduta, com'è avvenuto al penultimo Consiglio
riguardante le iniziative del collega Manfrin, questo è stato fatto
- ripeto - proprio per evitare quel genere di procedimento che ha
creato un precedente abbastanza pericoloso. Stiamo parlando di
Giorgio Munari, amministratore delegato della Monterosa Ski, che in
pratica, sull'onda di un certo genere di comportamenti, si è
lasciato andare a un fatto direi molto grave per il semplice fatto
che...
Presidente -
Il fatto però che non venga scritto
nell'interpellanza e poi lo si dica in aula vanifica un po' il
fatto che non si sia scritto... la inviterei a mantenere
l'impersonale...
Lavy (LEGA VDA) -
... certo, per carità, io ripeto, il
comportamento che è stato portato avanti l'altra volta avrebbe
creato dei precedenti e quindi si sono prese delle contromisure,
però parlare di un Amministratore delegato di una partecipata
regionale non credo possa essere un grave problema visto che
comunque di altri temi si è già parlato. Comunque continuo
nell'esposizione della mia interpellanza perché questo personaggio
- allora sarò impersonale - si è lasciato andare a delle
rivelazioni di dati personali privati in una conferenza, in un
incontro di un consiglio direttivo di un consorzio turistico
riguardanti un Amministratore del territorio,
cosa, ripeto, molto grave che ovviamente magari potrebbe anche
essere portata in altri generi di sedi. La questione però doveva
uscire anche oggi in questo caso proprio perché è comunque un
amministratore di una partecipata regionale... rivelando dei dati
personali di accesso a degli impianti sciistici non solamente
comprendenti il comprensorio del Monterosa Ski ma addirittura di
passaggi fatti alla Thuile... verso un Amministratore che si è
comunque battuto per mantenere la pista di Weissmatten aperta, io
direi che questo Signore, questo Amministratore ha compiuto un atto
grave. Chiedo quindi alla Giunta o all'Assessore se era a
conoscenza di questo fatto e se ci sia l'intenzione di approfondire
questa tematica.
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Io non ho alcuna conoscenza della
vicenda, ritengo però che l'Ufficio di Presidenza debba assumere
delle decisioni rispetto a situazioni di questo genere. Non è
possibile adoperare come
agent provocateur
delle situazioni
di questo genere per violare il Regolamento del Consiglio. Sono un
vecchio parlamentarista, ho fatto parte di diverse assemblee ma
credo che ci voglia sempre da parte dei componenti la maturità
necessaria per seguire il dettato e il Regolamento. In questo caso
non si può parlare di persone laddove il Regolamento non consenta
di poterlo fare. Allora se la logica assume la protesta civile nei
confronti di decisioni assunte nelle sedute precedenti, si può
anche capire, ma la modalità che è stata prescelta ritengo che sia
una violazione del Regolamento.
Presidente -
Ha chiesto la parola il consigliere Lavy, ne
ha facoltà.
Lavy (LEGA VDA) -
Grazie Assessore per la non risposta.
Io ripeto: questo comportamento è frutto di un comportamento che
voi avete tenuto due Consigli fa, quindi, per carità, io rispetto
assolutamente le vostre decisioni, io farò finta che in qualche
maniera la risposta ci sia stata, perché, ripeto, è un atto grave
quello che è stato portato avanti e di sicuro ci potrebbero essere
altri tipi di conseguenze perché il personaggio lo conosciamo
tutti, il personaggio che è di nuovo nel Consiglio di
amministrazione quando con una risoluzione il Consiglio regionale
aveva deciso di non riconfermarlo nei luoghi di potere... scusi,
Presidente, chiederei magari un pochino di silenzio da parte di
altri Consiglieri, vorrei terminare la mia controreplica...
Voce del consigliere Rollandin fuori microfono.
Presidente -
Consigliere Rollandin, la prego di...
Lavy (LEGA VDA)
- ... ci sono altri tipi di
responsabilità, questa è solamente la goccia che magari ha fatto
traboccare il vaso perché il fatto che siano state rifiutate
addirittura delle Nazionali quando magari adesso invece la pista di
Weissmatten era bella illuminata e aperta per Lady Gaga, ma si sa
che a Lady Gaga non si può dire di no, soprattutto se poi la
produzione paga, e se siamo poi anche qui a discutere di una legge
sui piccoli impianti, essenzialmente è colpa di certi personaggi
che hanno fatto certe battaglie verso Antagnod, Weissmatten, il
prossimo molto probabilmente sarà l'impianto di Brusson/Estoul
Palasinaz, quindi, per carità, sarebbe opportuno anche chiedere
magari le dimissioni di certi personaggi che hanno compiuto certi
atteggiamenti, certi gesti perché pochi mesi fa qualcuno si è
dimesso per molto meno perché ha portato avanti una politica di
oscuramento anche semplicemente delle telecamere che era in uso
anche in altre stazioni sciistiche. Questo comportamento che ho
esposto è molto grave, quindi io direi che, per rispetto delle
popolazioni della Valle di Champorcher, della Valle del Lys e della
Val d'Ayas, si valutino in maniera accurata le dimissioni di questo
personaggio.
