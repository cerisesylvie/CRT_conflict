Classificazione
TRASPORTI E VIABILITÀ
Trasporti



Oggetto del Consiglio n. 1076 del 1° dicembre 2021 - Resoconto
OGGETTO N. 1076/XVI - Interrogazione: "Risultati della
trattativa avviata dalla Regione con RFI in ordine alla possibilità
di deroghe al divieto di edificazione in prossimità della
ferrovia".
Bertin (Presidente)-
Punto n. 14. Risponde il presidente
Lavevaz.
Lavevaz (UV) -
Con questa interrogazione il collega
Distort e il collega Perron riportano all'attenzione dell'Aula una
problematica che è stata affrontata già diverse volte anche durante
gli ultimi Consigli della scorsa estate, è una tematica sicuramente
molto delicata in quanto impatta in maniera diretta sul diritto di
proprietà dei cittadini e in particolare dei cittadini che abitano
e che hanno proprietà lungo il fondovalle, in particolare lungo la
ferrovia. Ricorderete la discussione sui vincoli che questa
vicinanza crea in queste proprietà e quindi la discussione che si
era aperta sulla necessità di un'interlocuzione con RFI.
Devo dire la verità, negli ultimi mesi abbiamo avuto diversi
incontri con Trenitalia per tutte le questioni legate alla
tariffazione, piuttosto che alla gestione dei servizi, con RFI non
siamo ancora riusciti ad avere delle interlocuzioni e devo dire
anche nel caso del problema specifico, che rimane un problema
assolutamente da affrontare, abbiamo anche aspettato perché nel
mese di luglio in questo Consiglio avevamo condiviso e poi
approvato credo all'unanimità un ordine del giorno che lei stesso
aveva presentato in cui si chiedeva in buona sostanza alle
Commissioni III e IV di farsi carico di questo problema e di
interloquire con RFI. Io credo che le due Commissioni possano a
breve organizzare questi incontri in cui gli uffici competenti e le
strutture competenti potranno in qualche modo essere a disposizione
per partecipare e provare a risolvere in maniera congiunta questo
problema, che rimane oggettivamente un problema urgente da
risolvere.
Presidente -
Per replica, ha chiesto la parola il
consigliere Distort.
Distort (LEGA VDA) -
Grazie presidente Lavevaz per la
risposta che conforta perché l'obiettivo di questo richiamo è
esattamente il senso espresso da questa parola "richiamo", perché
nella replica all'interpellanza di giugno io avevo concluso dicendo
che avrei vigilato sulla questione, quindi questo è l'adempimento
di una promessa, ho vigilato e continuo a farlo, quindi continuo a
portare all'attenzione del Consiglio questo tema, a tenere alta la
guardia su questo tema. Così come avviene, non si tratta di una
sorta di sfida tra due schieramenti ma una battaglia condotta da
due diversi fronti a favore della comunità valdostana e a favore
degli interessi dei cittadini valdostani, che, come ha spiegato
lei, sono proprietari di beni immobiliari compresi nella fascia di
rispetto della ferrovia e possiedono, da un punto di vista
urbanistico, un potere edificatorio e tutta la tassazione e tutta
l'imposizione fiscale su questi beni discende da una destinazione
urbanistica, mentre, di fatto, il potere edificatorio è limitato e
precluso proprio in virtù della collocazione in fascia di rispetto
della ferrovia e quindi necessita di questo potere, di
quest'attività di deroga da parte dell'Ente gestore delle ferrovie,
che si è dimostrato ultimamente estremamente restio a procedere con
questa prassi che per decenni ha convissuto con l'urbanistica, ha
convissuto con le esigenze dei cittadini, ha convissuto con un
senso di rapporto costruttivo tra vari enti. Io quindi rinnovo il
richiamo agli impegni assunti dalla maggioranza, rinnovo il
richiamo all'impegno assunto da lei particolarmente presidente
Lavevaz, rinnovo il richiamo all'impegno assunto dai Presidenti
delle Commissioni III e IV per poter affrontare quanto prima gli
approfondimenti necessari perché questo tema non ha bandiere
politiche, questo tema ha un unico significato: il senso di
giustizia.
