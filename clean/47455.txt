Classificazione
ASSISTENZA SOCIALE
Famiglia, tutela dell'infanzia
ORDINE PUBBLICO - FORZE ARMATE
Pubblica sicurezza



Oggetto del Consiglio n. 3725 del 19 giugno 2024 - Resoconto
OGGETTO N. 3725/XVI - Interrogazione: "Revisione della legge
regionale riguardante gli interventi di prevenzione e contrasto
alla violenza di genere".
Bertin (Presidente) -
Punto n. 18 all'ordine del giorno.
Risponde l'assessore Marzi.
Marzi (SA) -
La domanda n. 1: "A che punto è il lavoro di
revisione da parte delle strutture assessorili della legge n.
4/2013 di cui si è in attesa da tempo"; la domanda n. 2: "Se e
quando verrà portata all'attenzione della V Commissione la bozza di
revisione del testo di legge prima che la stessa sia approvata
dall'esecutivo".
Il lavoro di revisione della legge regionale 4/2013 è stato
avviato con la prima attività necessaria e propedeutica che
consiste nella verifica dello stato dell'arte della normativa
internazionale nazionale specifica di settore. La verifica si rende
necessaria per poter considerare le indicazioni e gli orientamenti
sovra-regionali che dovranno essere recepiti.
Considerata la complessità e la delicatezza dei fenomeni
contemplati, il lavoro di revisione della legge deve essere il più
possibile partecipato; deve quindi prevedere il coinvolgimento sia
dei diversi soggetti che intervengono a vario titolo nell'ambito
delle politiche a contrasto delle violenze, sia dei Dipartimenti di
tutti gli Assessorati regionali coinvolti in sinergia in ordine
alla programmazione sul tema.
Questo è uno dei vari temi che, di fatto, ha una connotazione
più generale e non di ambito.
In tale ottica partecipata assume anche particolare rilievo il
ruolo del forum permanente contro le molestie e la violenza di
genere.
Il forum, in occasione della riunione del primo febbraio scorso,
ha definito e condiviso il suo coinvolgimento all'interno delle
attività di revisione della legge, in quanto lo stesso, in parte, è
già espressione e rappresentativo di alcuni soggetti da coinvolgere
in tale processo.
In particolare, in occasione del citato incontro con il
Presidente della V Commissione, cosa che tra l'altro il Presidente
stesso ha più volte - e debbo dire anche purtroppo inutilmente -
ricordato in aula, si era evidenziato quanto abbiamo sinora
descritto circa l'opportunità di attendere l'emanazione degli atti
a livello nazionale per poi successivamente avviare la revisione
della legge regionale, potendo così recepire quanto previsto anche
a livello centrale in modo da individuare quindi ulteriori azioni
da adattare alla specificità della nostra realtà valdostana.
Si era inoltre rappresentato come la revisione della legge possa
rappresentare l'occasione e il valore aggiunto per realizzare una
nuova norma quadro che comprenda tutte le politiche a contrasto
della violenza di genere e quelle determinate dall'orientamento
sessuale o dall'identità di genere stesso, anche perché dal 2013 a
oggi, anche l'attenzione, e quindi la produzione normativa e di
ambito, è praticamente aumentata a livello geometrico.
È attraverso una legge quadro che si potranno declinare le
azioni di sistema i servizi e gli interventi che trasversalmente
sono in capo ad Assessorati nei diversi settori
dell'amministrazione, come ad esempio l'istruzione, le politiche
del lavoro e la sanità.
Saranno infatti proprio gli Assessorati che potranno,
nell'ambito delle proprie competenze, attraverso risorse economiche
loro assegnate, dare attuazione alle disposizioni di leggi.
Questo, come detto, sempre nell'ambito di una normativa quadro
che possa fornire con la necessaria sinergia indicazioni,
orientamenti e specifici interventi, in modo da evitare
parcellizzazioni e sovrapposizioni, consentendo anche di prevedere
adeguate e congrue coperture economiche per la realizzazione degli
interventi.
Attraverso la legge quadro, in coerenza con i principi
costituzionali e statutari - che vanno dalla Regione Autonoma Valle
d'Aosta fino all'ONU - si riconoscerebbero di fatto le necessità di
sviluppare una revisione sinergica e complementare.
La struttura regionale di riferimento si avvarrà della
collaborazione di un soggetto esterno per coadiuvare gli uffici in
tale attività, tenendo conto di tutti gli aspetti legati a ogni
forma di violenza che ho appena finito di citare, soprattutto per
la complessità e per gli ambiti tutti richiamati.
Chiariamo quindi, per concludere, che condividiamo l'importanza
della PL 64 - lo abbiamo sempre fatto - sul tema delle
discriminazioni e delle violenze determinate dall'orientamento
sessuale o dall'identità di genere.
Come abbiamo contestualizzato, vi è però una necessità di ordine
superiore, dettata dalla complessità dei fenomeni che richiedono
risposte adeguate di sistema attraverso una legge quadro che, di
fatto, la PL 64 non contempla come visione complessiva.
In ogni caso, non abbiamo intenzione alcuna di sminuire i
contenuti della vostra legittima proposta, che saranno sicuramente
presi in considerazione nel contesto della predisposizione di una
legge quadro complessiva.
Prevediamo quindi di presentare una bozza di revisione del testo
di legge all'attenzione della V Commissione nell'arco del prossimo
anno.
Presidente -
Consigliera Minelli per la replica, ne ha
facoltà.
Minelli (PCP) -
L'interrogazione, come si è visto,
contiene una domanda che avevamo già presentato in un'interpellanza
iscritta all'ordine del giorno dell'ultimo Consiglio di quindici
giorni fa, poi rinviata a questa seduta, quindi quando ci
arriveremo, a una parte di quelle richieste sarà già stata data
risposta, una risposta ovviamente che non ci soddisfa.
Noi abbiamo voluto portare quest'iniziativa specifica perché
mercoledì 5 giugno, proprio mentre noi eravamo riuniti in aula, in
occasione dell'anniversario della Fondazione dell'Arma dei
Carabinieri, sono stati resi noti i dati relativi ai reati legati
al cosiddetto "Codice rosso" nella nostra regione, dati che
risultano particolarmente allarmanti.
Su cinquantatré arresti complessivi eseguiti in un anno, da
maggio 2023 ad aprile 2024, ben ventotto, cioè oltre la metà, sono
per delitti legati alla violenza di genere, a maltrattamenti e
abusi e di questi la quasi totalità riguarda uomini che hanno
compiuto reati contro le donne. A ciò si aggiungono cinquantadue
provvedimenti di allontanamento dal domicilio familiare e
ottantatré denunce a piede libero.
Sono dei numeri in forte crescita rispetto al 2023, gli arresti
sono più che raddoppiati, le denunce sono salite anch'esse del
doppio, i provvedimenti di allontanamento sono pressoché
quadruplicati.
Sappiamo poi comunque che le denunce e le segnalazioni
fotografano solo in parte la realtà dei fatti, perché c'è un
sommerso direi fisiologico, dovuto alla difficoltà per molte
vittime di rivolgersi alle forze dell'ordine.
Ora lei ci dice che il lavoro di revisione della legge regionale
è stato avviato.  È da parecchio tempo che questo lavoro è
stato avviato, ed è chiaro che sia una revisione che deve tener
conto dei cambiamenti legislativi a livello nazionale ma deve
tenere conto anche dell'acuirsi del fenomeno in Valle d'Aosta,
credo che i dati che ho citato parlino da sé, non c'è bisogno di
aggiungere molto.
Noi crediamo che ci sia a questo punto obiettivamente
un'urgenza, una necessità non più rinviabile, lo avevamo già detto
a gennaio, quando la Procura aveva reso noto l'aumento del fenomeno
delle violenze di genere.
Avevamo sollecitato già allora la stesura di questa norma, lo
avevamo detto sia in aula che in Commissione, e torniamo a
farlo.
Lei ci dice che si deve fare, si deve arrivare a una legge
quadro che comprenda tutte le forme di discriminazione, una legge
che poi declinerà le azioni di sistema.
Io dico: "Aspetta e spera", perché se questo è l'obiettivo - e
se ne parla da tre anni praticamente di fare una norma quadro, e
sicuramente da due, perché ci è stato detto più e più volte - se
l'obiettivo è evitare parcellizzazioni e sovrapposizioni, come ha
detto lei, io penso che bisogna rivederlo quell'obiettivo, perché
qui c'è una vera e propria urgenza ad avvalersi poi... ha parlato
al futuro: "Ci si avvarrà di un soggetto esterno non meglio
definito", per seguire l'impostazione di questa norma.
A me sembra che siamo veramente ormai tanto, tanto in là nel
tempo, siamo a giugno del 2024, lei ha concluso dicendo che c'è
l'intenzione di portare una bozza di revisione nell'arco del
prossimo anno, quindi saremo al quinto anno di legislatura su un
tema che è stato preso in carico durante il primo anno.
Mi sembra una cosa che assolutamente non possa essere condivisa
e che non vada bene, ne parleremo più tardi quando discuteremo
dell'interpellanza che abbiamo presentato.
Io ribadisco che non c'è, dal nostro punto di vista e non solo,
nessun bisogno di fare una norma che comprenda anche la proposta di
legge sulle discriminazioni che noi abbiamo presentato più di due
anni fa, la proposta di legge 64, magari poi inserendo dentro anche
l'abilismo.
Sono delle norme che possono procedere separate, anzi, secondo
noi devono essere separate, devono procedere separatamente, e la
volontà di fare una norma unica, di fare questa legge quadro
allunga ancora i tempi, di sicuro allungherà ancora i tempi che a
me sembrano già esagerati.
Poi la tempistica che lei ha dato - questa volta ha dato una
tempistica - è assolutamente inadeguata. Concentratevi sulla
revisione della 4/2013 e procediamo in Commissione con la
discussione sulla P.L. sulle discriminazioni.
