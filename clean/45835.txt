Classificazione
ASSISTENZA SOCIALE
Invalidi civili



Oggetto del Consiglio n. 2447 del 11 maggio 2023 - Resoconto
OGGETTO N. 2447/XVI - Interrogazione: "Tempo medio di
erogazione del servizio da parte della Commissione sanitaria per
l'accertamento dell'invalidità civile".
Bertin (Presidente) -
Punto n. 28. Risponde l'assessore
Marzi.
Marzi (SA) -
Le Commissioni mediche, in presenza di gravi
e comprovati motivi di urgenza medica, trovano definizione in tempi
più che adeguati, fra i dieci e i venti giorni. I comprovati motivi
sono documentati da un medico del servizio sanitario pubblico e poi
valutati da uno dei Presidenti delle Commissioni.
Per le patologie oncologiche in atto, le istanze di accertamento
sono esaminati dalla Commissione collegiale entro quindici giorni
dalla loro presentazione.
L'esito delle stesse è inviato entro trenta giorni, in
ottemperanza all'articolo 6 della legge 80/2006.
Attualmente, per le visite non oncologiche senza gravi motivi di
urgenza, invece, i tempi di risposta variano tra i 100 e i 120
giorni, come previsto dai termini massimi previsti dall'articolo 2
comma 3 della legge regionale 11/99.
I ritardi superiori a tali termini, che sono assolutamente
presenti, sono dovuti innanzitutto al numero di domande arretrate
ancora da esaminare. L'accumulo si è infatti creato con l'arresto
forzato della seduta delle Commissioni durante il periodo di
emergenza sanitaria: nel corso di quel periodo si è comunque
continuato ad accogliere le domande pur non potendo effettuare le
visite.
A questo - perché un problema è quello che ho appena citato
rispetto al fatto che durante tutto il periodo Covid le Commissioni
non potevano riunirsi, ma le domande venivano raccolte - concorrono
invece i lunghi tempi di attesa per le prenotazioni delle visite in
alcuni ambiti, i cui referti sanitari sono necessari per presentare
le nuove domande e anche per produrre le richieste di aggravamento
delle invalidità.
Sostanzialmente le visite delle Commissioni si diversificano in:
visite con lo specialista competente; visite di revisione dello
stato d'invalidità; visite con accertamento di minorazione diversa
da quella contenuta nella domanda d'invalidità.
Nel caso delle Commissioni integrate con lo specialista
competente, è richiesta la documentazione medica con data non
anteriore a tre mesi precedenti.
Per agevolare l'utenza, gli uffici comunicano in anticipo - 30
giorni prima della programmazione della seduta della Commissione -
la necessità di predisporre la documentazione medica
necessaria.
Nonostante questo, talvolta gli utenti non riescono a ottenere
la visita specialistica nei tempi richiesti.
Nel caso delle revisioni, la richiesta di documentazione medica
aggiornata avviene quattro mesi prima della scadenza della
revisione; anche in tale situazione, e per i soliti motivi, gli
utenti in diversi casi non riescono a produrre la documentazione in
tempo utile, allungando quindi, la tempistica di definizione della
pratica.
Riguardo all'ultima fattispecie, se in sede di accertamento la
Commissione accerta una minorazione - e cioè un problema diverso da
quello per cui era stata presentata la domanda - ne consegue la
richiesta di presentare ulteriore documentazione medica specifica
con ulteriore conseguente dilazione dei tempi per i motivi di cui
sopra rispetto ad alcuni problemi che si possono avere sulle visite
specialistiche.
Per ridurre i tempi di attesa, l'unica via è quella di poter
effettuare le commissioni con maggior frequenza, questo però
richiederebbe una maggiore disponibilità di professionisti sanitari
che, pur ringraziando per il lavoro svolto, non si trovano e hanno
difficoltà a conciliare la loro attività ospedaliera con le
attività delle Commissioni.
Gli specialisti sono in numero estremamente ridotto, basti
pensare che possiamo fare affidamento sulla disponibilità di un
solo psichiatra e di un solo neurologo.
Le azioni quindi poste in essere insieme all'Azienda USL,
riguardo al reclutamento di professionisti sanitari, sono anche
finalizzate a poter aumentare la frequenza delle visite mediche,
cioè una volta individuato l'arcano, a cui non si è ancora data una
soluzione, tutte le conseguenze di quell'arcano, e cioè la mancanza
di medici specialistici, basta leggere pagina 22 e 23 della Stampa
nazionale di oggi per avere una visione drammatica del quadro delle
professionalità mediche in Italia, a partire dai medici e dagli
infermieri... a cascata tutto questo crea un cane che si morde la
coda.
Parallelamente, incrementare il numero di medici specialisti in
medicina legale del lavoro, oltre che specialisti in neurologia,
psichiatria e geriatria, contribuirebbe - ma tutte le specialità
che ho appena citato sono specialità che di fatto non producono
specializzandi e quindi poi specialisti - anche a ridurre i tempi
delle liste di attesa per le visite specialistiche, allineando
maggiormente i tempi di presentazione di referti e documentazione
sanitaria con quelli delle sedute delle Commissioni.
L'ufficio regionale, per smaltire il maggior numero possibile di
pratiche, ha concordato con i Presidenti di Commissione di
mantenere alcuni criteri che consentano di assicurare una gestione
uniforme e omogenea dell'attività in capo alle diverse Commissioni.
Questi sono:
un numero minimo pari ad almeno una seduta settimanale per
ciascuna delle cinque Commissioni principali che si occupano delle
istanze che riguardano l'invalidità sulle leggi 104/92, n. 68/ 99 e
le oncologiche. Tutte le Commissioni si occupano sia delle prime
domande che di quelle di aggravamento e revisione;
Un numero minimo di pratiche da evadere per ciascuna seduta,
pari ad almeno venticinque pratiche, ed è in corso, altresì, un
percorso di formazione interno per il personale dell'ufficio
impegnato nell'attività di segreteria delle Commissioni con
l'obiettivo di migliorare le modalità di evasione delle pratiche e
la sicurezza nella loro gestione telematica. A questo proposito
abbiamo dovuto prendere atto, anche con un po' di sgomento, che
tutte le procedure sono gestite a cartaceo e stiamo valutando la
realizzazione di una piattaforma dedicata per la presentazione e la
gestione delle istanze.
L'informatizzazione, che naturalmente è tutta da mettere in
campo, consentirebbe diversi vantaggi: la presentazione delle
istanze da remoto senza richiedere necessariamente lo spostamento
fisico degli utenti presso gli uffici, lo snellimento delle
attività amministrative collegate alle prestazioni e alle
risultanze delle Commissioni ed il caricamento diretto on-line da
parte dei medici della documentazione del fascicolo dell'istanza
dell'utente da sottoporre alla Commissione di visita o
accertamento.
Stiamo inoltre facendo delle valutazioni, e questo sarà oggetto
della risposta ad un'interpellanza della Presidenza della Regione
più tardi, sulla situazione logistica della struttura di
riferimento.
Presidente -
Per la replica, Consigliere Manfrin.
Manfrin (LEGA VDA) -
Io la ringrazio e non per
circostanza, ma la ringrazio davvero, assessore Marzi, per la
sincerità con la quale ha affrontato questa risposta.
La ringrazio perché ci ha fornito gli spunti utili per
comprendere e non ha cercato di nascondere le criticità, su cui mi
trova concorde.
Credo, se si potesse riassumere, che la fotografia che ci ha
fatto ci dice che per i casi molto gravi, tendenzialmente, vi è una
risposta sufficientemente pronta; per i casi meno gravi, ma che
comunque richiedono una gestione nei tempi che la legge prevede,
invece i tempi si allungano in maniera importante
Io ho presentato quest'iniziativa perché come gruppo abbiamo
raccolto numerose segnalazioni che evidenziano ritardi che sono
anche superiori all'anno, per quanto riguarda l'attesa; rispetto a
quello che ha detto, immaginare ancora che l'accumulo di domande
durante il Covid a un anno da quella che è stata poi una sorta di
fine anticipata della pandemia, l'OMS l'ha dichiarata la settimana
scorsa, mi pare, ma diciamo che è da circa un anno che il Covid non
è più al centro dei nostri pensieri... risulta un po' difficile
immaginare che quest'accumulo in un anno non si sia ancora
smaltito.
Credo anche che - e non so come verrà accolta questa mia
affermazione - forse bisognerebbe promuovere quello che credo che
lei conosca bene, cioè quel principio secondo il quale - io parlo
ovviamente delle tempistiche relative alle visite - se non si
possono fare le visite nei tempi concordati con la sanità pubblica,
ed è quello che giustamente diceva, cioè "Devo presentare la
documentazione medica entro i tre mesi, perché non deve essere più
vecchia di tre mesi", ma la prenotazione degli esami non arriva in
tempo, oppure devo prenotare la visita ma non riesco perché la
visita me la danno l'anno prossimo, quindi evidentemente fin quando
non ho la visita non posso presentarmi... lei sa che esiste un
meccanismo secondo il quale se non mi viene fornita una visita dal
sistema pubblico nei tempi che sono dovuti all'urgenza datami dal
medico, io posso rivolgermi alla sanità privata e ovviamente
addebitare i costi al pubblico.
Lei sa che c'è questa pubblicazione che spiega benissimo quali
sono i diritti dei pazienti e io mi trovo costantemente ad avere a
che fare con persone che non conoscono questo loro diritto, perché
evidentemente se io una visita urgente la devo fare entro tre
giorni e la sanità pubblica non mi garantisce questa prestazione, è
altrettanto evidente che noi dobbiamo metterla a conoscenza di
questa possibilità.
Quindi io credo che la promozione anche di questo diritto
potrebbe intervenire, potrebbe dare una possibilità ai cittadini di
avere il servizio che richiedono, soprattutto perché questo diritto
è applicabile a qualsiasi tipo di visita, ma se noi parliamo
d'invalidità civile, è chiaro che parliamo di persone
particolarmente in difficoltà nella loro vita quotidiana, che
necessitano di un supporto e di un sostegno che non possono
ottenere fino a quando non viene riconosciuta la loro
condizione.
È chiaro che prima ci si sottopone alle visite mediche dovute,
prima si accerta la condizione d'invalidità e prima si può ottenere
un aiuto e un sostegno.
Io la invito, Assessore, a promuovere la conoscenza di questo
diritto, della questione, della possibilità di rivolgersi alla
sanità privata qualora la sanità pubblica non sia in grado di
fornire risposte; la esortiamo - ma questo ovviamente come sempre,
perché noi cerchiamo di fare in modo e tifiamo perché la sanità
pubblica possa fornire un buon servizio - la esortiamo a proseguire
questo percorso che lei ci ha detto non essere ancora realizzato,
c'è banalmente la questione della gestione cartacea e non
informatica delle pratiche, e la esortiamo anche a trovare una
soluzione per coprire gli spazi e per coprire le professionalità
che oggi, tra tutte le problematiche accumulate fra i sanitari che
giustamente si sono allontanati dal sistema perché sotto pressione,
perché oberati di lavoro o perché addirittura tentati dalle
cooperative private, c'è anche la mancata programmazione che c'è
stata negli anni rispetto al fabbisogno di sanitari e di
professionalità nel nostro Paese.
Quindi sicuramente l'impegno che la Regione deve avere è quello
di fornire delle risposte, queste risposte servono con urgenza e
quindi su questo la esortiamo.
