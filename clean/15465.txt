Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2935 del 8 gennaio 2003 - Resoconto
OGGETTO N. 2935/XI Realizzazione di un ponte in località
Borgofranco sulla linea ferroviaria Aosta/Chivasso.
(Interro­gazione)
Interrogazione Richiamate le precedenti iniziative del proprio
gruppo relativamente alla ritardata riapertura della linea
ferroviaria Aosta/Chivasso;
Preso atto che la linea è stata finalmente riaperta grazie alla
posa in opera di un ponte "provvisorio" sulla Dora Baltea, nei
pressi di Borgofranco (TO);
Osservato che l'ipotesi della costruzione di un ponte
"provvisorio" era già stata avanzata dalle forze politiche più
attente alla tematica in esame, fin dai mesi successivi agli eventi
alluvionali dell'ottobre 2000;
Ricordato che a tale ipotesi si contrappose quella della
soluzione "definitiva", ancor oggi da realizzare;
il sottoscritto Consigliere regionale
Interroga
l'Assessore competente per sapere:
1) in quanto tempo è stato montato il ponte "provvisorio" di
Borgofranco, che ha permesso la riapertura della linea ferrovia
Aosta/Chivasso;
2) quali sono le ragioni che hanno impedito in precedenza la
realizzazione di detto ponte;
3) quando verrà verosimilmente realizzato il ponte
"definitivo".
F.to: Curtaz
Président
La parole à l'Assesseur au tourisme, aux
sports, au commerce et aux transports, Cerise.
Cerise (UV)
In data 31 dicembre, abbiamo provveduto a
chiedere a "Rete Ferroviaria Italiana" di Torino di fare il punto
della situazione, che è oggetto dell'interpellanza. Per quanto
riguarda i tempi di costruzione del ponte, lo stesso è stato
montato in tre settimane o poco più, forse un mese con
l'avvitamento dei bulloni; le opere necessarie alla posa del ponte
hanno però avuto ben altre vicissitudini. Infatti la posa del
ponte, sia esso provvisorio con queste strutture metalliche, sia
esso definitivo, necessitava di opere di appoggio sia spondali che
centrali. In merito Rete Ferroviaria Italiana si esprime così:
"La cattiva esecuzione della ditta appaltatrice delle opere di
fondazione del ponte e delle vicende giudiziarie, hanno costretto
questa società a procedere alla risoluzione del contratto di
appalto e al riappalto delle stesse, fatti che hanno
conseguentemente protratto i tempi per avere la piena disponibilità
delle opere. A dilatare i tempi…"
-
qui veniamo al secondo appalto -
"…
hanno contribuito le varie piene del fiume Dora Baltea, che si sono
verificate nel 2002 rendendo necessario di ripristinare il cantiere
in più occasioni".
Va però ricordato che questa Amministrazione, nel mese di
settembre, sia al fine di accelerare l'ultimazione delle opere e
tenuto conto dell'esito non soddisfacente degli interventi finora
eseguiti, in capo a "Rete Ferroviaria Italiana" di Torino, che è la
società competente in merito, si era rivolta direttamente ai
vertici delle società del gruppo "Ferrovie dello Stato" con una
pesante lettera di protesta in data 24 settembre 2002. La lettera è
stata inviata al Presidente della società di "Rete Ferroviaria
Italiana", Giorgio Bernini, all'Amministratore delegato, Mauro
Moretti, al Presidente di "Ferrovie dello Stato", Giancarlo Cimoli,
e altri responsabili, e sono stati interessati del problema anche i
due Parlamentari valdostani.
Per quanto riguarda la costruzione del ponte definitivo non ho
avuto una risposta certa alla mia richiesta, quindi non sono in
grado di darvi con certezza delle date. Vi posso però dire che sono
programmati, a brevissimo tempo, degli incontri sia con "Rete
Ferroviaria Italiana", sia con l'altra società, "Trenitalia", per
vedere se riusciamo a fare il punto della situazione. In quella
sede riproporrò il quesito, chiedendo di avere delle risposte
precise su questo argomento; quello che abbiamo avuto, in termini
di assicurazione, è che le strutture messe in opera attualmente
dovrebbero, fatto salvo un brevissimo periodo di assestamento,
consentire ai treni di viaggiare su di esse ad una velocità
pressoché regolare.
Président
La parole au Conseiller Curtaz.
Curtaz (PVA-cU)
Ringrazio l'Assessore per la sua risposta
che è stata sintetica, ma con il merito, quantomeno, di essere
chiara. Di questa vicenda abbiamo parlato numerose volte, anche con
accenni polemici, con l'Assessore che lo ha preceduto, perché
abbiamo ritenuto che in tutta questa vicenda ci sia stata da parte
dell'Amministrazione regionale una sottovalutazione del problema e
una insignificanza di iniziative, limitate all'invio delle solite
lettere; conoscevamo già anche quest'ultima, perché è stata la
risposta ad una delle tante iniziative che avevamo fatto. La
questione del ponte è significativa su come questa vicenda sia
stata mal gestita. Adesso non voglio polemizzare, né riferirmi
all'Amministrazione regionale piuttosto che al Governo nazionale,
piuttosto che a "Trenitalia", però quando anche in quest'aula
abbiamo iniziato a discutere nel post-alluvione della linea
ferroviaria e dei grossi interventi, è subito stato chiaro che uno
dei problemi nodali della ricostruzione era questo benedetto ponte!
Già allora avanzammo la proposta di un ponte provvisorio fatto dal
"Genio ferrovieri", perché da persone di buon senso ci chiedevamo:
quando il "Genio ferrovieri" - che sono poi i militari delle
ferrovie - va a ricostruire delle strade e dei ponti nelle zone di
guerra, non ci può mettere due anni, ci metterà qualche settimana!
Perché allora non facciamo questa operazione anche al ponte sulla
Dora Baltea, in modo da consentire una conclusione dei lavori più
rapida?
A questa proposta - che ricordo di aver fatto umilmente in
quest'aula - veniva risposto che bisognava fare un ponte
definitivo, perché era assurdo fare un ponte provvisorio quando ci
sarebbe stato il ponte definitivo!
Ora, capisco quanto mi ha chiarito l'Assessore, che quel ponte
provvisorio non poteva essere fatto in due o tre settimane perché i
lavori di consolidamento, di fondamenta, eccetera, devono possedere
delle caratteristiche strutturali particolari; però, sicuramente,
se si fosse avviata una trattativa per fare immediatamente il ponte
provvisorio - come veniva suggerito - credo di poter affermare che
avremmo da tempo aperta la ferrovia Aosta-Chivasso! Abbiamo perso
dei mesi, forse addirittura più di un anno, perché si è seguita
questa idea del ponte definitivo. Ponte definitivo che oggi, a due
anni e tre mesi dall'alluvione non c'è, e l'Assessore ci ha
garantito che farà i passi opportuni, per capire quando verrà
realizzato.
Un'altra cosa che non faceva parte dell'interrogazione, ma che
sarebbe interessante da chiedere a "Trenitalia" - e che qui mi
permetto di suggerire all'Assessore - è se la costruzione di questo
nuovo ponte interferirà con il ponte provvisorio e quindi con il
transito dei treni: mi auguro di no!
La morale di questa storia, che non è una favola, ma è una
brutta vicenda, è che la Valle d'Aosta ha avuto per un certo
periodo un'assenza di collegamento ferroviario per delle scelte
sbagliate. Non mi interessa capire se ha più sbagliato
l'Amministrazione regionale, il Ministero dei trasporti o
"Trenitalia"! Ci sono state scelte sbagliate, che l'utenza
valdostana ha pagato pesantemente e che continua a pagare, ma
questo lo vedremo al punto 14 dell'ordine del giorno, quando ci
sarà da discutere un'altra interrogazione del nostro gruppo.
