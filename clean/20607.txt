Classificazione
ASSISTENZA SANITARIA E OSPEDALIERA
ASSISTENZA SOCIALE
Assistenza socio-sanitaria



Oggetto del Consiglio n. 617 del 26 maggio 2004 - Resoconto
OGGETTO N. 617/XII - Criteri di organizzazione di manifestazioni
legate a problematiche socio-sanitarie. (Interrogazione)
Interrogazione
Preso atto che in questi ultimi mesi, come consiglieri
regionali e come cittadini abbiamo ricevuto numerose sollecitazioni
ed inviti per partecipare ad eventi legati a diversi problemi
sociosanitari;
Evidenziato che si tratta per lo più di iniziative di
prevenzione e di informazione, assolutamente utili ed interessanti
e riguardanti tematiche sociali oggetto spesso di dibattiti
all'interno del Consiglio regionale;
Evidenziato altresì che l'insieme di queste iniziative, buone
ultime quelle riferite ai tumori della pelle, allo sport,
all'ictus, alla salute mentale, sembra costituire una risposta
adeguata al bisogno di coinvolgimento e di informazione della
popolazione;
Sottolineato che un ulteriore aspetto positivo consiste nel
coinvolgimento dei medici di base, ai quali vanno riconosciuti
grandi meriti e compiti di grande rilevanza in considerazione del
fatto che sono le figure più vicine ai cittadini ed ai loro
problemi di salute;
Ritenuto opportuno però evitare che si corra il rischio che
ci sia una sovrapposizione di queste importanti manifestazioni, per
il fatto che vengono effettuate nella stessa giornata e a volte in
luoghi limitrofi, riducendo di fatto la presenza del pubblico e
soprattutto del messaggio di prevenzione, di informazione ed
educazione che è lo scopo di tali manifestazioni;
I sottoscritti Consiglieri regionali
Interrogano
l'Assessore regionale alla sanità per conoscere:
1. se esiste un calendario a media o a lunga scadenza di
eventi, manifestazioni di carattere socio-sanitario, predisposti
dall'ente pubblico e dalle varie associazioni che si occupano di
tali tematiche e, in caso di risposta negativa, se ritiene
opportuno predisporlo;
2. se esiste un responsabile che sovrintende alla
organizzazione o al coordinamento di queste iniziative e, in caso
di risposta negativa, se ritiene opportuno, nell'ottica di evitare
spiacevoli sovrapposizioni che rischiano di nuocere alle stesse
iniziative, individuare una persona o una struttura che si occupi
dell'attuazione e del coordinamento di queste iniziative, in pieno
accordo con le associazioni private e con gli enti pubblici,
consentendo in tal modo anche risparmi economici
nell'organizzazione e permettendo anche che queste iniziative
raggiungono l'intero territorio regionale, in modo da evitare che
si svolgano solo nelle principali località della regione.
F.to: Lanièce - Comé - Stacchetti
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - È vero, ci sono tante iniziative di prevenzione,
di tutela della salute, spesso magari lo stesso giorno o nello
stesso periodo o in sedi vicine come è stato detto, e questo
provoca dei problemi a chi vi partecipa spesso, come lei e come me,
cioè ci sono dei periodi che giriamo da un convegno all'altro.
Questo però, se da una parte testimonia un'organizzazione forse non
perfetta, dall'altra dimostra una vivacità; nella nostra regione la
prevenzione è uno dei pilastri su cui si fonda la nostra sanità; il
nostro bacino di utenza, seppur piccolo, ha questo vantaggio di
presentarsi molto bene per ogni iniziativa di prevenzione.
Devo fare delle premesse. Molte di queste giornate non sono
organizzate da noi, sono giornate nazionali. Come lei ha visto, gli
ultimi mesi c'è stata la settimana della donazione degli organi,
che ha avuto una ripercussione a livello nazionale molto
importante; c'è stato lo "screen cancer day", sempre in questi
giorni, e ancora, proprio in questi giorni, c'è stata la settimana
della sclerosi multipla, sempre organizzata a livello nazionale. Di
fronte a queste settimane della prevenzione, determinate a livello
centrale, è chiaro che non possiamo organizzare e riunire queste
iniziative in una sola giornata. Per di più dico sempre nelle
premesse che queste iniziative sono recepite da associazioni di
volontariato molto efficienti al nostro livello, cioè vengono da
noi per chiedere una partecipazione, ma la giornata è organizzata a
livello di volontariato.
A maggior ragione per questioni climatiche iniziative pubbliche,
spesso su piazza, vengono organizzate in alcuni mesi in cui è caldo
ed è bello; ecco il perché del concentrarsi di queste iniziative in
periodi ben precisi. In questo però cosa abbiamo cercato di fare,
con una mentalità chirurgica, se mi permette? Di mettere ordine,
questo è vero, intanto sui convegni che finanziamo; abbiamo
previsto una programmazione semestrale, cioè non accettiamo più che
ci venga presentato un convegno un mese prima. Questo, fra l'altro,
ci permette di fare un finanziamento oculato, nel senso che vengono
finanziate le iniziative che hanno un livello culturale più
elevato.
Nelle sue osservazioni lei giustamente fa notare come sia
importante la partecipazione dei medici di famiglia; se lei ha
visto l'organigramma degli ultimi convegni fatti al Casinò e
patrocinati da noi, quello sull'ipertensione e quello sulla
chirurgia vascolare, direi che per la prima volta prevedono fra i
relatori dei medici di famiglia. Abbiamo quindi stimolato questo
fatto: che proprio perché crediamo nell'integrazione fra ospedale e
territorio, i congressi non siano organizzati solo dal territorio,
ma che prevedano sempre questa unità di organizzazione.
Un'altra cosa, per dare maggiore organicità a questo settore: da
alcuni mesi, in accordo con l'azienda, c'è un ufficio che si occupa
di prevenzione. Lei sa che spendiamo molto in prevenzione e
"screening", l'importante è spendere bene e per fare questo bisogna
che ci sia qualcuno che tiri le file e faccia la sintesi. L'ufficio
della dott.ssa Furfaro da alcuni mesi si occupa di questa attività.
Nella sua seconda osservazione forse descriveva una persona
particolare che si occupasse di questo e noi accettiamo
suggerimenti. In questo momento abbiamo dato la responsabilità di
questa organizzazione dello "screening" e prevenzione alla dott.ssa
Furfaro e siamo molto contenti di questo.
Président - La parole au Conseiller Lanièce.
Lanièce (SA) - Prendo atto della risposta dell'Assessore.
In effetti questa interrogazione aveva proprio lo scopo di
sollecitare una presa di posizione in merito a un problema che
esiste, come ha ribadito l'Assessore, ma in senso positivo, in
quanto il fatto che vi siano molte manifestazioni a carattere
sociosanitario collegate con la prevenzione significa che c'è
vivacità e volontà da parte degli organi competenti di portare
avanti la prevenzione.
Ovviamente le motivazioni che ci hanno spinto a presentare
questa iniziativa è perché abbiamo visto, anche perché spesso il
sottoscritto è presente, che spesso nelle stesse giornate ci sono
diverse manifestazioni e soprattutto per il fatto che queste
manifestazioni prevedono una raccolta benefica di fondi , che va a
favore delle associazioni o del problema inerente la
manifestazione. Allora si rischia che il semplice cittadino debba
scegliere a chi dare i 10-15 euro e, alla fine, si rischia che
vengano penalizzate le associazioni che organizzano queste
manifestazioni, non solo per dare informazione su una certa
malattia e fare della prevenzione, ma anche per raccogliere dei
fondi destinati alla ricerca. Il fatto stesso che lei abbia
dichiarato che esiste questo ufficio, di cui la dott.ssa Furfaro se
ne sta occupando, e che soprattutto sui convegni organizzati
dall'assessorato c'è una programmazione semestrale, questo penso
vada nella direzione di quello che abbiamo indicato e
richiesto.
Ovviamente riteniamo che sia opportuno in futuro rivolgere una
sempre maggiore attenzione, proprio per evitare questa
sovrapposizione, che porta come rischio il fatto di far sì che
alcune associazioni raccolgano meno fondi destinati in beneficenza,
per fini meritori e quindi per portare avanti ricerche in merito a
determinate malattie. Ribadiamo l'importanza di questa azione e ci
auguriamo che si continui in questa direzione.
Apprendiamo che c'è già un'indicazione da parte dell'Assessorato
di voler coordinare le iniziative e, se è vero che esistono
iniziative a carattere nazionale, è altrettanto vero che quasi
tutte queste iniziative chiedono il contributo all'assessorato o
alla Regione, per cui molte volte si può fare in modo che le
iniziative non si sovrappongano e soprattutto che siano sparse su
tutto il territorio, per evitare che siano concentrate sempre nei
soliti centri. È importante sollecitare la popolazione a tenere
determinati stili di vita, quindi è opportuno che venga stimolata
tutta la popolazione, per cui molte volte è opportuno portare
avanti iniziative in diverse vallate, in modo da fornire educazione
sanitaria, informazione e prevenzione in tutto il territorio, e
penso che questo sia un obiettivo da entrambe le parti condiviso.
Questa potrebbe essere un'altra azione, che noi sottoponiamo come
ipotesi di lavoro da verificare per il prossimo futuro.
