Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 601 del 26 novembre 1981 - Resoconto
OGGETTO N. 601/81 - OFFERTA DI LEGATO DI BENI IMMOBILI SITI IN
COMUNE DI AOSTA, REGIONE CHAMPLAN-TALAPÉ, DISPOSTA DALLA SIG.RA
BOULARD ROSALIA ALICE VED. DESAYMONET - ACCETTAZIONE DA PARTE DELLA
REGIONE - DELEGA ALLA GIUNTA.
Presidente
- Do lettura del testo della delibera:
IL CONSIGLIO REGIONALE
Delibera
1)
di accettare l'offerta di legato dei beni immobili
di cui in premessa, disposto dalla Sig.ra Boulard Rosalia Alice
ved. Desaymonet.
2)
di delegare alla Giunta regionale l'adozione di
ogni successivo provvedimento necessario per addivenire alla
definizione degli atti per il trasferimento in proprietà alla
Regione dei beni immobili di cui trattasi, nonché l'approvazione e
liquidazione delle spese da assumere a carico della Regione per la
dichiarazione di successione e per la liquidazione delle relative
imposte.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Già in Consiglio scorso, in occasione di
un'interrogazione presentata dal Consigliere De Grandis, avevo
illustrato quello che praticamente è l'oggetto di questa relazione,
e cioè la Sig.ra Desaymonet ha lasciato alla Regione con un onere
la sua proprietà di Champlan-Talapé; l'onere non può essere
soddisfatto per intervenute nuove disposizioni di legge, quindi
potrebbe sostenersi la testi che la scheda testamentaria non
riguarda più la Regione ma il secondo beneficiario, oppure che
l'onere viene a cadere perché è impossibile attuare quanto
stabilito dalla testatrice: ambedue le tesi sono giuridicamente
sostenibili. La Giunta regionale visto anche chi è il secondo
onorato dalla disposizione testamentaria, ha ritenuto di accettare
il bene in questione e di provvedere anche se in maniera parziale,
all'intenzione chiara della testatrice, cioè ricordare in maniera
concreta il figlio premorto, e d'altra parte intervenendo, come
interverrà di qui a poco, per il rifacimento del tetto del Rifugio
dei Poveri. È una somma che certamente si avvicinerà molto a quella
del valore, anzi forse superiore, di vendita; si ritiene che sia
preferibile accettare immediatamente la disposizione testamentaria
e provvedere agli utilizzi da far fare alla Regione, piuttosto che
rinunciare e riacquistare successivamente, con procedura più lunga
e forse meno corretta.
Per detti motivi si propone al Consiglio regionale di accettare
la disposizione testamentaria come se l'onere non fosse scritto,
perché impossibilitato il Consiglio regionale a dare corso in
quanto la legge successiva al testamento lo vieta.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Volevo avere due informazioni, se questo
provvedimento viene preso preventivamente dalla Regione, oppure se
ci sono già stati contatti e accordi con il secondo
destinatario.
Seconda domanda, se le valutazioni che diamo di questi beni sono
effettive oppure sono riferite al fatto che possiamo poi essere
tenuti a pagare in proporzione alla valutazione.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- Volevo chiedere, poiché esiste un
vincolo su questo testamento e non mi risulta che da parte
dell'Amministrazione sia stata fatta una scelta sulla destinazione
dei locali da ereditare, se non è stata presa in considerazione la
possibilità di creare una struttura che faccia da ponte fra
l'attuale situazione di ricovero dei valdostani che ancora si
trovano a Collegno e Grugliasco, che mi pare siano in numero di
35-40, e la possibilità di reinserirli in modo parziale o totale
nel loro ambiente naturale con la loro famiglia. Mi chiedo se una
struttura di questo tipo, particolarmente aperta e rispettosa di
quelle che sono le nuove disposizioni di legge in materia, non
potrebbe rappresentare una sufficiente attuazione della volontà
della Desaymonet. Fra l'altro le spese che si dovrebbero affrontare
per realizzare una struttura del genere verrebbero almeno in buona
parte compensate dalle rette assai salate che paghiamo per il
ricovero dei nostri concittadini a Collegno e Grugliasco, che vanno
dalle 50.000 alle 200.000 lire giornaliere. Si tratta di quote non
risibili, evidentemente cumulate, che rappresentano un fatto
economico abbastanza rilevante, che impiegato in questa struttura
aperta capace di realizzare il reinserimento di queste persone
avrebbe ovviamente un maggiore rispetto degli obiettivi di
carattere sociale che qui si vogliono raggiungere.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- C cominciamo dal fondo; possiamo
accettare come suggerimento quanto propone il Consigliere De
Grandis, perché una volta che il bene diventi proprietà regionale,
sarà cura della Giunta studiare allora differenti possibilità e
differenti utilizzi. La collocazione, per chi conosce la collina di
Aosta e le strade di accesso, contrasta un po' con i disegni
ambiziosi, però tutto è possibile. In questo momento dobbiamo
risolvere il problema di natura giuridica e poi vedere quale sarà
l'utilizzazione che la Giunta regionale proporrà al Consiglio.
Mi permetto di consigliare al Consigliere De Grandis di parlarne
con l'Assessore alla Sanità ed Assistenza Sociale Rollandin per
valutare un po' quali sono le effettive necessità in materia.
Per quanto riguarda le domande del Consigliere Mafrica, la stima
è reale, effettuata dal nostro perito.
Per il Rifugio dei Poveri darò le comunicazioni necessarie; non
penso che ci saranno dei problemi di retrocessione perché
immaginando anche che il Rifugio dei Poveri impugni la nostra
situazione e che ci sia una conseguente causa testamentaria, non
avremo che da retrocedere e nient'altro. E questo solo al
trascorrere di tre anni, per cui abbiamo tutte le carte in regola
per portare avanti la trattativa in modo soddisfacente.
Presidente
- Metto in approvazione l'oggetto n. 21.
Esito della votazione:
Presenti, votanti e favorevoli: 23
Il Consiglio approva all'unanimità.
