Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 2799 del 16 ottobre 2002 - Resoconto
OGGETTO N. 2799/XI Convocazione della Conferenza socio-sanitaria
regionale per l'esame delle problematiche riguardanti l'assistenza
sanitaria e sociale nella Regione. (Interrogazione)
Interrogazione Preso atto degli errori, delle inefficienze, dei
disservizi che vengono denunciati, dall'interno e dall'esterno
dell'USL, sul piano amministrativo e della gestione dei
servizi;
Constatato l'aggravarsi del disavanzo del bilancio dell'USL,
nonché del malcontento che regna fra i dipendenti per la mancanza
di rapporti corretti con il personale, le Organizzazioni sindacali
e le strutture territoriali;
Constatato che, nonostante tutto ciò che accade a scapito degli
assistiti, non vengono presi provvedimenti nei confronti
dell'attuale dirigenza dell'USL;
Visto che con il Piano Socio-Sanitario della Valle d'Aosta
2002-2004, è stata istituita la Conferenza socio-sanitaria
regionale, al fine di aprire periodicamente il confronto con la
cittadinanza e con le parti sociali sull'assistenza sanitaria e
sociale erogata nella nostra Regione;
il sottoscritto Consigliere regionale
Interroga
la Giunta regionale e l'Assessore competente per sapere:
- quando da parte dell'Assessore competente, sarà convocata la
1° Conferenza regionale, come previsto dal Piano Socio-Sanitario in
vigore.
F.to: Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
La legge regionale 4 settembre 2001 n. 18,
recante approvazione del Piano socio-sanitario regionale per il
triennio 2002-2004, ha disposto al paragrafo del Piano
socio-sanitario denominato "La Conferenza socio-sanitaria
regionale" la costituzione di un organismo denominato "Conferenza
socio-sanitaria regionale" con il fine di favorire forme di
confronto con tutti gli attori istituzionali e sociali a vantaggio
di una più convinta adesione e partecipazione ad ogni fase della
progettazione per lo sviluppo sociale e sanitario della Valle
d'Aosta. La conferenza di cui trattasi si esprime sulle principali
problematiche di interesse per la programmazione socio-sanitaria e
viene convocata periodicamente da parte dell'Assessore competente
in materia di sanità, salute e politiche sociali.
Alla conferenza, la cui composizione e il cui funzionamento
saranno definiti con deliberazione della Giunta regionale,
partecipano rappresentanti dell'azienda USL, dei cittadini, delle
organizzazioni del volontariato del terzo settore, delle
federazioni di categoria, degli organi e dei collegi professionali,
delle organizzazioni sindacali e degli enti locali. Questo è il
dettato della normativa, da cui si evince chiaramente che il
compito della conferenza è quello di sussidio e ausilio nella
programmazione delle grandi tematiche e non dei fatti giorno per
giorno.
Ciò detto, l'Assessorato nella primavera scorsa ha esaminato
attentamente le modalità di costituzione di questa conferenza. La
questione è stata discussa nella riunione della Giunta regionale
del 3 giugno perché ci si trova di fronte a grossi problemi
organizzativi, essenzialmente sulla definizione della composizione
della conferenza stessa perché, dall'analisi che i miei uffici
hanno fatto delle categorie che dovrebbero essere rappresentate
nella conferenza - ricordo che abbiamo parlato di categorie dei
cittadini, abbiamo parlato di organizzazioni del volontariato del
terzo settore, di federazioni di categoria, di organi e di collegi
professionali, di organizzazioni sindacali, di enti locali,
eccetera -, innanzitutto dobbiamo decidere, per quanto concerne
questi organismi, ci si limita - come sembrerebbe essere la volontà
del legislatore, che però non è stata bene esplicitata, dobbiamo
dircelo chiaramente - alle organizzazioni che riguardano il settore
socio-sanitario oppure se si allarga il cerchio a tutte le
associazioni e federazioni di categoria che vanno al di là del
socio-sanitario. Questa è una scelta di fondo su cui non sono in
grado di dare delle risposte perché se si opera una scelta
indicativamente andiamo a convocare dalle 300 alle 350 persone in
Valle d'Aosta. All'interno delle categorie scelte dobbiamo quindi
scegliere se privilegiamo un rapporto di natura proporzionale
rispetto al numero degli iscritti oppure se si va verso l'altra
scelta che è quella di dare comunque voce e rappresentanza ad ogni
categoria, indipendentemente dal numero degli iscritti. Dobbiamo
renderci conto che ci sono dei sindacati che hanno migliaia di
iscritti ed altre associazioni di categoria che ne hanno una
decina, allora è di tutta evidenza che se facciamo la scelta della
rappresentanza nominativa, hanno pari dignità sia l'associazione
che ha dieci iscritti rispetto all'associazione che ne ha centinaia
o migliaia.
Sono questi i due problemi che ci hanno bloccato, evidentemente
in estate era impensabile organizzare una conferenza di questo
genere, noi la stiamo organizzando e l'ultima idea è quella di
lasciare esprimere questi organismi su questi due grossi argomenti.
Stiamo pertanto tentando di convocarli in un'assemblea aperta per
porre il problema perché, ripeto, dal punto di vista della
rappresentatività, il Piano sanitario demanda alla Giunta
regionale, ma sono due temi un po' delicati e non vorremmo toccare
la sensibilità delle singole associazioni di categoria. Per
concludere, primo problema: fanno parte della conferenza solo le
associazioni del settore socio-sanitario? Secondo problema: fatta
questa prima scelta, operiamo una scelta rispetto alla nominatività
della categoria o rispetto alla proporzionalità delle associazioni
stesse? Spero di poter convocare questa riunione nell'arco di un
mese circa per poter sciogliere questi nodi e procedere, sulla base
della scelta delle associazioni stesse, a definire con delibera di
Giunta la composizione.
Président
La parole au Conseiller Beneforti.
Beneforti (PVA-cU)
Prendo atto della risposta che ha dato
a questa interrogazione, ma devo dirle, Assessore, che non sono
troppo soddisfatto perché non ritengo valide le motivazioni addotte
relativamente al ritardo per l'indizione di questa conferenza. È
chiaro che ad una conferenza devono essere presenti le categorie
che sono interessate, quelle che discutono di problemi
socio-sanitari, e credo che la rappresentanza debba essere data
alle associazioni più significative. Non si può pensare di
organizzare una conferenza alla quale siano presenti mille persone,
piuttosto si deve indire una conferenza dove si affrontino e si
discutano i problemi, dove si affronti la realtà sociale e
sanitaria della Valle d'Aosta, perché la gente vuole saperne di più
relativamente ai problemi attuali e futuri riguardanti l'assistenza
sanitaria e sociale. La popolazione avverte l'esigenza che questi
problemi vengano affrontati, diciamocelo francamente, lo sa anche
lei, Assessore; la nostra gente oggi non è soddisfatta di quanto
accade a livello regionale e a livello nazionale, dove ogni momento
parte un treno, ci sono provvedimenti, prese di posizione,
finanziaria, devolution, altre iniziative e non si sa mai dove si
andrà a "cadere" e dove il Governo porterà la politica sanitaria
del nostro Paese.
La gente oggi è convinta solo di una cosa: che per curarsi ci
vogliono soldi, che può curarsi solo chi ha le possibilità
economiche per chiedere le prestazioni sanitarie a pagamento; i
cittadini oggi purtroppo vivono e hanno notizia di episodi di mala
sanità esistenti sia a livello nazionale che regionale, anche se di
entità minore a livello regionale; i Valdostani si rendono conto
della lunghezza delle liste di attese esistenti e vogliono sapere
perché per un'operazione di ortopedia e per una mammografia devono
aspettare rispettivamente un anno e otto mesi. Vogliamo spiegare
alla nostra gente perché esistono questi problemi, perché i
cittadini non trovano un letto all'Ospedale, mentre, quando vanno a
pagamento, è sempre pronto? Vogliamo spiegare a questa gente perché
il bilancio dell'USL chiude sempre in rosso, nonostante i ticket
che si devono pagare?
Per quanto concerne l'assistenza sociale, perché le RSA non sono
ancora state fatte? Dobbiamo dire alla gente i motivi della mancata
realizzazione di queste strutture e, nonostante tutte le promesse
fatte, dei centri per malati di mente. Ultimamente è sorta
un'associazione che ha rinvigorito il problema, che lo ha riportato
alla ribalta; su sollecitazione di questa associazione si fanno
convegni, riunioni, si fa tutto quello che si deve fare,
giustamente, però si rimane sempre alle parole, non si passa ai
fatti! Visto tutto questo quadro, vogliamo affrontare seriamente la
situazione, vogliamo coinvolgere la gente affinché si esprima e
dica quello che pensa?
Guardi, Assessore, non voglio fare polemiche; a me quello che
interessa è affrontare i problemi e cercare di risolverli ma, fino
a quando si rimanda il tutto, i problemi resteranno aperti e la
gente giudicherà come sta giudicando oggi. Le chiedo una cosa,
Assessore: di informare la commissione competente, entro un mese,
delle iniziative che intendete prendere in modo che in quella sede
si possa aprire un confronto per vedere come organizzare questa
conferenza. Lei dice che c'è il Presidente della V Commissione, ma
non vorrei che si aspettassero 14 mesi, come è successo per una
questione che avevo chiesto di portare in commissione, perché
questo periodo di tempo sarebbe veramente troppo lungo.
Président
Le Président de la V
ème
Commission a
certainement pris note.
