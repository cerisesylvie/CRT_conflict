Classificazione
BENI CULTURALI
Interventi vari


Resoconto integrale del dibattito dell'aula
Oggetto del Consiglio n. 1541 del 27 settembre 1995 - Resoconto
SEDUTA POMERIDIANA DEL 27 SETTEMBRE 1995
OGGETTO N. 1541/X Situazione dei lavori di restauro del castello
di Ussel nel comune di Châtillon. (Interpellanza)
Interpellanza Considerato lo stato di abbandono in cui si
trovano attualmente i lavori di restauro del castello di Ussel, nel
comune di Châtillon, il quale ha provocato la sua inagibilità
turistico-culturale, oggetto questa di puntuale e ovvia
disapprovazione da parte della collettività locale e dei
turisti;
Tenuto conto che il castello costituisce una donazione
prestigiosa al popolo valdostano da parte del barone Marcel
Bich;
Atteso l'iniziale intendimento dell'Amministrazione regionale di
adibirlo a struttura culturale;
Constatato che sono trascorsi più di dieci anni da quando
l'Amministrazione regionale ha avviato il consolidamento statico
della struttura del maniero e il suo restauro;
Verificato che i lavori sono stati organizzati in numerosi lotti
e sono stati successivamente interessati da un singolare errore
nonché hanno subito l'appesantimento di una perizia suppletiva;
Atteso che l'Amministrazione regionale dovrebbe attuare una
seria politica di tutela e di valorizzazione delle bellezze
storico-artistiche che fanno parte del patrimonio culturale
valdostano;
i sottoscritti Consiglieri regionali
Interpellano
la Giunta Regionale per conoscere
1) se non ritiene deprecabile il notevole ritardo verificatosi
nell'esecuzione delle opere di cui in premessa;
2) quanti e quali lotti sono ancora necessari all'ultimazione
del restauro ed entro quali termini si prevede di rendere agibile
il castello a fini turistici e culturali;
3) se intende tuttora adibirlo a struttura culturale oppure se
prevede qualche ulteriore destinazione dell'edificio.
F.to: Tibaldi-Linty
Presidente Ha chiesto la parola il Consigliere Tibaldi.
Tibaldi (LN) A distanza di dieci anni dal momento in cui la
Giunta nel 1984 decise di procedere al restauro del castello di
Ussel nel comune di Châtillon, mi sembrava doveroso fare una serie
di domande all'attuale Assessore competente circa l'ultimazione di
questi lavori.
Dico mi sembrava doveroso perché, dopo dieci anni e dopo una
serie di interventi e di impegni finanziari, che non sono
assolutamente di secondaria importanza, mal contati sono circa 6
miliardi (poi l'Assessore potrà confermare o meno) sulla base delle
delibere che ho reperito sia a livello di progettazione sia a
livello di costruzione, dopo dieci anni non si è ancora addivenuti
ad un primo risultato.
Sfruttando una donazione assolutamente cospicua da parte del
Barone Bich alla regione Valle d'Aosta, consistente nel castello di
Ussel e in un congruo finanziamento di circa mezzo miliardo, nel
1984 la Giunta decise con un impegno di spesa di 1,3 miliardi
complessivi, 500 da parte del barone e 800 da parte della Regione,
di procedere al restauro.
Dicevo che non si è giunti ad alcun risultato e i lavori mi
sembrano, da un sopralluogo effettuato con alcune persone
competenti, ancora in alto mare. A questa forma di disapprovazione
personale c'è da segnalare anche una disapprovazione da parte della
vedova del barone, che ha scritto appositamente una lettera alla
comunità di Châtillon, l'ha trasmessa anche alla Sovrintendenza per
competenza, dove lamenta l'assoluto ritardo di queste opere di
restauro e di ristrutturazione e manifesta meraviglia per il modo
lento e disarticolato con cui sono state condotte queste iniziative
edili.
Per questo l'interpellanza vuol sapere qualcosa di più
dall'Assessore competente, che avrà anche una piccola parte di
responsabilità in quanto è subentrato da poco relativamente al
periodo di dieci anni trascorsi nella gestione di questa questione;
l'interpellanza vuol sapere quali intenzioni manifesta lui di
fronte a questo ritardo che si è verificato nella esecuzione di
queste opere, che si sono sviluppate oltretutto in sei lotti con
ampliamenti ed adeguamenti di incarico e con perizie
suppletive.
C'è anche una situazione di relativo pericolo a causa di una
impalcatura provvisoria, per una teleferica, che serve per
trasportare i materiale dalla zona in cui riescono a giungere gli
autoarticolati, fino al castello che è posto su una sommità
rocciosa; quindi è una situazione di rischio anche a livello di
incolumità per eventuali persone che si cimentassero ad
arrampicarsi fino in cima per visitare quello che c'è attualmente
nel castello di Ussel.
Ho visto che nell'ultima delibera si parla di sistemazione
esterna del castello e finiture, la parola "finiture" mi lascia un
po' perplesso; le infrastrutture di accesso non esistono ancora, e,
a meno che si voglia risalire un sentiero particolarmente tortuoso,
di accesso assolutamente non si può parlare, manca ancora una
strada; quindi i lavori da fare sono ancora molti. I lavori fatti,
sulla base delle delibere lette allora sembrano molti.
Chiedo all'Assessore quali sono gli intenti di codesta
amministrazione, se portare ad ultimazione ed entro quando,
soprattutto se l'originaria intenzione di adibirlo a struttura
culturale e museale viene ancora mantenuta, oppure se ci sono delle
variazioni di destinazione.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Concordo con l'interpellante sul fatto che questi
lavori si trascinano ormai da molto tempo. Ho sentito a questo
riguardo gli uffici e il sovrintendente; ci sono alcuni elementi
che possono giustificare in un certo senso il prolungato tempo che
si è reso necessario per effettuare l'intervento, in particolare si
ricorda la totale mancanza di acqua per un anno, per una stagione
completa, dovuta al fatto che il consorzio aveva in corso i lavori
per il rifacimento dell'impianto di irrigazione, e la completa
revisione dei documenti di appalto a seguito della entrata in
vigore di nuove normative relative agli appalti pubblici. Questi
inconvenienti hanno prodotto un ritardo di circa due anni e
mezzo.
A questo punto si deve anche far rilevare, data la posizione del
cantiere, che è impossibile eseguire celermente i lavori a causa
dell'impossibilità di rifornire il cantiere stesso con i
tradizionali mezzi di trasporto. Il rifornimento infatti è basato
solo ed esclusivamente sul trasporto a fune, attraverso una
teleferica che può portare un certo tipo di quantità di materiale,
per cui non si possono mettere sul cantiere più di un certo numero
di persone a lavorare sulle strutture.
I lavori sono ripresi in questi giorni, la delibera di
aggiudicazione definitiva è stata approvata in una delle ultime
sedute della Giunta regionale e gli stessi verranno ultimati nel
corso dell'anno. Nel contempo è stata avviata con l'Enel la pratica
per l'allacciamento elettrico che comporta il rifacimento della
linea di adduzione e forse la costruzione di una cabina.
Circa il riutilizzo della struttura, a suo tempo
l'amministrazione regionale, in accordo con la famiglia Bich, aveva
ipotizzato una esposizione permanente avente per tema "La Valle
d'Aosta e le vie di comunicazione". Quindi questo è quanto in
questo momento esiste, perciò abbiamo questa impostazione.
Presidente Ha chiesto la parola il Consigliere Tibaldi.
Tibaldi (LN) Posso apprezzare la sinteticità dell'Assessore
Agnesod, però mi sembra che non ci siano state una serie di
risposte compiute alle domande che invece erano formulate in
maniera molto precisa. Fra le giustificazioni addotte si è detto
che manca l'acqua per l'irrigazione; ne prendiamo atto, sappiamo
che lì ci sono dei prati che sono coltivati, che hanno una
determinata funzione di tipo agro-pastorale, e va bene; però questo
secondo me non deve pregiudicare quello che è stato un obiettivo
delle precedenti Giunte e soprattutto un obiettivo che è stato
accompagnato da un notevole impegno di spesa.
Mi sembra che si sia un po' sorvolato sulla questione dei costi
finora affrontati; quanto è stato speso? E' realmente la cifra dei
6 miliardi di lire che ho detto io sulla somma di quelle delibere
che sono state approvate in questi anni? A maggior ragione questo è
ancora più deprecabile.
Va bene, la normativa sugli appalti sarà stata rivista per tutto
quel trambusto che è successo a livello nazionale, però ci sono sei
lotti il cui importo minimo, dal primo lotto in avanti, è di 700
milioni; questo è l'ultimo, è quasi mezzo miliardo anche per questo
lotto, tutti sono appalti a licitazione privata, oppure in virtù
del fatto che già esisteva una impalcatura sono stati affidati
negli anni addietro sempre alla stessa ditta, quindi c'è anche
questo vantaggio, per così dire, della continuità edificatoria da
parte di un medesimo soggetto.
Però mi sembra che, ripeto, a distanza di tutti questi anni e
soprattutto sulla base delle risposte fornite dall'Assessore ci
siano ancora molte incertezze.
Entro la fine dell'anno si ultimeranno questi lavori sulla base
di questa delibera, abbiamo visto che sono il cammino di ronda, la
sistemazione esterna, però come si può pensare di utilizzare questa
struttura quando non esistono le infrastrutture di accesso? Invito
l'Assessore ad andare sul luogo a fare una verifica di persona
sulla base di: soldi spesi, obiettivi previsti, tempi di
attuazione. Mi sembra che questi fattori non siano stati tenuti
parallelamente in considerazione, per cercare di realizzare quello
che era uno scopo non solo dell'amministrazione regionale, ma anche
un'ambizione del donatore, il barone Bich.
Mi auguro che stando alle parole dell'Assessore, perlomeno
questa prima fase di lavori verso la fine dell'anno vada a
compimento.
