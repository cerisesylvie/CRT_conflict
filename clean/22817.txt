Classificazione
ALPINISMO
TURISMO E INDUSTRIA ALBERGHIERA



Oggetto del Consiglio n. 2250 del 8 novembre 2006 - Resoconto
OGGETTO N. 2250/XII - Valutazione del reale ritorno
promozionale delle spedizioni alpinistiche extra europee finanziate
dalla Regione. (Interpellanza)
Interpellanza
Ricordata la legge regionale 3 del 2004 "Nuova disciplina
degli interventi a favore dello sport", che prevede, tra l'altro,
contributi alla spedizioni alpinistiche extra europee, per il loro
valore di promozione dell'immagine della Valle d'Aosta;
Sottolineata la piena condivisione del valore dell'alpinismo,
anche estremo, come una delle sfide alla capacità dell'uomo di
superare i propri limiti e, in tal senso, anche le spedizioni extra
europee non sono in discussione in senso assoluto;
Preso atto che dal 2004 ad oggi sono state finanziate otto
spedizioni in ambiente himalayano, per un importo totale di spesa
di 169.300,00 euro, di cui 83.100,00 a carico della legge
sopramenzionata e i restanti 86.200,00 in base alla legge 6 del
2001 "Riforma dell'organizzazione turistica regionale.
Modificazioni alla legge regionale 7 giugno 1999, n. 12 (Principi e
direttive per l'esercizio dell'attività commerciale) e abrogazione
delle leggi regionali 29 gennaio 1987, n. 9, 17 e febbraio 1989, n.
14, 2 marzo 1992, n. 33, 12 gennaio 1994, n. 1 e 28 luglio 1994, n.
35";
Considerato che non tutte le spedizioni summenzionate hanno
ottenuto brillanti successi e in alcuni casi sono avvenuti gravi
incidenti;
Tenuto conto della necessità di valutare l'effetto di
immagine e di promozione turistica della nostra Valle ottenuto da
queste spedizioni, per non incorrere nell'errore di finanziare il
turismo alpinistico privato;
i sottoscritti Consiglieri regionali
Interpellano
l'Assessore competente per conoscere:
1) se siano state fatte valutazioni sul reale ritorno
promozionale di tali spedizioni;
2) se non intenda, riportare all'interno degli interventi di
promozione turistica l'opportunità o meno di finanziare tali
spedizioni o comunque di meglio precisare i criteri, turistici e
sportivi, sulla base dei quali tali iniziative possono essere
finanziate dall'ente pubblico.
F.to: Sandri - Fontana Carmela - Ferraris
Président
- La parole au Conseiller Sandri.
Sandri (GV-DS-PSE)
- Questa interpellanza nasce da
un'osservazione semplice, cioè abbiamo fatto una verifica di quello
che si è fatto in questi anni.
Nel 2004 avevamo approvato una legge sul turismo che
comprendeva, fra le altre cose, anche il finanziamento delle
spedizioni alpinistiche in sede extraeuropea, verificando questi
dati, abbiamo trovato circa 170mila euro spesi in capo a questa
legge, ma anche in capo alla legge n. 6/2001. Siamo andati a
verificare cosa è stato finanziato e abbiamo trovato un quadro che
è "a scacchiera", nel senso che alcune sono imprese alpinistiche di
rilievo e di grande difficoltà, quindi come detto nella premessa è
importante promuovere l'idea della Valle d'Aosta, anche attraverso
dei gesti sportivi di grande rilevanza, ad esempio le ascensioni
alle montagne himalayane del 2005 e quelle del 2001 sono importanti
e meritano grande attenzione, mentre abbiamo visto il finanziamento
di imprese che di impresa hanno poco, nel senso che sono escursioni
facili o molto facili, per cui non si capisce bene che ritorno di
immagine possa venire alla Regione dal fatto che degli alpinisti
valdostani facciano delle cose dal punto di vista alpinistico di
scarsa rilevanza o di non particolare complessità. Questo tanto più
quando ben due di queste, finanziate nel 2004 e nel 2005 per un
importo di 24.800 euro di fatto non si sono realizzate, nel senso
che questi alpinisti si sono recati in Pakistan, non sono riusciti
a raggiungere la vetta che avrebbero dovuto raggiungere e se ne
sono tornati a casa.
Da questi dati, che sono sommari, emerge però una certa
perplessità, per non parlare degli incidenti che purtroppo sono
capitati in queste imprese. Allora volevamo capire quale bilancio
si può fare dal punto di vista del ritorno promozionale, visto il
fine promozionale di queste iniziative, a 2 anni da questa legge,
ma più in generale rispetto alle spedizioni extraeuropee che sono
state finanziate, e capire se questo bilancio da parte
dell'Amministrazione regionale è considerato positivo o meno.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Ho chiesto agli uffici di farmi avere un
po' di informazioni su queste cose, dal momento che - come ha
ricordato il collega Sandri - le ho vissute in forma del tutto
residuale o addirittura non vissute. C'è però una questione di
metodo, che mi fa piacere di ritrovare in quanto mi è stato detto e
dato, e la questione di metodo è quella legata al fatto che io
condivido, e che spero sia condivisa e utilizzata in diversi altri
settori degli enti pubblici, ovvero che siano le strutture, i
funzionari e i responsabili a fare le valutazioni ante e post e non
esclusivamente gli amministratori e i politici.
Detto questo, rispetto a questo modo di procedere che ho
ritrovato con piacere, il ritorno promozionale delle spedizioni
alpinistiche extraeuropee finanziate ai sensi della legge n.
3/2004, nuova legge sullo sport, o ai sensi della legge n. 6/2001
sull'organizzazione turistica della Regione, è stato effettuato
dalle strutture competenti e i ritorni di immagine sono stati
ritenuti nel complesso positivi e adeguati agli investimenti
effettuati, anche se diversi a seconda della tipologia e
dell'importanza della spedizione finanziata e del relativo importo
impegnato nella singola iniziativa. Si può in effetti ritenere che,
in relazione alla promozione dell'immagine della Valle d'Aosta, sia
dal punto di vista del sostegno all'alpinismo, attività
strettamente legata al territorio, alla tradizione valdostana,
nonché dal punto di vista della promozione turistica della Valle
d'Aosta, le spedizioni alpinistiche di alto livello che sono state
finora finanziate hanno rappresentato, nel loro complesso, un buon
veicolo di diffusione dell'immagine regionale. In tali occasioni
infatti i soggetti interessati hanno esposto - come è noto - sul
proprio abbigliamento e sull'attrezzatura impiegata il logo della
Valle, per cui in ogni foto o ripresa effettuata ciò è stato
visualizzato, il materiale che ne è stato tratto è stato poi
utilizzato per la diffusione dell'informazione sulla stampa o su
altri canali mediatici. Su questo poi il livello di penetrazione di
valore di questi messaggi è un po' come "i segreti di Fatima", nel
senso che chi dà delle valutazioni più ampie, chi meno, ma un
esatto modo per pesare questo credo che non sia ancora stato
inventato in tutto il globo terracqueo, quindi non mi addentro in
valutazioni del genere.
Le spedizioni di cui si tratta sono state seguite, sia pure in
misura diversa a seconda della loro importanza e del rilievo
tecnico, da diverse testate della stampa e da riviste tecniche e
specialistiche nel settore nazionali e/o estere, a seconda del
valore che è stato attribuito all'impresa, e hanno in alcuni casi
formato oggetto di servizi televisivi trasmessi da reti nazionali o
da canali televisivi monotematici, che sempre più vanno a proporre
iniziative del genere o analoghe. Le stesse sono poi state
accompagnate dalla produzione di materiale promozionale e diffuse
sulla rete Internet, mediante la creazione di appositi siti "Web"
in Italia e all'estero, presso i quali si è registrato un
significativo numero di contatti da parte di soggetti interessati a
seguirne le vicende. In tutto questo sono un po' vago, perché devo
far riferimento all'insieme di queste imprese, ma il modo in cui si
procede è che generalmente per ognuna di queste viene predisposta
durante e dopo un'apposita documentazione che viene messa agli atti
e che rappresenta i contatti, le inserzioni, gli articoli... per
cui, se ci fosse necessità di avere particolari informazioni, sarà
possibile farlo.
Detto questo, si chiede se non intenda, riportare all'interno
degli interventi di promozione turistica l'opportunità o meno di
finanziare tali spedizioni o comunque di meglio precisare i
criteri, turistici e sportivi, sulla base dei quali tali iniziative
possono essere finanziate dall'ente pubblico; fermo restando che le
spedizioni fino ad oggi finanziate dalla Regione sono state per
gran parte caratterizzate da un elevato rilievo tecnico, resta da
capire cosa si vuole fare e dove si vuole andare in termini
generali, perché tutto è possibile. Fissare nuovi criteri o
ampliare quelli esistenti non risolverebbe la cosa, non potendo
immaginare che si svolga tutto ciò sulla base di una sorta di
automatismo, evidentemente un giudizio di valore deve essere dato;
peraltro quelli suggeriti dal collega Sandri mi pare che già siano
presi in considerazione e valutati dai competenti servizi
dell'Assessorato.
Certo è che ogni impresa porta con sé una serie di incognite non
prevedibili... si riuscirà nell'impresa?... Il tempo sarà
clemente?... perché a volte per pure questioni meteorologiche le
imprese non si portano a compimento... avrà il giusto rilievo
un'impresa del genere?... a volte nasce senza che lo si sappia e
per ragioni imprevedibili un altro evento in grado di catturare
tutte le attenzioni dei media e che oscurano altri momenti che
erano stati programmati per avere queste caratteristiche, ma questo
fa parte dell'imponderabile e quando si interviene a sponsorizzare
un'impresa alpinistica - come quelle che sono state ricordate -
l'imponderabile è presente e non è un elemento totalmente
valutabile prima.
Quello che conta è che la Valle d'Aosta, a mio avviso, fa bene a
sostenere queste iniziative, che peraltro le consentono di esaltare
e mettere in luce alcune delle sue peculiarità legate alla montagna
e alle attività ad essa rapportate, cosa che peraltro è fatta da
altre Regioni, quelle di mare sostengono altri tipi di iniziativa,
quelle di montagna iniziative analoghe, e via di seguito. Sarebbero
innumerevoli gli esempi che si potrebbero fare, e non solo per
l'Italia, perché l'elemento della sponsorizzazione è considerato
dalle diverse Regioni e dai diversi soggetti pubblici che sempre
più sponsorizzano iniziative tendenti ad avere un grosso impatto
mediatico ed emotivo sulla gente, un veicolo valido, stante il
fatto di quella difficoltà che ricordavo prima, a misurare in
termini precisi quale possa essere in modo esatto il ritorno.
Dico pertanto "sì" a mantenere e sostenere queste iniziative.
Evidentemente il consiglio che sono in grado di accettare dal
collega Sandri è sul tipo di valutazione anteriore che si può fare
sul livello dell'impresa, perché qualche ragionamento più compiuto
su questo si può fare, senza pretendere che si riesca a creare
degli automatismi che siano in grado di perequare tutto con
un'esattezza che non lasci margine ad alcun tipo di ragionamento
ulteriore.
Président
- La parole au Conseiller Sandri.
Sandri (GV-DS-PSE)
- Ringrazio l'Assessore, perché con
una splendida "arrampicata sul liscio" è riuscito a dare una
risposta comprensibile e anche ad accettare qualche nostro
suggerimento, quindi non possiamo che essere soddisfatti.
Due piccole osservazioni su quanto è stato detto; la prima, sui
meccanismi di valutazione della validità dell'impresa e della
tecnicità di queste imprese; credo che coinvolgere l'Associazione
delle guide nella valutazione potrebbe essere una strada di quelle
che si possono percorrere. La seconda è quella di stare attenti,
perché a volte ho l'impressione che chi propone queste imprese sia
più bravo a girare per i corridoi dell'Assessorato che non ad
andare in montagna, quindi una valutazione dal punto di vista delle
proposte tecniche forse è quella che potrebbe aiutarci a sfruttare
al massimo questo che è uno dei tanti strumenti positivi per la
promozione turistica della nostra Regione.
