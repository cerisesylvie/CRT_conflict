Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 330 del 13 dicembre 1993 - Resoconto
OGGETTO N. 330/X - Metanizzazione degli edifici sede di
pubblici uffici. (Interrogazione)
Interrogazione - Preso atto che in certi comuni della Valle la
metanizzazione è quasi completata, tranne che per alcune frazioni
non molto di­stanti dal centro, per le quali la Digrava sembra
abbia difficol­tà finanziarie per effettuare il collegamento;
A conoscenza che la maggior parte degli uffici pubblici non è
stata collegata;
il sottoscritto Consigliere regionale
interroga
l'Assessore competente per sapere
1) quali sono gli accordi Regione/Digrava in merito alla
meta­nizzazione dei paesi del fondovalle (frazioni comprese);
2) quali sono le cause e gli eventuali ostacoli che impediscono
la metanizzazione dei locali pubblici anche in funzione del
disin­quinamento ambientale.
F.to: Chiarello
Presidente -
Ha chiesto la parola l'Assessore dei
lavori pubblici, Ferrero.
Ferrero (Ass.tec.) -
Nell'interrogazione vengono
poste due questioni: alla prima, relativa agli accordi
Regione-Digrava, ri­sponderà l'Assessore Mafrica, mentre io
rispondo a quella rela­tiva agli aspetti più specifici degli
edifici pubblici di proprietà regionale.
Posso dire che, al momento, gli uffici dell'Assessorato sono in
contatto con i tecnici della Digrava per predisporre il
collega­mento alla rete del metano degli edifici di proprietà
regionale.
Fino ad oggi non sono state emanate disposizioni di carattere
generale in merito alla metanizzazione degli edifici regionali. Vi
sono, però, delle disposizioni - e ne riferirà in altro contesto
l'Assessore del bilancio e delle finanze - per quanto riguarda gli
uffici regionali in senso stretto. Il problema, in ogni caso, è
allo studio e, una volta che queste disposizioni saranno definite,
l'Assessorato provvederà a risolvere in collaborazione con i
tecnici della Digrava le eventuali difficoltà di carattere tecnico
che via via si presenteranno.
A conferma di questo orientamento posso segnalare che, nel ca­so
di specifiche richieste già presentate, il collegamento alla rete
del metano è avvenuto senza particolari ostacoli o difficol­tà,
come ad esempio nel caso dell'attuale caserma dei Vigili del fuoco
di Aosta.
Presidente -
Ha chiesto la parola l'Assessore
dell'industria, commercio ed artigianato, Mafrica.
Mafrica (GV-PDS-SV) -
Per quanto riguarda le
difficoltà finanziarie della Digrava vi è stato un incontro tra i
rappresentanti della Digrava e quelli dell'Amministrazione
regionale. Fondamentalmente sono state richieste alcune forme
d'intervento.
Una prima, per disincentivare l'uso dell'olio combustibile
pe­sante, e in questa direzione la Giunta regionale, in
applicazione del rego-lamento sui generi contingentati, ha
deliberato che il 45 per cento dell'esenzione fiscale nel 1994 ed
il 45 ulteriore nel 1995 siano tolti dal valore dell'esenzione, in
cambio delle spese affrontate dalla Regione nella distribuzione dei
generi contin­gentati.
Una seconda richiesta riguardava possibili interventi
finanzia­ri. In questa direzione, nel bilancio di previsione del
1994 sono stanziati cinque miliardi per l'eventuale aumento del
capitale ed inoltre la Digrava e l'Assessorato alle finanze stanno
verifi­cando possibilità di mutui o prestiti agevolati.
Una terza questione, alla quale ha già risposto l'Assessore dei
lavori pubblici, riguardava interventi della Regione sui suoi
edifici. Diciamo che, se si tratta di una questione puramente
fi­nanziaria, potrà essere risolta nei primi mesi del 1994; se,
in­vece, si tratta di tempi e programmi che riguardano concreti
interventi, il riferimento va fatto alle convenzioni tra comuni e
Digrava. I comuni che hanno un accordo sono 28 lungo l'asse della
Dora da Villeneuve a Pont-Saint-Martin. Esiste poi una convenzione
che riguarda la Valdigne. Sono invece in corso contatti tra Digrava
e comuni per altre tre vallate che potreb­bero essere
metanizzate.
L'intervento della Regione può essere rivolto ad interventi di
carattere generale nei rapporti con la Società, per favorirne
l'equilibrio economico. Invece, a livello di Consiglio di
ammini­strazione e nei rapporti tra comuni che hanno le convenzioni
e la Digrava, devono essere affrontati temi più specifici, quali
l'ordine d'intervento, i tempi previsti per ciascun intervento sul
territorio comunale.
Presidente -
Ha chiesto la parola il Consigliere
Chiarello.
Chiarello (RC) -
Ringrazio gli Assessori per le
loro risposte.
Nelle mie intenzioni quest'interrogazione doveva essere
un'in­terpellanza, ma poi i funzionari mi hanno giustamente fatto
notare che, avendo io posto domande molto specifiche, si trat­tava
di una vera e propria interrogazione.
Colgo pertanto l'occasione per illustrare le ragioni, che io
tocco con mano quotidianamente, che mi avevano spinto a presenta­re
l'interrogazione.
Nella zona dell'Envers, dove io abito, gli abitanti delle
frazioni che vogliono allacciarsi alla rete del metano hanno già
versato i soldi da tre, da cinque o da sei mesi, ma qualche
settimana fa qualcuno voleva fare il pieno di gasolio, perché
ancora non sa­peva se sarebbe stato allacciato o meno alla rete del
metano entro l'inizio dell'inverno, come gli era stato
promesso.
La Digrava risponde che le domande presentate non sono
suf­ficienti per avviare gli allacciamenti, mentre gli accordi con
il Comune prevedevano che l'allacciamento avrebbe dovuto
inte­ressare almeno due frazioni su quattro.
Ecco, siccome sembra che il Comune non possa fare più di tanto
verso la Digrava, io pensavo che la Regione, come socio della
Digrava, in un caso del genere potesse intervenire con maggio­re
efficacia, visto che c'è un po' di confusione, perché della gente
ha versato da ben sei mesi il cinquanta per cento per le spese di
allacciamento, mentre la Digrava sostiene che se non ci sono almeno
cento domande non effettuerà gli allacciamenti e chi deve ancora
presentare la domanda non sa che fare.
