Classificazione
ASSISTENZA SANITARIA E OSPEDALIERA
ASSISTENZA SOCIALE
Assistenza socio-sanitaria



Oggetto del Consiglio n. 957 del 3 novembre 2021 - Resoconto
OGGETTO N. 957/XVI -P.L. n. 26: "Modificazioni alla legge
regionale 25 gennaio 2000, n. 5 (Norme per la razionalizzazione
dell'organizzazione del Servizio socio-sanitario regionale e per il
miglioramento della qualità e dell'appropriatezza delle prestazioni
sanitarie, socio-sanitarie e socioassistenziali prodotte ed erogate
nella regione), e ulteriori disposizioni attinenti ai settori
sanitario e sociale".
Bertin (Presidente) -
Punto n. 9 dell'ordine del giorno.
La proposta di legge n. 26 è composta da otto articoli, in questo
caso si esamina il nuovo testo della V Commissione. Ricordo che
sono stati depositati cinque emendamenti e tre sub-emendamenti
dall'Assessore alla sanità. Il relatore delle P.L. 26 è il
consigliere Baccega al quale passo la parola per la relazione.
Baccega (PA) -
Come ha anticipato il Presidente, la P.L.
26 che avevamo presentato nel mese di aprile arriva in Consiglio.
Ieri l'assessore Barmasse ci ha inviato degli emendamenti e
sub-emendamenti che non vanno a intaccare la parte concreta del
progetto di legge che era stato presentato ma vanno ad arricchire -
tant'è che al titolo sarà poi aggiunto "e ulteriori disposizioni
attinenti al settore sanitario e sociale", quindi vanno a integrare
e probabilmente a sostituire quello che doveva essere un disegno di
legge già presentato, il n. 40 eccetera.
Quindi io mi appresto a leggere la relazione predisposta per la
P.L. 26, che ha visto parere favorevole della V Commissione.
Gentili colleghi, la P.L. che abbiamo portato all'attenzione del
Consiglio regionale - dopo gli adeguati approfondimenti della V
Commissione consiliare e della II Commissione consiliare per le
questioni relative agli impianti finanziari - considerati gli
avvenimenti degli ultimi anni ci fa sostenere che era necessario e
opportuno che la nostra Regione si adeguasse ai dettami del decreto
legislativo n. 171 del 4 agosto 2016, andando a modificare la legge
regionale n. 5 del 25 gennaio 2000 nella parte che definisce i
requisiti e i criteri per la nomina del direttore generale
dell'Azienda USL e la formazione degli elenchi per la nomina dei
direttori amministrativi e sanitari che andranno a completare la
direzione strategica dell'Azienda USL.
Sottolineo che il decreto legislativo n. 171/2016 ha acquisito
il parere favorevole della Conferenza unificata delle Regioni, ha
ottenuto il parere favorevole della Commissione Speciale del
Consiglio di Stato e ha acquisito i pareri favorevoli delle
competenti Commissioni della Camera dei Deputati e del Senato della
Repubblica.
La presente proposta di legge è composta da otto articoli, come
di seguito sinteticamente vado a illustrare: l'articolo 1, che
sostituisce l'articolo 13 della legge 5/2000, ridisciplina la
procedura di conferimento dell'incarico di direttore generale, in
coerenza con le novità introdotte a livello nazionale dal decreto
legislativo n. 171.
La nomina, disposta con decreto del Presidente della Regione,
previa deliberazione conforme della Giunta regionale, è effettuata
tra i candidati idonei inseriti in un apposito elenco; quest'ultimo
è costituito in esito a una procedura valutativa per titoli e
colloquio, i cui criteri sono stabiliti con la deliberazione della
Giunta regionale e a cui possono partecipare i soggetti iscritti
nell'elenco nazionale dei direttori generali, istituito presso il
Ministero della Salute, che abbiano manifestato il proprio
interesse.
Per garantire la massima trasparenza della procedura è prevista
la pubblicazione del relativo avviso oltre che sul sito
istituzionale della Regione anche nel BUR e nella GURI.
I commi 2 e 3 definiscono la composizione della Commissione
incaricata della valutazione dei candidati, nonché la possibilità
di corrispondere ai membri il solo rimborso spese sostenute.
Questa disposizione, derogatoria rispetto a quanto previsto dal
citato decreto legislativo n. 171, è giustificata dall'oggettiva
difficoltà di individuare sul territorio regionale esperti in
materia sanitaria da parte di qualificate istituzioni scientifiche
o universitarie.
Il successivo comma 4, al fine di promuovere l'avvicendamento
degli incarichi, introduce un vincolo di due mandati consecutivi
per l'inserimento nell'elenco dei candidati idonei.
I commi 5 e 6 infine stabiliscono che la prova di accertamento
della lingua francese debba svolgersi secondo le modalità definite
dalla Giunta regionale solo successivamente all'atto della nomina
del nuovo direttore generale e che l'eventuale mancato superamento
della stessa, entro diciotto mesi dal conferimento dell'incarico,
comporta la risoluzione del rapporto contrattuale.
L'articolo 2 modifica l'articolo 16 della legge 5 in materia di
vacanza o assenza del direttore generale, disciplinando in
particolare l'ipotesi di commissariamento dell'ufficio.
Più nel dettaglio, la novella introdotta nel comma 2 stabilisce
che il Commissario sia scelto dalla Giunta regionale tra i soggetti
inseriti nell'elenco dei candidati idonei di cui all'articolo 16 e
che la durata di tale incarico non possa eccedere i sei mesi,
prorogabili una tantum di ulteriori sei per gravi e comprovati
motivi.
Decorsi inutilmente entrambi i termini, il Presidente della
Regione deve procedere a una nuova nomina mediante la procedura
ordinaria prevista dal nuovo articolo 13 della legge 5.
L'articolo 5 introduce l'articolo 23bis della legge 5, recependo
i contenuti del già citato decreto legislativo 171, con specifico
riferimento alla predisposizione degli elenchi regionali idonei
alla nomina di direttore amministrativo e di direttore sanitario e
dettando, per quanto di competenza, disposizioni di dettaglio
applicabili nella nostra regione.
Anche in questo caso è stata disciplinata la procedura per la
predisposizione degli elenchi degli idonei a ricoprire i predetti
incarichi a seguito di avviso pubblico.
Sono stati specificati inoltre i requisiti minimi dei candidati
in coerenza con la normativa statale vigente.
Con l'obiettivo di ampliare la platea dei potenziali
interessati, inoltre, per il direttore amministrativo è stata
introdotta la possibilità di accedere all'elenco anche da parte di
coloro che hanno svolto attività per almeno dieci anni presso
strutture o enti pubblici, anche in ambito non sanitario, di medie
o grandi dimensioni, purché l'esperienza maturata abbia comportato
l'assunzione di responsabilità dirigenziale a seguito di formale
conferimento.
Inoltre, sempre in deroga a quanto previsto dal decreto
legislativo 171 e per le medesime ragioni già illustrate, sono
stati definiti il numero e i requisiti dei componenti delle
Commissioni preposte alla valutazione dei candidati cui spetta
esclusivamente la corresponsione di un rimborso spese.
Infine, per gli incarichi di direttore amministrativo e di
direttore sanitario è stata introdotta l'esenzione
dall'accertamento preliminare della conoscenza linguistica,
riproducendo la medesima disciplina di cui all'articolo 13 commi 5
e 6 della legge 5, come sostituito dall'articolo 1 inerente
all'incarico del direttore generale, cioè conseguire il francese
entro i diciotto mesi.
L'articolo 6 reca le disposizioni transitorie in attesa
dell'approvazione dell'accordo in sede di conferenza permanente per
i rapporti tra lo Stato, le Regioni e le Province autonome di
Trento e Bolzano previsto dall'articolo 3, con la predisposizione
degli elenchi regionali idonei alla nomina di direttore sanitario
amministrativo, nonché al fine di regolare i rapporti giuridici e i
procedimenti eventualmente pendenti alla data di entrata in vigore
della legge.
L'articolo 7 reca la disposizione finanziaria che quantifica
l'onere complessivo delle norme di nuova introduzione in annui
4.800 a decorrere dal 2022, relative ai rimborsi spese dei membri
delle Commissioni di valutazione dei candidati e di quelle per
l'accertamento linguistico.
L'articolo 8 infine differisce l'entrata in vigore della legge
dal primo gennaio con ovviamente gli emendamenti che
successivamente saranno presentati dall'Assessore con la
dichiarazione d'urgenza.
Concludo, colleghi, con i ringraziamenti ai dirigenti e
funzionari dell'ufficio affari legislativi del Consiglio regionale,
alla dirigente del legislativo aiuti di Stato della Presidenza
della Regione, al dirigente della struttura assistenza territoriale
del dipartimento sanità e salute e ai dirigenti dell'Assessorato
alle finanze per il fattivo contributo dato alla formulazione della
proposta di legge.
Ringrazio la Giunta regionale, il Presidente della II
Commissione consiliare e tutti i Commissari Consiglieri, oltre alla
Presidente e al vice Presidente della V Commissione e i suoi
Commissari Consiglieri.
Anche con la collaborazione di molti operatori sanitari,
rappresentati anche dalle diverse sigle sindacali, che sono stati
auditi dalla V Commissione consiliare abbiamo allestito un progetto
di legge che darà alla nostra regione in ambito sanitario
trasparenza, affermata professionalità, managerialità e
competenze.
Presidente -
Con l'illustrazione della relazione apriamo
la discussione generale. La discussione generale è aperta. Si è
prenotato l'assessore Barmasse.
Barmasse (UV) -
Ho preso la parola, come è già stato
anticipato dal collega Baccega, per presentare gli emendamenti che
l'Assessorato ha ritenuto opportuno inserire all'interno di questa
legge, emendamenti che rivestono, come è già stato anche anticipato
dal consigliere Baccega, carattere d'urgenza in ambito sanitario e
in ambito sociale.
Gli emendamenti che presentiamo sono cinque e tre sono i
sub-emendamenti.
L'emendamento n. 1, come dicevamo, è relativo alla modifica del
titolo della legge, questo per poter permettere d'inserire
all'interno della legge anche degli emendamenti di carattere
sociale.
L'emendamento n. 2 inserisce dopo l'articolo 5 della proposta di
legge, l'articolo 5bis che al comma 1 posticipa al 31 gennaio 2022
il termine per l'approvazione da parte della Giunta regionale ai
sensi dell'articolo 7 della legge regionale 5/2000 degli indirizzi
e degli obiettivi di salute e di funzionamento dei servizi
dell'Azienda USL per l'anno 2022. Questo in considerazione che,
visto il persistere, come avete visto, cari colleghi, nella
relazione, dell'emergenza epidemiologica, il finanziamento
regionale da assegnare all'Azienda USL per anno 2022 dovrà essere
aggiornato nell'ambito della programmazione finanziaria regionale
per il triennio 2022-2024.
Conseguentemente, il comma 2 posticipa al 28 febbraio i termini
di adozione da parte dell'Azienda USL del bilancio preventivo
economico per l'anno 2022 e del piano attuativo locale.
L'iter di approvazione della Giunta regionale dei predetti
documenti aziendali seguirà le modalità e le tempistiche previste
dalla legge regionale n. 5.
Il comma 3 prevede che nelle more però dell'approvazione dei
documenti di programmazione regionale, la USL è comunque
autorizzata a operare nei limiti degli stanziamenti dell'assestato
2022 del bilancio di previsione 2021-2023. Il comma 4 reca la
clausola d'invarianza finanziaria per le nuove disposizioni
introdotte.
L'emendamento 3 inserisce, dopo l'articolo 5bis della proposta
di legge, l'articolo 5ter recante "Ulteriori interventi finalizzati
al monitoraggio della situazione epidemiologica da infezione di
Covid-19", in particolare stante la necessità di continuare a
garantire interventi finalizzati al monitoraggio della situazione
epidemiologica e soprattutto tenuto conto dei flussi turistici che
caratterizzano la regione e la caratterizzeranno ancora di più
durante la stagione invernale. Per venire incontro alla necessità
di effettuare anche tamponi nelle località sciistiche o turistiche,
durante la stagione invernale e permettere una maggiore diffusione
sul territorio della possibilità di fare tamponi, l'emendamento
introduce all'articolo 34 della legge regionale 16/2021 n. 15 il
comma 1bis, secondo cui i soggetti che, ai sensi delle disposizioni
statali vigenti, effettuano la somministrazione di tamponi e di
test antigienici rapidi ai fini dell'emissione della certificazione
verde Covid-19 possono svolgere tale attività anche in sedi diverse
da quelle già autorizzate.
L'emendamento n. 4, invece, inserisce una norma di carattere
sociale: in particolare al comma 1 si prevede che il trasferimento
di finanziamenti straordinari in favore dei soggetti titolari dei
servizi dei nidi d'infanzia pubblici e privati autorizzati e dei
servizi domiciliari "Tata familiare" dell'articolo 29 della legge
regionale 15/2021 è autorizzato alle medesime condizioni anche per
i mesi di novembre e dicembre 2021.
Questa estensione si è resa necessaria in considerazione del
fatto che l'assegno unico universale, di cui alla legge 01 aprile
2021 n. 46, per la maggior parte dei cittadini decorrerà dal primo
gennaio 2022.
L'emendamento n. 5, invece, riguarda la dichiarazione di urgenza
di questi emendamenti; è una sostituzione dell'articolo 8 che al
comma 1 dispone che le disposizioni di cui agli articoli 5bis, 5ter
e 5quater sono dichiarate urgenti. Per quanto riguarda, invece, il
comma 2 dell'articolo 8, le disposizioni di cui agli articoli 1, 2,
3, 4, 5 e 6, come già emendato da un sub-emendamento, entrano in
vigore il primo gennaio 2022.
I tre sub-emendamenti che presentiamo sono subemendamenti
finalizzati essenzialmente a collocare tutte le disposizioni
finanziarie nell'articolo 7, questo anche dal punto di vista
formale per una maggiore regolarità della legge.
Presidente -
La discussione generale ricordo che è
aperta. Chi vuole intervenire si prenoti. Se non vi sono altri
interventi, chiudo la discussione generale. La discussione generale
è chiusa. Vi sono repliche da parte del Governo? Non vedo
richieste. L'Assessore è già intervenuto e ha anche illustrato gli
emendamenti, possiamo passare all'analisi del testo.
Ricordo che il testo è il nuovo testo della V Commissione. Il
primo punto da mettere in votazione è l'emendamento n. 1
dell'Assessorato alla sanità che integra il titolo della proposta
di legge. Mettiamo in votazione l'emendamento n. 1. La votazione è
aperta. La votazione è chiusa.
Presenti, votanti e favorevoli: 34
L'emendamento è approvato all'unanimità.
Stesso risultato per l'articolo n. 1, per l'articolo n. 2, per
l'articolo n. 3, per l'articolo n. 4, per l'articolo n. 5.
All'articolo n. 5bis vi è l'emendamento n. 2 dell'Assessorato
alla sanità. Possiamo dare lo stesso risultato anche per questo
emendamento? Stesso risultato.
Poi c'è l'articolo n. 5ter, sempre emendamento n. 3, in questo
caso dell'Assessorato alla sanità, possiamo dare lo stesso
risultato? Stesso risultato.
Articolo n. 5quater, sempre emendamento n. 4 dell'Assessorato,
come modificato dal sub-emendamento n. 1, stesso risultato.
Articolo n. 6, stesso risultato.
Articolo n. 7 sostituito dal sub-emendamento n. 2
dell'Assessorato alla sanità, stesso risultato.
Articolo n. 8 sostituito dall'emendamento n. 5 dell'Assessorato
alla sanità come modificato dal sub-emendamento n. 3. In questo
caso si procederà anche a un coordinamento legislativo al comma 1.
Possiamo dare lo stesso risultato? Stesso risultato.
A questo punto votiamo la legge nel suo insieme.
Consigliera Erika Guichardaz per dichiarazione di voto, ne ha
facoltà.
Guichardaz E. (PCP) -
Grazie al consigliere Baccega per
la sua relazione.
È un testo che ha visto un travaglio piuttosto lungo perché,
come diceva il Consigliere, è arrivato in V Commissione nel mese di
aprile e da lì in avanti credo che il lavoro sia stato interessante
e soprattutto molto migliorativo rispetto al testo di legge che
andiamo ad approvare quest'oggi.
Ha visto la partecipazione di tutti noi e la volontà, anche
facendo a volte dei passi indietro, perché magari si voleva
approvare anche prima questa norma, ma credo che sia stato
importante attendere e arrivare a questo testo, testo che mi
dispiace che a oggi... vediamo questa mattina ancora emendamenti e
sub-emendamenti, perché, come dico, ha avuto un travaglio piuttosto
lungo.
Ritengo, inoltre, importante sottolineare quanto espresso
rispetto alla questione dell'esame di francese che ci vedeva
comunque tutti concordi nel dare la possibilità a persone di grande
competenza di accedere a questo ruolo e poi successivamente dare la
prova di francese, questo credo sia uno degli elementi che ci ha
visti tutti concordi e che oggi andiamo ad approvare, quindi ci
sarà il voto favorevole del gruppo PCP.
Presidente -
Consigliere Baccega, ne ha facoltà.
Baccega (PA) -
In dichiarazione di voto, per esprimere la
soddisfazione che Pour l'Autonomie ha in questo momento dopo aver
presentato questa legge. È vero che è stata una legge che ha avuto
un lungo percorso, un approfondimento serio, fatto di competenze,
fatto di approfondimenti che in qualche modo hanno portato alla
stesura di oggi. Una stesura che nella sua impostazione iniziale
non va a modificare o a stravolgere quello che era l'obiettivo e
l'obiettivo, colleghi, era consentire di non creare eventuali
possibilità di illecito - questo che sia chiaro - come magari è
avvenuto in passato. Quindi da questo punto di vista sappiamo che
abbiamo prodotto una legge che porta a casa dei risultati
importanti e rasserena tutti.
Siamo sicuramente molto lieti, anche le integrazioni che sono
state fatte questa mattina dall'Assessore danno una certa
importanza alla norma, perché sono interventi urgenti che vanno a
favore della collettività e quindi da questo punto di vista la
soddisfazione c'è. Ringraziamo tutti per la fattiva collaborazione
data al raggiungimento di questo obiettivo.
Presidente -
Consigliere Carrel, ne ha facoltà.
Carrel (PA) -
Mi aggrego ai ringraziamenti, ma
soprattutto vorrei porre l'attenzione su quello che è stato
l'emendamento 3, che inserisce l'articolo 5ter, il quale va
esattamente nella direzione che come gruppo consiliare avevamo già
richiesto ormai un mese e mezzo fa con un'interpellanza a cui ci è
stato risposto dall'assessore Bertschy che andava appunto a
ipotizzare uno stress delle farmacie, soprattutto nelle vallate, e
quindi di dover agire in qualche maniera per affrontare questo
problema che sicuramente si presenterà nei prossimi giorni,
sperando che arrivi tanta gente a sciare nei nostri
comprensori.
Quindi credo che da questi emendamenti emerga anche chiaramente
che il lavoro che facciamo anche come gruppo alla fine serve ed è
utile poi a creare i requisiti di base che poi cercheranno di
risolvere i possibili problemi che si presenteranno.
Affronteremo questo tema, quello dei tamponi, in modo più ampio
al punto 58 dell'ordine del giorno di questo Consiglio regionale
però credo che questo possa essere un primo tassello che vada a
risolvere un primo problema riguardante i tamponi.
Non dimentichiamoci delle farmacie, perché le farmacie hanno
lavorato veramente tanto su tutto il territorio valdostano e hanno
dato un servizio complementare a quello della USL, supportando il
servizio offerto dalla USL e credo che vadano valorizzate e anche
nella delibera - questo lo dico perché si prevede poi una delibera
con delle regole più chiare - ovviamente andare a considerare che
abbiamo su tutto il territorio delle farmacie e possiamo
valorizzarle e metterle al centro anche con i Comuni, per
affrontare questo che sarà sicuramente un problema che si
presenterà nei prossimi giorni.
Presidente -
Consigliere Restano, ne ha facoltà.
Restano (GM) -
Naturalmente per esprimere il voto
favorevole a questa proposta di legge e soprattutto per significare
che l'obiettivo del proponente della norma era un obiettivo chiaro
e ben definito nei suoi intenti.
A questi si sono aggiunti gli emendamenti proposti
dall'Assessore, che sono degli emendamenti che tendono a dare delle
risposte amministrative anch'esse chiare a delle urgenze; anche se
arrivati all'ultimo momento sono molto importanti.
Cosa ci fanno capire? Ci fanno capire che la legge regionale che
è ormai datata, perché è del 2000, necessita di una riforma
strutturale e quindi va guardata nella sua interezza e questi
saranno gli impegni che dovranno occupare il futuro Presidente
della V Commissione e tutta questa Aula per il futuro.
Nella prossima settimana molto probabilmente discuteremo e
affronteremo il piano socio-sanitario, ma la riforma della legge
regionale n. 5 è alla base del nostro piano socio-sanitario, quindi
è estremamente importante.
Su questo credo debba impegnarsi la politica, per raggiungere
questi obiettivi politici, quelli che abbiamo guardato fino a oggi
e abbiamo esaminato oggi tendono a essere delle risposte
amministrative urgenti e ben definite alla popolazione.
Quindi un buon lavoro alle Commissioni e al futuro
Presidente.
Presidente -
Vi sono altre richieste d'intervento per
dichiarazione di voto? Non vedo altre richieste d'intervento.
Passiamo a questo punto alla votazione della legge nel suo insieme.
La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
