Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2630 del 3 ottobre 2012 - Resoconto
OGGETTO N. 2630/XIII - Interpellanza: "Previsione di tariffe
agevolate a favore dei soggetti non residenti in Valle d'Aosta per
gli interventi di procreazione medico-assistita, effettuati presso
le strutture dell'Azienda USL".
Interpellanza
Premesso che una politica concretamente a favore della vita e
della famiglia dovrebbe prevedere, in ambito sanitario, ogni sorta
di agevolazioni (anche economiche) per l'accesso ai trattamenti di
procreazione medico-assistita a favore di tutte quelle coppie che
non riescono ad avere figli a causa di infertilità o altre
disfunzioni fisiche;
Venuti a conoscenza che la deliberazione di Giunta n. 1756
del 29 giugno 2007, la quale determina le tariffe e la
compartecipazione alle spese per le prestazioni di procreazione
medico-assistita presso l'azienda sanitaria locale della Valle
d'Aosta, indica che tali prestazioni vengono erogate gratuitamente
esclusivamente ai soggetti residenti in Valle d'Aosta, sulla base
di specifiche fasce di reddito, e che, al contrario, ai soggetti
non residenti in Valle, indipendentemente dalla situazione
reddituale, è richiesto il pagamento dell'intera tariffa;
Considerato che le tariffe cui si fa riferimento sono molto
elevate (oltre mille euro per la fecondazione in vitro in regime di
day hospital e 600 euro in regime ambulatoriale), e che esse
possono costituire un impedimento insormontabile all'accesso a tali
prestazioni per tante coppie in situazione di disagio economico
residenti fuori Valle e intenzionate a farsi curare nelle strutture
ospedaliere della nostra Regione;
Ritenuta assurda tale differenza di trattamento economico tra
cittadini residenti in Valle e cittadini non residenti, e ritenuta
invece necessaria una rimodulazione delle tariffe che, pur
mantenendo la gratuità per i valdostani, preveda costi di accesso
più abbordabili per i pazienti di fuori Valle;
la sottoscritta Consigliera regionale
Interpella
l'Assessore competente per conoscere:
1) quanti sono stati, a partire dalla data di entrata in
vigore della deliberazione di Giunta n. 1756 del 2007, gli
interventi di procreazione medico-assistita effettuati presso le
strutture dell'azienda Usl della Valle d'Aosta, e quanti di queste
prestazioni sono state erogate a cittadini valdostani;
2) le motivazioni alla base delle mancate agevolazioni per le
prestazioni di procreazione medico-assistita presso l'azienda
sanitaria locale della Valle d'Aosta per i non residenti in Valle
d'Aosta;
3) se non ritiene opportuno rivedere tali determinazioni,
prevedendo tariffe agevolate, sulla base di specifiche fasce di
reddito, anche per le coppie non residenti in Valle che altrimenti
non potrebbero sostenere i costi dell'intera tariffa.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
Una politica concretamente a favore della vita e della famiglia
dovrebbe prevedere in ambito sanitario ogni sorta di agevolazioni,
anche economiche, per l'accesso ai trattamenti di procreazione
medico-assistita a favore di tutte quelle coppie che non riescono
ad avere figli a causa di infertilità o altre disfunzioni fisiche.
La deliberazione di Giunta n. 1756/2007, che determina le tariffe e
la compartecipazione alle spese per le prestazioni di procreazione
medico-assistita presso l'Azienda sanitaria locale della Valle
d'Aosta, indica che tali prestazioni vengono erogate gratuitamente
esclusivamente ai soggetti residenti in Valle d'Aosta sulla base di
specifiche fasce di reddito e che al contrario ai soggetti non
residenti in Valle, indipendentemente dalla situazione reddituale,
è richiesto il pagamento dell'intera tariffa. Considerato che le
tariffe cui si fa riferimento sono molto elevate - oltre mille euro
per la fecondazione in vitro in regime di day hospital e 600 euro
in regime ambulatoriale -, che esse possono costituire un
impedimento insormontabile all'accesso a tali prestazioni per tante
coppie in situazione di disagio economico residenti fuori Valle e
intenzionate a farsi curare nelle strutture ospedaliere della
nostra regione e che, a fronte di tale differenza di trattamento
economico tra cittadini residenti in Valle e cittadini non
residenti, è ritenuta invece necessaria una rimodulazione delle
tariffe che, pur mantenendo la gratuità per i valdostani, preveda
costi di accesso più abbordabili per i pazienti di fuori Valle,
volevamo sapere dall'Assessore:
"se non ritiene opportuno
rivedere tali determinazioni, prevedendo tariffe agevolate, sulla
base di specifiche fasce di reddito anche per le coppie non
residenti in Valle che altrimenti non potrebbero sostenere i costi
dell'intera tariffa"
. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Ho il piacere di dire alla collega Fontana che abbiamo appena
risolto questo problema con la delibera n. 1795 del 6 settembre
2012, che va a rispondere appieno alle problematiche enunciate.
Vorrei fare per chiarezza un breve riepilogo di ciò che è stato a
partire dal 2007, quindi quanti sono stati gli interventi di
procreazione medico-assistita: presso la Fivet sono stati 1.255,di
cui 773 erogati a cittadini valdostani.
"Le motivazioni alla base delle mancate agevolazioni..."
:
qui ormai si parla del passato recente, le prestazioni di
procreazione medico-assistita presso l'ASL fino al 6 settembre 2012
non erano comprese nei LEA aggiuntivi regionali, pertanto, secondo
la precedente delibera del 2007, i residenti entro una certa fascia
di reddito avevano le prestazioni gratuite, oltre tale fascia era
previsto il pagamento dell'intera tariffa; per i non residenti le
prestazioni erano a loro totale carico ad eccezione di alcune di
esse, ambulatoriali, per le quali era prevista la
compartecipazione. In data 6 settembre 2012 la Giunta, con la
delibera n. 1795, ha inserito le prestazioni di procreazione
medico-assistita nei LEA regionali aggiuntivi, revocando la
delibera del 2007. La delibera prevede che le prestazioni siano
erogate con oneri a carico del servizio sanitario regionale, salvo
la compartecipazione dell'utente se è dovuta a ticket, fino al
compimento del 43° anno di età della donna al momento
dell'esecuzione della tecnica, fino a quattro cicli in regime
ambulatoriale per le tecniche di primo livello, fino a tre cicli di
norma in regime di day hospital per le tecniche di secondo e terzo
livello. Abbiamo visto anche gli orientamenti a livello nazionale
per quanto riguarda il 43° anno.
"Se non ritiene opportuno rivedere tali
determinazioni..."
: ciò è appena stato fatto e si fa presente
che la Regione, a far data dal 6 settembre 2012, eroga le
prestazioni di procreazione medico-assistita anche ai non residenti
in Valle inserendole nella compensazione della mobilità sanitaria
interregionale - in questo modo recuperiamo qualche fondo -,
allineandosi alle Regioni, fra cui il Piemonte e la Lombardia, che
erogano le prestazioni della PMA nell'ambito del sistema sanitario
nazionale, quindi sia ai propri assistiti che a quelli delle altre
Regioni, addebitandole nell'ambito della compensazione della
mobilità sanitaria interregionale. La delibera era pronta
dall'inizio di quest'anno, però ci aspettavamo determinazioni a
livello nazionale, come è stato fatto per i punti nascita, sul
numero di prestazioni da erogare per permettere l'apertura dei
centri, per evitare che si aprissero dei centri sul territorio
nazionale con una quantità di numeri inferiore tali da non
garantire una qualità del servizio. Il nostro centro, facendo un
serie di calcoli, ha un numero di casi all'anno sufficiente per
garantire la qualità delle prestazioni, quindi la delibera è stata
adottata e credo di aver soddisfatto in pieno la collega
Fontana.
Président
- La parole à la Conseillère Carmela
Fontana.
Fontana (PD)
- Ringrazio l'Assessore, anche se mi rendevo
conto che chiedere degli sconti, visto il momento così
difficile...ma ritengo che il diritto alla vita non debba avere
confini. La nostra Regione ha sempre dimostrato una sensibilità non
indifferente a tali temi e prendo atto con piacere che è stata
fatta questa delibera. Ringrazio nuovamente l'Assessore per avere
avuto questa sensibilità. Grazie.
