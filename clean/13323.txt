Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4320 del 11 marzo 1993 - Resoconto
OGGETTO N. 4320/IX Disegno di legge: "Interventi volti a
promuovere lo sviluppo alpinistico ed escursionistico".
Bich (Presidente)
Do la parola al relatore,
Consigliere Marcoz.
Marcoz (UV)
La Regione Valle d'Aosta ha da tempo
manifestato particolare interesse per lo sviluppo delle attività
turistiche connesse all'ambiente naturale.
Il mantenimento e lo sviluppo delle opere alpine è stato infatti
l'obiettivo che l'Amministrazione si è posta all'atto
dell'emanazione della prima legge in tale settore già nell'anno
1961.
Le sempre diverse esigenze hanno poi reso necessario nel tempo
l'adeguamento delle normative e l'emanazione di nuove direttive
atte ad estendere i benefici da queste previste al settore
dell'escursionismo.
Ad oggi la Regione è quindi dotata di provvedimenti diversi e
non coordinati che, in modo differente, dettano disposizioni sul
piano gestionale e amministrativo e finanziano opere comunque
strettamente analoghe: i rifugi alpinistici e i rifugi
escursionistici (di tappa).
Il disegno di legge n. 484 si propone quindi, quale obiettivo
principale, di coordinare in un unico provvedimento le norme e le
procedure che regolamentano tale settore, operando nel contempo una
revisione e un adeguamento di tali norme al fine di adeguarle alle
mutate esigenze.
In tale ottica il disegno di legge propone, vista la discreta
infrastrutturazione di cui la Regione si è dotata negli anni
precedenti, la revisione e la diminuzione degli aiuti finanziari
alle nuove realizzazioni.
Benché nei limiti complessivi di aiuti finanziari la nuova
proposta normativa non preveda sostanziali modificazioni nel
settore dei rifugi, parte dei finanziamenti agli stessi destinati
sarebbero costituiti da mutui a tasso agevolato; ciò da un lato
impone un minore impegno economico da parte della Regione e
dall'altro ha altresì l'effetto di rendere più partecipe e
cosciente il beneficiario dei finanziamenti, il quale, essendo
tenuto alla almeno parziale restituzione degli stessi, è più
incentivato a misurare le proposte di intervento alla reale
redditività e possibilità di lavoro dei rifugi.
L'altro obiettivo, non meno importante, che il disegno di legge
si propone è lo sviluppo degli altri settori di intervento.
La diversificazione e la nascita di nuove attività che si
praticano nella montagna, rendono infatti necessario che la Regione
adotti nuove strategie e si attrezzi di nuovi servizi atti a
soddisfare la sempre maggiore ed articolata richiesta di
infrastrutture per il tempo libero.
A tale scopo il disegno di legge, alla luce delle esperienze
maturate, individua due fondamentali nuovi settori: le palestre di
roccia e free climbing e i sentieri.
Per quanto attiene alle palestre, la domanda di intervento
regionale nasce in particolare dalle società ed associazioni di
guide alpine, che intravedono in tali strutture un nuovo strumento
per fornire un più ampio e qualificato servizio.
Per quanto riguarda i sentieri, il disegno di legge propone il
finanziamento degli interventi per migliorare la percorribilità e
la sicurezza della rete sentieristica regionale che, causa
l'abbandono delle attività rurali che ne garantivano l'efficienza,
va ora incontro ad un lente ma inesorabile degrado.
Vengono presentati in contesto con la legge due emendamenti di
carattere finanziario, che vengono a modificare gli articoli 19 e
19 bis dell'attuale legge.
Presidente
Comunico che è in corso di
distribuzione l'emendamento al disegno di legge n. 484, concernente
gli articoli 19 e 19 bis sull'impegno finanziario. Ricordo ai
consiglieri che discutiamo sull'ultimo testo predisposto dalla V
commissione, che è stato testè distribuito.
Dichiaro aperta la discussione generale.
Nessuno Consigliere chiede di intervenire?
Si passa all'esame dell'articolato. Do lettura dell'articolo
1:
Articolo 1 (Finalità e natura degli interventi)
1. La Regione Valle d'Aosta, al fine di promuovere lo sviluppo
del turismo alpinistico ed escursionistico, attua e favorisce gli
interventi che seguono:
a) definizione di specifica segnaletica che consenta l'agevole e
sicura percorrenza degli itinerari escursionistici e di accesso a
rifugi alpini e bivacchi;
b) messa in opera e manutenzione della segnaletica di cui alla
lett. a);
c) realizzazione e manutenzione di puntuali opere che migliorino
la percorribilità e il grado di sicurezza degli itinerari di cui
alla lett. a);
d) realizzazione di palestre alpinistiche e di "free
climbing";
e) realizzazione, ampliamento, recupero, adeguamento tecnico e
funzionale, manutenzione straordinaria e arredamento di rifugi
alpini e bivacchi posti a servizio degli itinerari alpinistici ed
escursionistici.
Presidente
Ha chiesto di parlare il Consigliere
Pascale.
Pascale (PSI)
Solo per ricordare al Presidente del
Consiglio che sono anche io della proposta di legge, e che do per
letta la relazione che è allegata agli atti.
Presidente
Deve esserci stato un contrattempo,
perché sull'ordine del giorno è scritto che relatore è il
Consigliere Marcoz. Diamo atto che relatore è anche il Consigliere
Pascale, pertanto lo invito ad intervenire, se lo desidera.
Possiamo continuare allora nell'esame dell'articolato.
Pongo in votazione l'articolo 1:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 2:
Articolo 2 (Definizione della segnaletica)
1. Nella regione Valle d'Aosta la segnaletica di qualsiasi
itinerario escursionistico o alpinistico deve conformarsi alle
tipologie e alle caratteristiche grafiche e tecniche definite con
apposita deliberazione adottata dalla Giunta regionale, su proposta
elaborata dall'Assessorato regionale del turismo, sport e beni
culturali, tenendo presenti i criteri per la segnaletica unificata
indicati dagli organismi competenti a livello italiano ed
europeo.
Presidente
Pongo in votazione l'articolo 2:
Esito della votazione
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 3:
Articolo 3 (Segnaletica difforme)
1. L'Assessore regionale al turismo, sport e beni culturali può
ordinare la rimozione, con rimessa in pristino, della segnaletica
realizzata in modo difforme rispetto alle tipologie e
caratteristiche definite secondo quanto disposto all'articolo
2.
2. Decorso il termine di sessanta giorni dall'ordine di
rimozione senza che gli interessati abbiano provveduto,
l'Assessorato regionale del turismo, sport e beni culturali
provvede d'ufficio, a spese degli inadempienti, alla rimozione e
alla rimessa in pristino, di cui al comma 1.
Presidente
Pongo in votazione l'articolo 3:
Esito della votazione
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 4:
Articolo 4 (Elenco degli itinerari escursionistici)
1. La Regione provvede a individuare gli itinerari
escursionistici che possono formare oggetto degli interventi di cui
all'articolo 1.
2. A tale scopo l'Assessorato regionale del turismo, sport e
beni culturali redige un elenco degli itinerari ritenuti più idonei
a promuovere lo sviluppo del turismo escursionistico in Valle
d'Aosta; gli itinerari devono essere riportati su di una
cartografia in scala 1:10.000.
3. Nell'ambito dell'elenco di cui al comma 2 devono essere
distinte le seguenti categorie di itinerari:
a) regionali o "alte vie";
b) comprensoriali o intervallivi;
c) locali, normalmente circoscritti al territorio di un singolo
comune o di comuni contermini.
4. La redazione dell'elenco di cui al comma 2 è affidata
all'Ufficio regionale per il turismo, Servizio infrastrutture
ricreativo sportive, che ne cura altresì le modifiche e gli
aggiornamenti.
5. In sede di redazione e di eventuale modifica o aggiornamento
dell'elenco di cui al comma 2, l'Ufficio può avvalersi della
collaborazione di guide alpine o di esperti conoscitori delle zone
attraversate dagli itinerari e provvede ad acquisire il parere
delle amministrazioni comunali, degli organismi turistici locali
competenti per territorio e dall'Unione valdostana guide di alta
montagna (UVGAM), nonché della delegazione regionale valdostana del
Club alpino italiano (CAI).
6. L'elenco e la relativa cartografia sono approvati con
deliberazione della Giunta regionale.
7. L'Assessorato del turismo, sport e beni culturali provvede
alla realizzazione e alla diffusione di materiale informativo a
carattere cartografico atto a pubblicizzare adeguatamente gli
itinerari oggetto degli interventi di cui alla presente legge.
Presidente
Pongo in votazione l'articolo 4:
Esito della votazione
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 5:
Articolo 5 (Interventi per gli itinerari)
1. La Regione, oltre ad eseguire direttamente gli interventi di
cui all'articolo 1, comma 1, lett. b) e c), può erogare contributi
in favore di enti, associazioni locali e privati residenti in Valle
d'Aosta.
2. I contributi di cui al comma 1 sono concessi nella misura
massima del 70 per cento della spesa ritenuta ammissibile.
3. La percentuale massima di cui al comma 2 è ridotta al 50 per
cento della spesa ritenuta ammissibile nel caso di itinerari di
interesse locale, di cui all'articolo 4, comma 3, lett. c).
4. Sono ritenute ammissibili le eventuali spese di progettazione
e direzione lavori, le spese per fornitura di materiali e mano
d'opera e le spese di trasporto.
5. Gli interventi di cui all'articolo 1, comma 1, lett. c) sono
ammissibili a contributo fino al limite di lire 5 milioni, I.V.A.
esclusa, e nel caso in cui, per la loro effettuazione, non sia
possibile il ricorso alla legge regionale 18 agosto 1986, n. 51 e
successive modificazioni e integrazioni, concernente "Istituzione
del Fondo regionale investimenti occupazione (FRIO)".
6. Nell'esecuzione delle opere devono essere impiegati, ovunque
ciò sia possibile, materiali naturali e tecnologie
tradizionali.
Presidente
Pongo in votazione l'articolo 5:
Esito della votazione
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 6:
Articolo 6 (Interventi per palestre alpinistiche e di "free
climbing")
1. Per la realizzazione degli interventi di cui all'articolo 1,
comma 1, lett. d), la Regione può erogare contributi in favore di
enti pubblici, cooperative di guide o aspiranti guide alpine, o di
società locali riconosciute ai sensi dell'articolo 10 della legge
regionale 11 agosto 1975, n. 39, concernente "Ordinamento delle
guide e aspiranti guide alpine in Valle d'Aosta".
2. I contributi di cui al comma 1 sono concessi nella misura
massima del 70 per cento della spesa ritenuta ammissibile.
3. Sono ritenute ammissibili le seguenti categorie di spese:
a) acquisto dei materiali e remunerazione della manodopera
necessari per attrezzare convenientemente le pareti rocciose
costituenti palestre alpinistiche e di "free climbing";
b) realizzazione di servizi igienici e aree di parcheggio, ove
ciò risulti indispensabile e ne sia assicurata la successiva
gestione e manutenzione.
4. Al fine di garantire la massima sicurezza delle strutture, la
concessione dei contributi è subordinata all'assunzione, da parte
dei beneficiari, di un preventivo impegno che i lavori di
attrezzamento delle pareti e la loro successiva manutenzione
saranno eseguiti o, in alternativa, verificati e approvati, da
parte di guide alpine autorizzate all'esercizio stabile in Valle
d'Aosta.
Presidente
Pongo in votazione l'articolo 6:
Esito della votazione
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 7:
Articolo 7 (Interventi per rifugi alpini e bivacchi)
1. Per la realizzazione degli interventi di cui all'articolo 1,
comma 1, lett. e), la Regione può erogare, a favore di enti,
associazioni locali e privati residenti in Valle d'Aosta, i
seguenti finanziamenti, tra loro cumulabili:
a) contributi in conto capitale;
b) contributi in conto interessi su mutui quindicennali
contratti con istituti di credito all'uopo convenzionati.
2. La somma dei contributi di cui al comma 1, lett. a), e del
valore capitale dei mutui su cui vengono concessi i contributi di
cui alla lett. b) non può eccedere la misura massima del 75 per
cento della spesa ritenuta ammissibile.
3. I contributi di cui al comma 1, lett. a), non possono
eccedere la misura massima del 40 per cento della spesa ritenuta
ammissibile nel caso di richieste inoltrate da privati aventi per
oggetto la realizzazione di nuovi rifugi o l'ampliamento di rifugi
esistenti.
4. Sono ritenute ammissibili anche le spese di progettazione, e
direzione lavori, nei limiti del 7 per cento della spesa
complessivamente ritenuta ammissibile, nonché quelle relative
all'acquisto delle aree necessarie alla realizzazione delle
strutture ricettive di cui all'articolo 1, comma 1, lett. e), e
quelle relative all'acquisto di fabbricati da destinare, previa
ristrutturazione o sistemazione, a rifugio alpino o bivacco.
5. Non sono ammissibili le spese in relazione alle quali è
possibile beneficiare di finanziamenti ai sensi di altre leggi
regionali.
6. Nel caso di opere in corso di realizzazione all'atto di
entrata in vigore della presente legge e per le quali siano già
stati concessi contributi ai sensi della legge regionale 10 gennaio
1961, n. 2, concernente "Provvidenze per l'incremento del
patrimonio alpinistico" o della legge regionale 22 aprile 1986, n.
16, concernente "Interventi per il recupero e la valorizzazione dei
sentieri di montagna in funzione dello sviluppo del turismo
escursionistico", possono continuare ad applicarsi, sulle spese
relative ai lavori ancora da eseguire, le percentuali di intervento
previste dalle leggi sopra richiamate.
Presidente
Ha chiesto di parlare il Consigliere
Riccarand.
Riccarand (VA)
L'articolo 7 definisce i nuovi
limiti dei contributi regionale per la costruzione o
l'ammodernamento di rifugi alpini e di bivacchi, con una normativa
che modifica la situazione precedente.
Vorrei, ed è una obiezione che avevo già fatto in commissione,
che si chiarisse anche in aula perché rimanga a verbale (in questo
senso è una interpretazione autentica) rispetto al significato del
comma terzo, là dove si dice che i contributi di cui al comma 1,
lett.a), non possono eccedere la misura massima del 40 percento
della spesa ritenuta ammissibile nel caso di richieste inoltrate da
privati, aventi per oggetto la realizzazione di nuovi rifugi o
l'ampliamento di rifugi esistenti.
Siccome a me pare non del tutto chiara questa dizione, volevo
chiedere all'Assessore cosa si intende per privati: la cooperativa,
l'associazione è privata e quindi può usufruire del contributo fino
al 40 percento, oppure può andare oltre questa percentuale? Vorrei
un chiarimento su questo aspetto.
Presidente
Ha chiesto di parlare l'assessore al
Turismo, Sport e Beni Culturali, Voyat.
Voyat (UV)
Come già precisato in commissione ed
avendo portato anche un emendamento, dove si parla di costruzione
ed ampliamento, questo può significare due cose.
La prima, che anche i rifugi esistenti per quella parte di
ampliamento (quindi parte nuova) avranno diritto ad un contributo a
fondo perso per un massimo del 40 percento se la richiesta viene da
privati, intendendo per privati le varie associazioni e le
cooperative. Si considerano enti pubblici i comuni e le comunità
montane.
Presidente
Pongo in votazione l'articolo 7:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 8:
Articolo 8 (Contributi in conto interessi)
1. I contributi di cui all'articolo 7, comma 1, lett. b)
corrispondono alla differenza tra l'ammontare degli interessi
calcolati sulla base del tasso ordinario praticato dagli istituti
di credito convenzionati e l'ammontare di quelli calcolati sulla
base del tasso agevolato, che è pari al 30 per cento dell'ultimo
tasso di riferimento dell'edilizia residenziale in vigore nel mese
precedente la stipulazione del contratto, arrotondato al mezzo
punto inferiore.
2. La Giunta regionale è autorizzata a stipulare con gli
istituti di credito autorizzati apposite convenzioni per la
concessione, su proposta della Giunta stessa, di mutui assistiti da
contributo regionale in conto interessi, della durata massima di
anni quindici, più due di preammortamento, alle condizioni in uso
presso gli istituti medesimi.
Presidente
Pongo in votazione l'articolo 8:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 9:
Articolo 9 (Requisiti delle strutture ricettive)
1. Le strutture ricettive oggetto dei finanziamenti di cui
all'articolo 7 devono possedere i seguenti requisiti minimi:
a) essere poste ad una quota di almeno 300 metri più elevata
oppure ad una distanza, misurata in proiezione orizzontale, di
almeno 3.000 metri dalla più prossima strada aperta al pubblico
transito o dalla stazione a monte di un impianto funiviario in
esercizio pubblico;
b) essere situate su almeno uno degli itinerari escursionistici
compresi nell'elenco di cui all'articolo 4, comma 2, oppure
svolgere un'adeguata funzione di supporto logistico per gli
itinerari alpinistici; tale funzione deve risultare da una
dettagliata relazione illustrativa delle opportunità alpinistiche
offerte dalla zona in cui la struttura è situata;
c) nel caso di strutture custodite con continuità sull'arco
della stagione, disporre di almeno trenta posti letto, oltre ad un
locale invernale con almeno sei posti letto, e di due WC, due
lavabi e una doccia ogni dieci posti letto, o frazione; essere
inoltre dotate dell'attrezzatura di soccorso prevista da apposito
elenco redatto dal Soccorso alpino valdostano;
d) nel caso di strutture normalmente non custodite, disporre di
almeno sei posti letto e di un WC a dispersione entro un pozzo
perdente posto in prossimità della struttura.
2. Particolare cura deve essere posta nella progettazione e
nell'esecuzione delle opere, oltre che nella scelta dei materiali
da utilizzare nella costruzione, al fine di conseguire il più
armonico inserimento delle opere stesse nel paesaggio
circostante.
3. Si prescinde dal possesso dei requisiti di cui al comma 1,
lett. a), b) e c) nel caso in cui i rifugi alpini e bivacchi siano
già esistenti e autorizzati alla data di entrata in vigore della
presente legge, ovvero alla stessa data ne sia in corso la
costruzione e in relazione a ciò le medesime strutture abbiano già
beneficiato di contributi ai sensi della legge regionale 2/1961 o
della legge regionale 16/1986.
Presidente
Pongo in votazione l'articolo 9:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 10:
Articolo 10 (Affidamento gestione)
1. Gli aspiranti alla gestione dei rifugi devono sostenere un
esame preliminare di idoneità.
2. L'esame di cui al comma 1 è svolto di fronte ad una
commissione presieduta dall'Assessore regionale al turismo, sport e
beni culturali, o suo delegato, e costituita come segue:
a) un rappresentante designato dall'UVGAM;
b) un rappresentante designato dal Soccorso alpino
valdostano;
c) un medico esperto di soccorso in montagna designato dal
Soccorso alpino valdostano;
d) un rappresentante designato dalla delegazione regionale
valdostana del CAI.
Le funzioni di segretario della commissione sono svolte da un
funzionario, all'uopo designato, dell'Ufficio regionale per il
turismo.
3. I candidati devono dimostrare una buona conoscenza della zona
in cui è situato il rifugio per il quale viene richiesta
l'idoneità, nonché di possedere adeguate nozioni di pronto
soccorso, tecniche di soccorso alpino, alpinismo e orientamento in
montagna.
Presidente
Pongo in votazione l'articolo 10:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 11:
Articolo 11 (Denuncia tariffe)
1. Le tariffe relative ai servizi forniti nell'ambito delle
strutture ricettive che hanno beneficiato dei contributi previsti
dall'articolo 7 e dalla legge regionale 16/1986 devono essere
preventivamente e annualmente comunicate all'Assessorato regionale
del turismo, sport e beni culturali, fatto comunque salvo quanto
previsto al riguardo dalla vigente normativa in materia di rifugi
alpini.
2. Per le prestazioni erogate nell'ambito delle strutture
ricettive che hanno beneficiato dei contributi previsti
dall'articolo 7 i residenti in Valle d'Aosta hanno diritto di
usufruire delle medesime tariffe riservate ai soci del CAI.
Presidente
Pongo in votazione l'articolo 11:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 12:
Articolo 12 (Strutture non custodite)
1. Anche nel caso di rifugi alpini e bivacchi per i quali non
sia assicurata una custodia continuativa, i beneficiari dei
contributi di cui all'articolo 7 sono tenuti ad effettuare adeguate
verifiche dello stato di manutenzione delle strutture, nonché della
qualità e quantità dell'equipaggiamento e delle dotazioni,
intervenendo tempestivamente al fine di rimuovere le carenze o gli
inconvenienti che possono comprometterne la funzionalità, nonché
curando la periodica rimozione e il divallamento dei rifiuti
accumulatisi.
Presidente
Pongo in votazione l'articolo 12:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 13:
Articolo 13 (Vincolo di destinazione)
1. Le opere che hanno beneficiato dei contributi di cui alla
presente legge non possono mutare destinazione per un periodi di
quarant'anni, decorrenti dalla trascrizione di cui al comma 2.
2. Il vincolo di cui al comma 1 deve essere trascritto presso la
Conservatoria dei registri immobiliari a spese dei beneficiari
delle provvidenze.
Presidente
Pongo in votazione l'articolo 13:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 14:
Articolo 14 (Presentazione delle domande e documentazione da
allegare)
1. Le istanze per la concessione dei finanziamenti di cui alla
presente legge sono presentate all'Assessorato regionale del
turismo, sport e beni culturali.
2. Le richieste, in carta legale, devono essere corredate dalla
seguente documentazione:
a) relazione tecnico-descrittiva, corredata da dettagliata
documentazione fotografica, dei luoghi in cui vengono effettuati
gli interventi;
b) preventivo dettagliato di spesa;
c) programma lavori e spesa annuale;
d) planimetrie ed estratti catastali;
e) progetto delle opere, se soggette a concessione edilizia;
f) documenti necessari all'identificazione dei requisiti del
richiedente;
g) nel caso di istanze relative agli interventi di cui
all'articolo 1, comma 1, lett. c), d) ed e), occorre una
dichiarazione di proprietà o disponibilità del fabbricato e dei
terreni oggetto d'intervento;
h) nel caso di istanze concernenti strutture ricettive, devono
essere indicati gli itinerari escursionistici su cui le strutture
stesse sono situate oppure deve essere allegata la relazione di cui
all'articolo 9, comma 1, lett. b);
i) nel caso di istanze concernenti strutture ricettive di nuova
realizzazione, o ampliamenti o importanti modifiche di strutture
ricettive già esistenti deve altresì essere fornita una stima delle
utenze previste.
3. La documentazione di cui al comma 2, lett. h) non è richiesta
quando ricorrano le situazioni previste all'articolo 9, comma
3.
Presidente
Pongo in votazione l'articolo 14:
Esito della votazione
Presenti, votanti e favorevoli: 22
Il Consiglio approva all'unanimità
Presidente Do lettura dell'articolo 15:
Articolo 15 (Istruttoria)
1. Le richieste di cui all'articolo 14 sono esaminate
dall'Ufficio regionale per il turismo, che provvede a stralciare o
a ridurre le voci di spesa non ammissibili a contributo.
2. Nel caso di istanze relative alla realizzazione di nuove
strutture ricettive, l'Ufficio regionale per il turismo provvede
altresì a richiedere all'UVGAM motivato parere sulla effettiva
utilità e funzionalità delle strutture stesse sotto il profilo
escursionistico, alpinistico e sci alpinistico.
3. L'istruttoria di cui ai commi 1 e 2 deve essere completata
entro il termine di centottanta giorni decorrenti dalla data di
presentazione delle relative istanze.
Presidente
Pongo in votazione l'articolo 15:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 16:
Articolo 16 (Concessione dei contributi)
1. Le decisioni in merito alla concessione dei contributi e alla
realizzazione diretta degli interventi di cui alla presente legge
sono assunte con deliberazione della Giunta regionale.
Presidente
Pongo in votazione l'articolo 16:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 17:
Articolo 17 (Liquidazione contributi)
1. Ai fini della liquidazione dei contributi di cui alla
presente legge, l'Uf-ficio regionale per il turismo provvede a
verificare la regolarità della do-cumentazione di spesa prodotta a
consuntivo, nonché l'avvenuto rilascio della concessione edilizia,
qualora richiesta dalle normative vigenti.
2. La liquidazione dei contributi può avvenire anche
ratealmente, sulla base di stati di avanzamento dei lavori.
Presidente
Pongo in votazione l'articolo 17:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 18:
Articolo 18 (Norma transitoria)
1. In sede di prima applicazione della presente legge, ai fini
dell'individuazione degli itinerari escursionistici che possono
formare oggetto degli interventi di cui all'articolo 1, possono
essere utilizzati gli elenchi di sentieri già approvati a norma
della legge regionale 16/1986.
Presidente
Pongo in votazione l'articolo 18:
Esito della votazione
Presenti, votanti e favorevoli: 22
Il Consiglio approva all'unanimità
Presidente
All'articolo 19 vi è un emendamento
sostitutivo dell'intero articolo. Ne do lettura:
Articolo 19 (Disposizioni finanziarie)
1. Gli oneri previsti per l'applicazione della presente legge,
valutati in annue lire 3.000 milioni a decorrere dall'anno 1993, di
cui lire 50 milioni per l'applicazione dell'articolo 8 sino al
2009, graveranno sui capitoli nn. 64901, 64905, 64910, 64915 e
64920 da istituire nella parte spesa del bilancio di previsione
della Regione per l'esercizio 1993 e dei bilanci per i successivi
esercizi.
2. Alla copertura dell'onere di lire 3.000 milioni si provvede
per l'anno 1993 mediante utilizzo degli stanziamenti
complessivamente iscritti ai capitoli 64400 e 64420 del bilancio di
previsione per l'esercizio stesso; per gli anni 1994 e 1995 si
provvede mediante utilizzo per lire 6.000 milioni delle risorse
iscritte ai capitoli 64400 e 64420 del bilancio pluriennale
1993/95. A decorrere dall'anno 1994 all'eventuale rideterminazione
della spesa per l'applicazione della presente legge, con esclusione
dello stanziamento relativo all'applicazione dell'articolo 8, si
provvederà con la legge di bilancio, ai sensi dell'articolo 15
della legge regionale 27 dicembre 1989, n. 90, concernente "Norme
in materia di bilancio e di contabilità generale della Regione
Autonoma Valle d'Aosta.
Presidente
Pongo in votazione l'articolo 19:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Vi è poi un emendamento che introduce un
nuovo articolo 19 bis, sempre in materia finanziaria, che diventa
pertanto l'articolo 20. Ne do lettura:
Articolo 20 (Variazioni di bilancio)
1. Alla parte spesa del bilancio di previsione della Regione per
l'anno 1993 sono apportate le seguenti variazioni di competenza e
di cassa:
a) in diminuzione
Cap. 64400 "Contributi e sussidi ad imprese per l'incremento e
la conservazione del patrimonio alpinistico"
Competenza lire 2.000.000.000
Cassa lire 1.000.000.000
Cap. 64420 "Contributi e sussidi ad enti per l'incremento e la
conservazione del patrimonio alpinistico"
Competenza lire 1.000.000.000
Cassa lire 500.000.000
b) in aumento
Cap. 64901 (di nuova istituzione)
Programma regionale: 2.2.2.12
Codific.: 2.1.2.10.3.10.24.09
"Spese per la realizzazione di opere volte a promuovere lo
sviluppo alpinistico ed escursionistico"
Competenza lire 300.000.000
Cassalire 100.000.000
Cap. 64905 (di nuova istituzione)
Programma regionale: 2.2.2.12
Codific.: 1.1.1.4.1.2.10.24.09
"Spese per la manutenzione ordinaria di opere volte a promuovere
lo sviluppo alpinistico ed escursionistico"
Competenza lire 50.000.000
Cassa lire 50.000.000
Cap. 64910 (di nuova istituzione)
Programma regionale: 2.2.2.12
Codific.: 2.1.2.4.2.3.10.24.09
"Contributi ad enti pubblici per la realizzazione di interventi
volti a promuovere lo sviluppo alpinistico ed escursionistico"
Competenza lire 400.000.000
Cassa lire 200.000.000
Cap. 64915 (di nuova istituzione)
Programma regionale: 2.2.2.12
Codific.: 2.1.2.4.3.3.10.24.09
"Contributi a privati per la realizzazione di interventi volti a
promuovere lo sviluppo alpinistico ed escursionistico"
Competenza lire 2.200.000.000
Cassa lire 1.100.000.000
Cap. 64920 (di nuova istituzione)
Programma regionale: 2.2.2.12
Codific.: 2.1.2.4.3.4.10.24.09
"Concorso nel pagamento di interessi su mutui per la
realizzazione di interventi volti a promuovere lo sviluppo
alpinistico ed escursionistico - Prime rate"
Competenza lire 50.000.000
Cassa" lire 50.000.000
Presidente
Pongo in votazione l'articolo 20:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 21:
Articolo 21 (Abrogazione di norme)
1. A decorrere dalla data di entrata in vigore della presente
legge sono abrogate le seguenti leggi regionali:
a) legge regionale 10 gennaio 1961, n. 2, concernente
"Provvidenze per l'incremento del patrimonio alpinistico", così
come successivamente modificata dalle seguenti leggi regionali che
vengono anch'esse abrogate:
1) legge regionale 9 maggio 1963, n.
2) legge regionale 6 giugno 1980, n. 24;
b) legge regionale 22 aprile 1986, n. 16, concernente
"Interventi per il recupero e la valorizzazione dei sentieri di
montagna in funzione dello sviluppo del turismo
escursionistico".
2. Sono comunque fatti salvi i vincoli di destinazione che le
leggi abrogate ponevano a carico dei beneficiari dei contributi
concessi ai sensi delle leggi stesse.
Presidente
Pongo in votazione l'articolo 21:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Do lettura dell'articolo 22:
Articolo 22 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo dello Statuto speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione.
Presidente
Pongo in votazione l'articolo 22:
Esito della votazione
Presenti, votanti e favorevoli: 22
Il Consiglio approva all'unanimità
Presidente
Ha chiesto di parlare il Consigliere
Riccarand, per dichiarazione di voto.
Riccarand (VA)
Il Gruppo Verde Alternativo vota a
favore di questo disegno di legge, che rappresenta il risultato di
una richiesta che abbiamo più volte fatto in passato. Già anni fa
avevamo presentato una proposta di legge specificatamente mirata
alla questione dei rifugi di tappa e ai sentieri. Ci eravamo
infatti accorti che di quella legge veniva fatto più che un uso un
abuso, con delle situazioni assolutamente inaccettabili e con un
costo rilevantissimo a carico della Amministrazione regionale per
la costruzione di queste strutture, con una corresponsabilizzazione
quasi nulla da parte dei cittadini che poi costruivano queste
strutture, con anche una applicazione ed una interpretazione della
legge sicuramente abnorme.
Da lì era partito un discorso che giustamente aveva poi
affrontato il problema della revisione della legge sui rifugi
alpini, che è una legge che risale molto indietro nel tempo, negli
anni 60, e che richiedeva oggi una normativa più adeguata anche
alla luce delle situazioni diverse che si sono nel frattempo
determinate.
Questo nuovo disegno di legge a nostro avviso unifica
opportunamente in un unico testo le provvidenze, sia per quanto
riguarda i rifugi di tappa sia per quanto riguarda i rifugi alpini;
è sostanzialmente una elaborazione ulteriore di un testo che era
già stato presentato dall'allora Assessore Pascale che era arrivato
quasi in dirittura di arrivo, poi è stato ripreso con il nuovo
Assessore ed adesso giunge alla approvazione in Consiglio.
Nel lavoro di commissione sono stati accolti alcuni emendamenti
che avevamo proposto, su altri non c'è stata una valutazione
positiva, ma nel complesso riteniamo che questo testo sia
migliorativo rispetto all'attuale normativa, quindi diamo voto
favorevole.
Presidente
Ha chiesto di parlare l'assessore al
Turismo, Sport e Beni Culturali Voyat.
Voyat (UV)
É vero quanto diceva il Consigliere
Riccarand; intendo ringraziare innanzitutto i relatori, in modo
particolare i membri delle commissioni che hanno proposto degli
emendamenti, che sinceramente erano sfuggiti a me e agli
uffici.
In modo particolare voglio parlare di quell'emendamento che ha
ristabilito una percentuale un po' più alta per le
ristrutturazioni, tenendo presente che il fatto di tenere in
esercizio questi edifici in alta montagna comporta delle spese.
Pertanto abbiamo accettato l'emendamento presentato in
commissione di tenere più alto il contributo per la
ristrutturazione, mentre terremo fermo il contributo per le nuove
costruzioni; questo darà la possibilità di avere questi rifugi
sempre in ottima condizione.
Ringrazio le commissioni per aver voluto ascoltare tutte le
varie associazioni interessate, che non erano poche, e di aver
aiutato a modificare questo disegno di legge.
Presidente
Pongo in votazione la legge nel suo
complesso:
Esito della votazione
Presenti, votanti e favorevoli: 23
Il Consiglio approva all'unanimità
