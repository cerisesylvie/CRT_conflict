Classificazione
ASSISTENZA SOCIALE



Oggetto del Consiglio n. 2847 del 12 ottobre 2023 - Resoconto
OGGETTO N. 2847/XVI - Interpellanza: "Intendimenti in merito
all'organizzazione delle strutture residenziali
psichiatriche".
Marguerettaz (Presidente) -
Punto n. 46 all'ordine del
giorno. La parola al collega Baccega per la presentazione.
Baccega (FI) -
Per sottolineare che l'attenzione che si
deve prestare al Dipartimento di salute mentale c'è già, deve
essere incrementata senza indugi, soprattutto dopo la pandemia da
Covid-19. Noi lo abbiamo evidenziato in più occasioni parlando
proprio di organizzazione del Dipartimento di salute mentale ma non
solo di organizzazione, perché l'organizzazione la si fa sulla base
del personale che c'è a disposizione ma anche e soprattutto per le
risorse che sono messe a disposizione dal bilancio e dai livelli
essenziali di assistenza che poi vengono assegnati dall'Azienda
USL.
Abbiamo già evidenziato l'incremento devastante di minori che
sono stati presi in carico, dove le dipendenze da alcool e da
droghe, il senso di solitudine, il ritiro sociale sono davvero
preoccupanti e ovviamente i dati economici lo certificano.
Per sostenere il fenomeno e assicurare le cure necessarie ai
ragazzi, il costo per i servizi delle comunità per minori è passato
nel 2022 dai 270 mila euro, che in passato normalmente si
spendevano, a circa 800 mila euro. Cito solo un commento di una
neuropsichiatra, che ha detto: "Mai vista una situazione del
genere". In questo Dipartimento di salute mentale così ampio di
diversi settori ci occuperemo ancora di diverse tematiche: ci
occuperemo di suicidi, di minori appunto, ma soprattutto di
personale, di iniziative fantasiose, come quelle degli UFE di cui
ci siamo già occupati ma non sappiamo ancora se è stato avviato un
percorso in questo senso, l'autismo e il ruolo soprattutto delle
strutture gestite dal privato accreditato e a sostegno di
quest'ambito avevamo sottolineato l'esigenza di professionisti, di
coloro che sono iscritti alla specializzazione di psichiatria, che
sono pochi, pochi si avvicinano a quella specializzazione. Mancano
infermieri, mancano OSS, ma soprattutto mancano educatori.
Questa prima interpellanza richiama la delibera di Giunta 1727
del 30 dicembre 2021 che sostituiva la 523. In particolare entra
nel merito della durata massima di permanenza dei soggetti
psichiatrici inseriti nelle strutture, dove la permanenza è
quantificata in diciotto mesi al massimo ed eventualmente una
proroga di sei mesi su indicazione motivata del Dipartimento
stesso. Quelle persone in molti casi sono in quelle strutture da
oltre 15 anni e considerano quelle strutture come casa loro, hanno
un particolare rapporto con il personale, è più facile per loro
sentirsi a casa in quelle strutture che in qualche altro ambito. Le
famiglie le seguono con grande attenzione anche in funzione di
quella sistemazione. In questo periodo pare che molti siano stati
individuati per un trasferimento a Brusson, nel Dahu di Brusson. Lì
davvero diventa lontano e diventa complicato per le famiglie, anche
per i pazienti stessi diventa un forte disagio psicologico e
organizzativo che in qualche modo li vedrà spaesati.
Siamo nel periodo
post
Covid e sulle persone colpite da
disabilità mentale sulle loro famiglie, le ripercussioni sociali -
lo abbiamo detto e l'abbiamo letto dappertutto, in tutte le
relazioni psicologiche che si sono viste, che si sono approfondite
in questi due anni - si sono davvero pesantemente acuite.
Ritenendo che il privato sociale in questo settore svolge da
tanti anni in Valle d'Aosta un ruolo straordinario ed efficace,
richiamiamo l'Amministrazione a valutare con maggiore attenzione
soprattutto i parametri adottati per la stesura dei fabbisogni
regionali. Ancora una volta andiamo a sottolineare la necessità di
incrementare il personale addetto e reperire figure professionali
come educatori OSS e infermieri. Per questo chiediamo, soprattutto
dove la forte carenza di educatori è marcata, se si può ritornare
alla 523, dove l'educatore professionale con laurea triennale
poteva prevedere anche le lauree di indirizzo umanistico,
psicologia, filosofia, sociologia, assistenza sociale, cosa che la
1727 non prevede. Questo è sicuramente importante.
Quindi, Assessore, noi chiediamo quali iniziative si possano
intraprendere per sopperire alla carenza di personale specifico, se
questa logica, soprattutto nell'ambito degli educatori, può essere
intrapresa dall'Assessorato; se è intenzione dell'Amministrazione
rivedere le rette, che, come lei sa, sono ferme dal 2016 e
ovviamente qui sarà necessario incrementare il budget a
disposizione dei LEA per il Dipartimento di salute mentale, è lì
che l'indirizzo lo valuteremo. Domandiamo poi se si ritiene
socialmente perseguibile che gli utenti possano essere spostati
direi come dei pacchi postali. Come si fa a dire: "Adesso sei qua,
vai in un'altra struttura", quindi queste persone diventano
spaesate dopo anni di permanenza nella struttura riabilitativa in
cui sono state inserite. Anche quando la patologia diventa cronica,
perché soprattutto è quello il momento in cui vanno fortemente in
difficoltà.
Chiediamo infine quali parametri vengono adottati per la stesura
dei fabbisogni per assegnare i posti convenzionati. Abbiamo visto
che ci sono delle forti riduzioni di costi convenzionati, da 25 a
14. Pare che le reali esigenze siano molte altre. Io aspetto che
lei mi dica qualcosa in questo senso.
Presidente -
Per la risposta, la parola all'assessore
Marzi.
Marzi (SA) -
Gli argomenti da lei proposti sono proprio
quelli che abbiamo affrontato nell'incontro che lo scorso 15
settembre abbiamo voluto svolgere con i rappresentanti delle
strutture e dei servizi socio-sanitari accreditati del privato
sociale insieme al Direttore del Dipartimento di salute mentale
dell'Azienda USL e all'Associazione DIAPSI (Difesa degli Ammalati
Psichici Valle d'Aosta). In quell'occasione abbiamo concordato
tutti insieme di proseguire nel proficuo confronto continuo per
l'aggiornamento della delibera di Giunta regionale 1727/2021 per
adeguare gli aspetti che possono meglio soddisfare le esigenze
degli operatori del settore. A tal fine abbiamo aggiornato il
gruppo di lavoro con i nominativi dei referenti delle diverse
strutture e dei servizi interessati. La delibera da aggiornare è
frutto di un percorso partecipato che ha visto un confronto a più
riprese su diversi temi per i quali si è cercato di dare risposte
efficaci e che, in ogni caso, possono essere ancora migliorate
nell'ambito dei servizi territoriali per la salute mentale, le
dipendenze patologiche e i disturbi del comportamento alimentare.
Già in occasione di precedenti riunioni con il privato sociale sono
emerse le note difficoltà a reperire, in particolare, le figure di
educatori professionali, infermieri e OSS. Questa è una
problematica generale, come lei ha richiamato, che investe non solo
il mondo del privato sociale ma anche i servizi socio-assistenziali
e la stessa Azienda USL.
Per fronteggiare la carenza di queste figure professionali di
rilievo nell'assistenza dei pazienti psichiatrici, già con la
citata delibera 1727 si era proceduto all'eliminazione del sistema
dei minutaggi, puntando sul piano individualizzato terapeutico e
sul piano di lavoro quotidiano. Questa nuova modalità di presa in
carico degli utenti si focalizza sull'obiettivo di garantire al
singolo utente un'assistenza personalizzata e quindi di prevedere
che il contributo dato dai singoli operatori sia correlato alle
effettive esigenze dei pazienti. Ora stiamo valutando la
possibilità di adottare eventuali disposizioni temporanee che
potrebbero consentire di compensare la carenza di alcune figure
professionali attraverso il potenziamento di altre figure che
potrebbero garantire un utile contributo nelle attività. Tali
valutazioni saranno oggetto di approfondimento degli incontri che
saranno a breve programmati con il predetto gruppo di lavoro.
Venendo al punto 2, considerati gli evidenti aumenti dei costi
di funzionamento che hanno subito i servizi negli ultimi anni -
ricordiamo che le tariffe sono ferme dal 2016 - abbiamo avviato le
necessarie valutazioni per andare incontro alle difficoltà che
hanno incontrato i soggetti erogatori delle prestazioni. Stiamo
valutando di intervenire economicamente con un dispositivo di legge
a favore del privato sociale. Gli approfondimenti in corso stanno
tenendo conto del fatto che procedere semplicemente con un
incremento delle rette se da un lato agevola l'erogatore del
servizio, dall'altro, per come oggi sono strutturate le tariffe,
penalizza l'assistito al quale rimane a carico una quota del
servizio che a quel punto naturalmente crescerebbe. Anche
quest'argomento sarà oggetto di confronto nell'ambito del gruppo di
lavoro che sta valutando comunque sin da subito la possibilità di
intervenire con una soluzione eccezionale, mentre si analizzano
soluzioni più strutturate per il futuro. Anche il tema dei tempi di
permanenza nei diversi nuclei assistenziali è stato trattato in
occasione dell'incontro svoltosi il 15 settembre. L'aspetto dei
trasferimenti dei pazienti che lei ha richiamato, che risiedono da
tanti anni in determinate strutture, può comportare disagio sia per
gli stessi pazienti, sia per le loro famiglie.
Su questo tema che nel corso dell'incontro è stato evidenziato e
poi formalizzato con lettera da parte dell'Associazione DIAPSI,
abbiamo avviato le dovute valutazioni con il Dipartimento di salute
mentale dell'Azienda USL per individuare percorsi e soluzioni che
possano arrecare il minor disagio possibile ai pazienti e alle loro
famiglie.
Riguardo al tema che abbiamo già condiviso con il Dipartimento
di salute mentale dell'Azienda USL, abbiamo deciso che al momento
non saranno disposti ulteriori trasferimenti sino alla definizione
di modalità operative che saranno oggetto di condivisione in seno
al gruppo di lavoro dedicato che sarà prossimamente convocato. A
tale aspetto vanno coniugate nel contempo le esigenze di
approfondire un graduale riordino degli inserimenti nelle strutture
nell'ambito delle disposizioni relative all'erogazione dei livelli
essenziali di assistenza, garantendo agli utenti le diverse
possibilità di accesso ai necessari
setting
assistenziali.
Tali decisioni e valutazioni sono state comunicate all'Associazione
DIAPSI con nota dello scorso 9 ottobre. I nuclei intensivi ed
estensivi, avendo finalità riabilitative, prevedono che la
permanenza dei pazienti sia limitata nel tempo. Diversamente i
nuclei per pazienti cronici non hanno limiti temporali per la
degenza. Negli ultimi tempi il Dipartimento di salute mentale ha
intrapreso un percorso per assegnare correttamente gli utenti ai
diversi setting assistenziali perché ognuno possa ricevere la
tipologia di assistenza più appropriata affinché gli utenti in
lista di attesa, che solitamente necessitano di cure intensive,
possano ricevere risposte urgenti ed efficaci.
Relativamente all'ultimo quesito, bisogna anzitutto rimarcare
che l'emergenza sanitaria ha determinato un aumento del disagio,
sia a livello locale che nazionale e internazionale, che ha subìto
dei cambiamenti importanti con un incremento dell'abuso di
sostanze, cosa che, tra l'altro, lei ha anche evidenziato nella sua
presentazione dell'iniziativa. Per fronteggiare questo nuovo
contesto, abbiamo adeguato la necessità assistenziale e le risorse
finanziarie da dedicare ai servizi. A tal fine abbiamo confermato
l'aumento del tetto di spesa per il DSM pari a euro 7,2 milioni,
cosa che, tra l'altro, lei ebbe anche a sostenere in Commissione
quando presentammo i vecchi fabbisogni. Con la DGR 1105 dello
scorso 29 settembre gli indirizzi e gli obiettivi 2024 alla USL
confermano appunto i 7,2 milioni. Di questi 7,2 milioni, 6 milioni
sono per la Psichiatria e 1,2 milioni per la Neuropsichiatria
infantile, in incremento di 400 mila euro rispetto al periodo
pre-pandemia. Il fabbisogno regionale del numero di posti
finanziabili dall'Azienda USL per il tramite dei soggetti privati
accreditati è definito annualmente. La quantificazione del
fabbisogno tiene conto sia della situazione dell'anno precedente,
sia degli utenti in carico al DSM, cioè al Dipartimento di Salute
Mentale. Ad oggi abbiamo già avviato l'iter procedimentale per
l'aggiornamento di tali fabbisogni approvati con delibera di Giunta
348 dell'11 aprile 2023 per le strutture residenziali,
semiresidenziali e dei servizi in ambito sanitario e
socio-sanitario. Anche questo rappresenterà un argomento da
trattare con il gruppo di lavoro che sarà sempre riunito a
breve.
Presidente -
La parola al collega Baccega.
Baccega (FI) -
Grazie Assessore. Prendiamo atto che il
tema è sicuramente all'ordine del giorno, state lavorando nella
direzione giusta, perché la sollecitazione d'incremento di risorse
pare sia stata accolta. Il sospendere ed eventualmente rivalutare
gli spostamenti è sicuramente una buona pratica. Il fatto che siano
stati sospesi i minutaggi, lo avevamo già evidenziato quando
abbiamo parlato degli UFE, da questo punto di vista, è un elemento
di soddisfazione per la risposta ricevuta. Sollecito ancora e
ribadisco la necessità di andare nella direzione di avere più
educatori che servono a tante strutture, non solo alla USL, ma
anche alla scuola e quindi questo potrebbe agevolare anche altri
percorsi in altri settori. Comunque siamo soddisfatti per quello
che si sta facendo in quest'ambito e la ringrazio per la
risposta.
