Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 66 del 27 gennaio 1983 - Resoconto
OGGETTO N. 66/VII - ONERI FINANZIARI GRAVANTI SUI MUTUI
CONTRATTI DALLE DITTE ARTIGIANE CON L'ARTIGIANCASSA.
(Interpellanza).
PRESIDENTE:
Do lettura del testo della interpellanza
presentata dal Consigliere Berti:
INTERPELLANZA
CONSIDERATO che il Comitato tecnico per il credito agevolato a
favore delle ditte artigiane operanti in Valle d'Aosta
(artigiancassa), dopo la recente riapertura, ha applicato
l'interesse del 13% con effetto retroattivo anche a quelle ditte
che avevano stipulato regolare contratto di mutuo con i vari
istituti convenzionati con il saggio annuo del 6,5% - 7,5% secondo
le varie zone;
CONSTATATO che in questi giorni le banche hanno richiesto alle
ditte sovvenzionate, circa 300, la differenza dell'interesse per
tutta la durata del mutuo;
TENUTO CONTO che questo aggrava soprattutto le piccole imprese
artigiane con un onere richiesto insopportabile;
INTERPELLA
l'Assessore all'Industria, Commercio, Artigianato, Trasporti se
non ritiene opportuno intervenire per l'abbattimento dell'interesse
non previsto, portandolo al suo costo iniziale, evitando questo
ulteriore giro di vite difficilmente sopportabile.
PRESIDENTE:
Ha chiesto di illustrare l'interpellanza il
Consigliere Berti, ne ha facoltà.
BERTI - (ART. e COMM. VALDOSTANI):
Questo è un problema
di cui l'Assessore dovrebbe essere già al corrente. L'Assessore si
sarà reso conto del dissesto finanziario che questa
differenziazione di interesse ha portato a più di 300 aziende. Il
grosso problema è che a fine anno gli Istituti di credito
convenzionati, che hanno sovvenzionato queste 320 aziende
valdostane, hanno mandato il conteggio retroattivo da uno a due
anni; quindi c'è una grossa cifra di intervento e non so in che
modo la Regione vorrà venire incontro a questa situazione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Questa è una storia lunga. Gli artigiani
avevano contratto i mutui con le varie banche, sia con la San Paolo
che con la Cassa di Risparmio prima che l'Artigiancassa avesse
deliberato ed avesse avuto da Roma la garanzia di ricevere i
fondi.
Le banche hanno continuato a dare i mutui agli artigiani in base
al tasso del 6,5-7,5% però l'Artigiancassa non poteva deliberare
perchè i Comuni non avevano disponibilità di cassa. C'è da dire che
le banche a questo punto hanno continuato a dare questi soldi
perchè confidavano che se non avesse pagato l'Artigiancassa, lo
avrebbero fatto gli artigiani. Ma nessuno aveva detto di fare così.
Con il Consigliere Clusaz, un pò di tempo fa, abbiamo riunito il
direttore della banca per vedere quello che si poteva fare. Dai
conti che abbiamo fatto, la somma necessaria alla Regione per
pagare quella differenza dal 6,5-7,5% fino al 13% dovrebbe
aggirarsi sui 300 milioni ca. Il "San Paolo" ha già dato un pò di
dati, non definitivi, mentre la "Cassa di Risparmio" non è ancora
in grado di darceli. Appena sarò in possesso di tutti i dati, li
sottoporrò alla Giunta regionale per vedere quello che pensa di
fare, perchè non so se la Commissione di Coordinamento visterà una
delibera del genere. Ad ogni modo è intenzione della Giunta portare
avanti questo discorso, vedremo quello che riusciremo a fare.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (ART. e COMM. VALDOSTANI):
Stavolta mi ritengo
soddisfatto di quello che ha detto l'Assessore, se però poi lo
manterrà e lo porterà velocemente il Giunta per discuterlo. Per
quanto riguarda l'approvazione da parte della Commissione di
Coordinamento, dobbiamo trovare una soluzione legale idonea che ci
permetta di arrivare alla concorrenza di questa cifra. Noi non
chiediamo che copra tutta la durata del mutuo, perchè è ovvio che
con l'inflazione il costo del denaro è aumentato, e di questo anche
le ditte sono coscienti. Quella cifra sarebbero propensi a
sostenerla da adesso in poi, cioè dalla fine del 1982 - da quando
hanno avuto notizia di ciò - alla fine del mutuo.
Purtroppo relativamente agli anni 1980-81 ed 82 è arrivata una
mazzata imprevedibile, e di fronte ad un interesse oneroso del 13%
alcuni hanno detto che non avrebbero più fatto l'investimento.
Visti tutti gli sforzi che sono stati sopportati nel settore
industriale, potremmo farne uno anche qui per sanare questo piccolo
deficit alle ditte artigiane che nel 1982 hanno dato diversi posti
di lavoro attraverso questo Istituto di Credito.
