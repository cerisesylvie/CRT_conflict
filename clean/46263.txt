Classificazione
ISTRUZIONE PUBBLICA



Oggetto del Consiglio n. 2723 del 28 luglio 2023 - Resoconto
OGGETTO N. 2723/XVI - Interrogazione: "Attivazione di
interventi idonei da parte delle istituzioni scolastiche valdostane
nei casi di individuazione di studenti ad alta dotazione
cognitiva".
Bertin (Presidente) -
Punto n. 17. Risponde l'assessore
Jean-Pierre Guichardaz.
Guichardaz J. (FP-PD) -
Riguardo alla prima domanda, "se
sono stati individuati casi di studenti ad alta dotazione cognitiva
nell'ambito delle scuole valdostane di ogni ordine e grado", in
premessa è importante sottolineare che non esiste, a livello
internazionale, un'unica definizione di plus-dotazione o alto
potenziale cognitivo, anche se è possibile individuare alcune
caratteristiche comuni degli alunni plus-dotati, che non
necessariamente si presentano nella loro totalità.
Le ricerche condotte sulla popolazione scolastica plus-dotata,
comunque, indicano un'incidenza stimabile nel range che va dal 2%
al 5%.
Inoltre, non esiste neppure uno strumento univoco di
individuazione della plus-dotazione. La quantificazione del
quoziente intellettivo è la determinante più evidente. L'indice di
plus-dotazione è dato da un QI maggiore o uguale a 130, ma non
esiste una certificazione e/o diagnosi di plus-dotazione, perché in
sé non si tratta di un disturbo, quanto piuttosto di una condizione
di neuro atipicità caratterizzata da eterogenei profili cognitivi e
molteplici sfumature comportamentali.
Come è noto, una delle caratteristiche della plus-dotazione è la
discromia tra le diverse dimensioni dello sviluppo, in particolare
tra sviluppo cognitivo e sviluppo emotivo, che può manifestarsi
anche attraverso disturbi relazionali e comportamentali di tipo
esternalizzante come ADHD (Attention-Deficit/Hyperactivity
Disorder) e disturbo oppositivo provocatorio.
Inoltre, gli studi di settore sottolineano come lo sviluppo
disarmonico potrebbe creare il contesto per un profilo di
vulnerabilità e disturbi internalizzanti, ansia, bassa autostima,
disturbi dell'umore, depressione.
Pertanto, al di là delle etichette, la plus-dotazione
rappresenta un tipo di funzionamento che si colloca nella più ampia
categoria dei bisogni educativi speciali e ne intercetta le
esigenze, come ricordato dalla nota MIUR (Ministero dell'Istruzione
e del Merito) 562/2019.
Il nuovo protocollo BES (Bisogni Educativi Speciali), DGR
989/2022, richiama la nota ministeriale succitata, ricordando che
gli alunni con plus-dotazione,
gifted children
, possono
essere considerati con BES, e che è corretto attuare la prospettiva
della personalizzazione degli insegnamenti, la valorizzazione degli
stili di apprendimento individuale e il principio di responsabilità
educativa.
Tutto ciò premesso, è proprio in questa direzione più ampia che
si sono delineate le linee di azione messe in atto dalla
Sovrintendenza agli studi nel corso di quest'anno, con l'obiettivo
di fornire alle istituzioni scolastiche elementi conoscitivi e
strumenti operativi per gestire i diversi bisogni di cui gli alunni
sono portatori, sia nella direzione della valorizzazione dei
talenti, sia nella gestione delle eventuali problematicità.
Alla domanda due, "se nel caso sono stati attivati idonei
interventi e azioni da parte degli istituti attraverso la corretta
attività dei docenti in sintonia con le rispettive famiglie": come
già ricordato in risposta all'interpellanza del Consiglio n. 1365
del 9 marzo 2022, il tema dei bisogni educativi speciali risulta
strategico nell'intercettare tutti quegli alunni che, pur nella
specificità della loro condizione, presentano bisogni comuni e
necessità di personalizzazione.
In questa direzione, pertanto, sono state condotte le attività
della Sovrintendenza agli studi attraverso l'ufficio inclusione
dell'USAS (Ufficio Supporto Autonomia Scolastica), al fine di
individuare e diffondere strategie inclusive sempre più efficaci,
nell'ottica della differenziazione didattica e della progettazione
universale per l'apprendimento, cioè di un modello che tiene conto
delle molteplici differenze individuali degli alunni, nel modo in
cui conoscono, agiscono e si coinvolgono negli apprendimenti, e le
valorizza fornendo molteplici stimoli, mezzi e strumenti.
Tali attività si sono realizzate da un lato attraverso il
supporto su singoli casi e specificità, anche rispetto ad alunni
plus-dotati, e dall'altro lato a livello di interventi sistematici
di formazione, monitoraggio, comunicazione, diffusione di buone
prassi anche attraverso l'implementazione della
classroom
per i docenti dedicati all'inclusione.
Inoltre, al fine di indagare l'impatto dei bisogni educativi
speciali (BES) è stato promosso un assegno di ricerca in
collaborazione con l'Università della Valle d'Aosta/ Université de
la Vallée d'Aoste, finalizzato a studiare l'entità e le
caratteristiche del fenomeno sul territorio valdostano.
Oltre a procedure di raccolta dei dati, la ricerca prevede anche
la somministrazione di alcune interviste, sia allo psicologo
scolastico, sia ad alcuni docenti, attraverso la quale è possibile
eventualmente far emergere il tema della plus-dotazione.
Preciso che nell'ambito del GLIR (Gruppo di Lavoro
Interistituzionale Regionale) sono stati formati dei sottogruppi di
lavoro con una composizione interistituzionale, con la finalità di
fornire alle scuole delle linee di indirizzo sui disturbi del
comportamento, sia di tipo esternalizzante, sia di tipo
internalizzante che, come ricordato in premessa, possono
intercettare molteplici funzionamenti e situazioni come la
condizione di plus-dotazione.
La tematica dei disturbi del comportamento e della
disregolazione emotiva è stata inoltre approfondita anche
nell'ambito del Piano regionale della formazione, proprio in quanto
trasversale.
Restano evidentemente valide tutte le possibilità previste dalla
normativa per gli alunni ad alto potenziale, ricordate in risposta
proprio all'interpellanza del 2022, come l'accesso all'esame di
idoneità per l'anno di corso successivo a quello cui possono essere
ammessi a seguito di scrutinio finale (questo è previsto dal
decreto ministeriale 5 del 2021, all'articolo 2, comma 5), e
l'accesso all'esame di Stato conclusivo del secondo ciclo al
termine della penultima classe (decreto legislativo 62/2017,
articolo 13, comma 4).
Si ribadisce, infine, l'ormai consolidata e diffusa prassi di
valorizzazione del merito anche attraverso la selezione di studenti
per la partecipazione a concorsi di Olimpiadi nazionali ed
internazionali.
Presidente -
Per la replica, il consigliere Distort ha
facoltà di intervenire.
Distort (LEGA VDA) -
Grazie Assessore per le risposte,
anche se la risposta al primo quesito in realtà è stata un po' una
non risposta, nel senso che, comunque, il posizionamento
sull'ottica secondo la quale non esistono elementi conoscitivi
oggettivi per stabilire i casi risulta abbastanza evasiva, perché
in questo modo con quali criteri si è andati o si andrà ad
individuare casi di eventuale plus-dotazione cognitiva?
Faccio presente che, comunque, senza interferire né
nell'attività della Soprintendenza di studi né in una competenza
accademica che non mi compete, esistono perizie tecniche
competenti, psicologiche, che danno tutta una serie di evidenze
sull'individuazione dei casi. Tra l'altro, queste perizie possono
essere di natura pubblica o di natura privata, ci può essere
addirittura il soggetto o la famiglia del soggetto plus-dotato che
si avvale del parere di figure competenti.
Chiaramente, tutto questo deve avere una sua valenza, perché
sennò si mette in dubbio tutta la struttura del mondo
accademico.
Ovviamente per l'ente pubblico, per quanto debba essere
regolamentato con dei sistemi, con dei codici e con dei protocolli,
è fondamentale che ci sia la possibilità di un dialogo con il mondo
professionale che svolge perizie in tal senso.
Prendo atto della risposta al secondo quesito: è interessante
l'assegno di ricerca che coinvolge l'Università della Valle
d'Aosta, è interessante che siano stati formati sottogruppi di
lavoro; è comunque importante precisare che i disturbi di
comportamento e la disregolazione emotiva, che lei ha citato nella
risposta, sono esattamente delle conseguenze della plus-dotazione,
perché il plus-dotato si annoia, perché essendo molto più avanti
dal punto di vista conoscitivo, i suoi processi intellettuali sono
estremamente brevi, di conseguenza, tutto il tempo che viene
dedicato successivamente è un tempo che incide sulla noia.
Questa è letteratura, non è che lo tiro fuori io ed argomento in
questo modo in Consiglio: questa è letteratura.
Io dico semplicemente che già quando il suo collega, allora
Assessore con la sua delega, Caveri, aveva dato una risposta, io
avevo concluso con: "Esprimo i miei migliori auguri"; chiaramente,
quest'augurio non era né di tipo formale né tantomeno di tipo
ironico, perché ero perfettamente a conoscenza del fatto che la
gestione della plus-dotazione intellettuale in fase scolastica, tra
l'altro soprattutto nei vari livelli della scuola dell'obbligo, non
sia un tema facile, e tra l'altro è proprio in quel periodo che
emerge la plus-dotazione.
Mi interessava, comunque, con quest'iniziativa avere delle
risposte ufficiali. Evidenzio il fatto che ho ricevuto alcune
testimonianze dirette in merito a casi di plus-dotazione ed
effettuerò quindi i necessari approfondimenti e svolgerò la
necessaria vigilanza.
Io, non a titolo di retorica, ma per credere veramente, per
esprimere proprio la volontà di livello che ci si aspetta dalla
pubblica Amministrazione, in particolare dalla gestione
dell'Assessorato, cito Ken Robinson, grande esperto di educazione,
che diceva:
"
Le risorse umane sono come le risorse naturali,
giacciono in profondità, ecco perché bisogna andarle a cercare, e
soprattutto bisogna creare le condizioni affinché queste risorse si
manifestino
".
La plus-dotazione è una risorsa straordinaria, la limitazione
dei casi dimostra proprio quanto sia preziosa e rara questa
ricchezza, che deve essere veramente gestita in questi termini,
perché diventi ricchezza per la società.
È un compito non facile, ma non perché non sia facile non va
seguito con il massimo dell'impegno, anzi, ancora di più. Quindi,
rinnovo il mio augurio.
