Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 1351 del 7 giugno 2000 - Resoconto
OGGETTO N. 1351/XI Determinazione dei soggetti legittimati
alla partecipazione alle battute di caccia ai cinghiali.
(Interrogazione)
Interrogazione Saputo che il T.A.R. della Valle
d’Aosta avrebbe dichiarato illegittimo e quindi
annullato l’atto amministrativo con cui si
indicavano, per coloro che possono partecipare alle battute per
uccidere i cinghiali (anche al di fuori del periodo venatorio)
anche i cacciatori residenti nei comuni dove si sono registrati
danni;
Appreso che, più recentemente, lo stesso T.A.R. avrebbe sospeso,
su ricorso dell’E.N.P.A. e della L.A.C., un
successivo atto amministrativo con il quale la Giunta aveva incluso
tra i soggetti legittimati alle battute anche i soci dei consorzi
di miglioramento fondiario dei comuni nei quali si sono registrati
danni da cinghiale;
Osservato quanto sia presumibile che, illegittimo il primo atto,
sia illegittimo anche il secondo;
Ritenuto opportuno ottenere maggiori informazioni al
riguardo;
Il sottoscritto Consigliere regionale
Interroga
l’Assessore competente per conoscere:
1) se quanto suesposto corrisponde al vero;
2) in caso affermativo, quali sono le ragioni che hanno portato
alla deliberazione di un secondo atto dai contenuti analoghi a
quello precedente, già dichiarato illegittimo;
3) se non pensa che vi siano soggetti interessati alla
proliferazione del cinghiale per andare a caccia tutto
l’anno.
F.to: Curtaz
Président
La parole à l'Assesseur à l'agriculture et aux
ressources naturelles, Perrin.
Perrin (UV)
L'interrogazione presentata dal Consigliere
Curtaz mi fornisce anche l'occasione per illustrare molto
brevemente le iniziative che l'Amministrazione regionale
intraprende da alcuni anni nella gestione della specie
cinghiale.
Dalle continue segnalazioni del mondo agricolo e sulla base
delle rilevazioni effettuate dal Corpo forestale valdostano, emerge
che la popolazione dei cinghiali presente in Valle d'Aosta ha
subito negli ultimi anni un consistente aumento numerico, tale da
arrecare gravi danni alle produzioni agricole, colonizzando terreni
agrari coltivi fino a quote che superano i 2000 metri.
L'incremento demografico e l'espansione sul territorio di questa
specie causano devastazioni alle colture e danni all'economia
agricola e determinano anche effetti di carattere economico sulla
finanza regionale, in quanto la Regione, in attuazione
dell'articolo 40 della legge n. 64/94, è tenuta a risarcire i
danni.
Per far fronte a questa situazione, l'Amministrazione regionale
ha posto in essere a partire dal 1995 diverse azioni, che sono
finalizzate, da un lato, alla difesa delle colture agricole e,
dall'altro, al contenimento numerico della specie cinghiale.
Per le colture agricole specializzate di ridotte dimensioni,
come ad esempio per i vigneti, è possibile attuare forme di difesa
mediante recinzioni elettrificate. Da alcuni anni difatti abbiamo
avviato delle sperimentazioni, che si sono tra l'altro rilevate
molto positive. Là dove sono state apposte queste misure difensive,
non si sono più riscontrati danni da cinghiali, però purtroppo
questo metodo di controllo è realizzabile in un numero molto
limitato di casi e non può essere esteso su tutto il
territorio.
Il contenimento numerico dei cinghiali viene invece attuato in
due momenti e con due impostazioni metodologicamente completamente
diverse. Durante la stagione venatoria i cacciatori, organizzati in
apposite squadre, effettuano delle battute sul territorio destinato
alla caccia prelevando un certo numero di esemplari. Qualora,
nonostante questo tipo di prelievo, il numero dei cinghiali
permanga tale da creare gravi danni alle produzioni agroforestali e
alterazioni all'equilibrio naturale, in applicazione dell'articolo
18 della legge n. 64/94, sentito l'Istituto nazionale della fauna
selvatica, è disposta con deliberazione di Giunta regionale la
realizzazione di programmi di cattura o abbattimento con metodi
selettivi nei periodi tecnicamente più idonei anche nelle zone
vietate alla caccia.
Ai sensi sempre dell'articolo 18 della legge n. 64/94, le
catture e gli abbattimenti sono effettuati dagli agenti del Corpo
forestale valdostano con l'eventuale collaborazione di guardie
venatorie volontarie, dei proprietari e conduttori dei fondi
interessati dai danni, purché in possesso di porto d'armi per
l'esercizio venatorio, e di cacciatori esperti, qualificati
attraverso appositi corsi di formazione riconosciuti dalla
Regione.
Tutte queste operazioni, abbattimenti e catture, previste
dall'articolo 18 non costituiscono attività di caccia, ma attività
di controllo della specie.
Si sottolinea come la collaborazione dei cacciatori
all'operazione di controllo è importante sia per l'aiuto tecnico,
sia perché è fatta su base volontaria e non retribuita, e quindi
consente di diminuire i costi a carico dell'Amministrazione.
Per venire alla domanda specifica, nella deliberazione di Giunta
regionale n. 171 del 28 gennaio 2000, che ha approvato il programma
di controllo della popolazione del cinghiale presente in Valle
d'Aosta per l'anno 2000, per quanto attiene l'eventuale
collaborazione dei proprietari e dei conduttori dei fondi
interessati dai danni alle operazioni di controllo, si è fatto
riferimento ai consorzi di miglioramento fondiario che trovano
normale utilizzazione nell'attività agricola regionale quali unità
gestionali in grado di realizzare programmi unitari di conduzione
dei terreni, questo visto l'estremo frazionamento delle nostre
proprietà, ritenendo che ciò non solo renda possibile una concreta
efficacia del piano di controllo, ma anche che non sia in contrasto
con l'articolo 18 della legge n. 64/94.
La deliberazione in oggetto è stata recentemente sospesa dal TAR
della Valle d'Aosta a seguito di un ricorso promosso dall'ENPA e
della Lega per l'abolizione della caccia. Poiché il TAR ha sospeso
l'atto ma non si è ancora espresso sulla sua legittimità, per il
momento non è dato sapere se quanto deliberato dalla Giunta
regionale in merito all'eventuale collaborazione dei proprietari e
dei conduttori dei fondi interessati dai danni alle operazioni di
controllo costituisca o meno motivo di illegittimità.
Il precedente atto amministrativo, che è citato e che era stato
annullato dal TAR della Valle d'Aosta, non può essere messo in
relazione con questo provvedimento in quanto non si tratta di una
delibera di Giunta, ma si trattava di una comunicazione del
Direttore del Corpo forestale che impartiva disposizioni.
L'ultima questione posta è un po' provocatoria. Per quanto è a
mia conoscenza, la specie cinghiale è molto prolifica, ha trovato
un habitat favorevole dovuto all'abbandono di vaste zone marginali
prima utilizzate a scopo agricolo; inoltre questo animale non
subisce alcuna concorrenza dalle altre specie. Queste penso siano
le motivazioni principali della grande diffusione di questo
ungulato sul nostro territorio.
Per quanto concerne altre forme di incremento della popolazione,
le nostre stazioni forestali controllano il territorio e anche quei
pochi allevamenti - uno o due - autorizzati sul territorio della
Valle d'Aosta. Quindi il controllo è comunque assicurato.
Président
La parole au Conseiller Curtaz.
Curtaz (PVA-cU)
Prendo atto della risposta dell'Assessore,
che devo riconoscere è stata esauriente, anzi per certi versi è
andata addirittura al di là delle domande poste
dall'interrogazione.
Preso atto della risposta esauriente, tuttavia non sono del
tutto rassicurato né rispetto alle questioni di tipo procedurale,
né rispetto alle questioni di tipo sostanziale che hanno originato
la mia domanda, che l'Assessore ha definito "provocatoria".
Ho preso atto della differenza riguardante la natura di atto
amministrativo, fra quello già annullato dal TAR e questo secondo,
oggetto della sospensione del TAR. Ho però ragione di ritenere che
l'Amministrazione, avendo ampliato al di là dell'elencazione
tassativa che prevede la legge i soggetti legittimati alle battute
al cinghiale, possa aver commesso un atto illegittimo, e quindi
sarà questa la decisione che il TAR dovrà prendere, anche se
aspettiamo che sia l'organo giudiziario preposto a dire una parola
definitiva sul merito.
Certo, ed è la valutazione che faccio da cittadino, questa della
"caccia al cinghiale" sta diventando per certi versi un business e
per altri la possibilità per i cacciatori di andare a caccia tutto
l'anno; questo è in sostanza quello che si sta verificando. E più
si ampliano i soggetti legittimati a queste battute, più sono tante
le persone che possono usufruire di questa opportunità. Credo che
questa sia una cosa poco sana anche per la tradizione che la caccia
dovrebbe mantenere nella nostra regione, e che rischi di alimentare
degli abusi.
Prendo atto infine che l'Assessore mi ha rassicurato in punto
controlli; chiedo che la vigilanza sia alta, sia in riferimento a
questi allevamenti autorizzati, sia in riferimento ad altre ipotesi
di proliferazione, che potrebbe essere incentivata da coloro che
hanno interesse di fare le battute di caccia.
