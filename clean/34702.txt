Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2425 del 16 maggio 2012 - Resoconto
OGGETTO N. 2425/XIII - Disegno di legge: "Disposizioni per
l'adempimento degli obblighi della Regione autonoma Valle d'Aosta
derivanti dall'appartenenza dell'Italia alle Comunità europee.
Modificazioni e abrogazioni di leggi in attuazione di obblighi
comunitari. Legge comunitaria regionale 2012".
Articolo 1
(Modificazioni alla legge regionale 4 dicembre 2006, n.
29)
1. Al comma 2 dell'articolo 6 della legge regionale 4
dicembre 2006, n. 29 (Nuova disciplina dell'agriturismo.
Abrogazione della legge regionale 24 luglio 1995, n. 27, e del
regolamento regionale 14 aprile 1998, n. 1), le parole: "al Comune
nel cui territorio è ubicata l'azienda" sono sostituite dalle
seguenti: "allo sportello unico competente per il territorio in cui
è ubicata l'azienda, di seguito denominato sportello
unico,".
2. Dopo il comma 5 dell'articolo 7 della l.r. 29/2006, è
aggiunto il seguente:
"5bis. I corsi di cui ai commi 1 e 2 sono finanziati in
regime de minimis, fino ad un massimo del 100 per cento del valore
del servizio agevolato.".
3. Al comma 1 dell'articolo 8 della l.r. 29/2006, le parole:
"Ai fini dell'ottenimento dell'autorizzazione comunale
all'esercizio" sono sostituite dalle seguenti: "Ai fini
dell'esercizio".
4. L'articolo 9 della l.r. 29/2006 è sostituito dal
seguente:
"Articolo 9
(Segnalazione certificata di inizio attività
agrituristica)
1. L'esercizio dell'attività agrituristica e il trasferimento
della proprietà o della gestione della stessa per atto tra vivi o a
causa di morte sono soggette alla segnalazione certificata di
inizio attività (SCIA) di cui all'articolo 22 della legge regionale
6 agosto 2007, n. 19 (Nuove disposizioni in materia di procedimento
amministrativo e di diritto di accesso ai documenti
amministrativi), da presentare allo sportello unico e, per
conoscenza, alla struttura competente.
2. La SCIA deve contenere la descrizione dettagliata delle
attività proposte, con l'indicazione delle caratteristiche
aziendali, degli immobili adibiti all'esercizio dell'attività
agrituristica, della capacità ricettiva, del periodo e dell'orario
di apertura e dei prezzi dei servizi offerti, nonché la
dichiarazione sostitutiva di atto di notorietà relativa:
a) al possesso dei requisiti di idoneità sanitaria da parte
degli addetti alla produzione, alla lavorazione e alla
somministrazione di alimenti e bevande;
b) alla disponibilità di locali e di strutture destinati
all'esercizio dell'attività agrituristica conformi ai requisiti di
cui all'articolo 3 e alle disposizioni vigenti in materia di
urbanistica, sanità, prevenzione degli incendi e sicurezza;
c) all'insussistenza delle cause ostative di cui agli
articoli 11 e 92 del regio decreto 18 giugno 1931, n. 773
(Approvazione del testo unico delle leggi di pubblica sicurezza), e
71 del decreto legislativo 26 marzo 2010, n. 59 (Attuazione della
direttiva 2006/123 CE relativa ai servizi nel mercato
interno);
d) all'iscrizione nell'elenco di cui all'articolo 4;
e) al possesso del certificato di complementarità di cui
all'articolo 8.
3. Nel caso delle società di cui all'articolo 4, comma 3, il
requisito di cui al comma 2, lettera c), deve essere posseduto sia
dal legale rappresentante sia dal soggetto preposto all'esercizio
dell'attività agrituristica.
4. L'accertamento dei requisiti previsti dal presente
articolo è effettuato dallo sportello unico al quale è presentata
la SCIA.".
5. Al comma 1 dell'articolo 11 della l.r. 29/2006, le parole:
"al Comune" sono sostituite dalle seguenti: "allo sportello
unico".
6. All'articolo 12 della l.r. 29/2006 sono apportate le
seguenti modificazioni:
a) al comma 1, lettere g) e h), le parole: "al Comune" sono
sostituite dalle seguenti: "allo sportello unico";
b) al comma 2, le parole: "dall'ottenimento
dell'autorizzazione comunale all'esercizio" sono sostituite dalle
seguenti: "dalla presentazione della SCIA".
7. L'articolo 13 della l.r. 29/2006 è sostituito dal
seguente:
"Articolo 13
(Sospensione e divieto di prosecuzione dell'attività
agrituristica)
1. Nel caso in cui sia venuto meno anche uno soltanto dei
requisiti di cui all'articolo 9, commi 2 e 3, lo sportello unico
comunica all'interessato il termine entro il quale adottare i
provvedimenti necessari per ripristinare la situazione inizialmente
segnalata disponendo, in relazione alla gravità delle violazioni
contestate, l'eventuale sospensione dell'esercizio dell'attività
agrituristica. Nel caso in cui l'interessato non abbia provveduto
nel termine assegnatogli a ripristinare la situazione inizialmente
segnalata, lo sportello unico dispone il divieto di prosecuzione
dell'esercizio dell'attività agrituristica.
2. I provvedimenti di sospensione e di divieto di cui al
comma 1 acquistano efficacia con la comunicazione degli stessi
all'interessato e sono trasmessi alla struttura
competente.".
8. Al comma 3 dell'articolo 25 della l.r. 29/2006, le parole:
"titolari dell'autorizzazione comunale all'esercizio dell'attività
agrituristica" sono sostituite dalle seguenti: "esercenti
l'attività agrituristica".
9. Al comma 2 dell'articolo 26 della l.r. 29/2006, le parole:
", ed è condizione per il rilascio dell'autorizzazione comunale
all'esercizio dell'attività agrituristica di cui all'articolo 9,
nella quale deve essere altresì indicata la classificazione
assegnata" sono soppresse.
10. Il comma 3 dell'articolo 29 della l.r. 29/2006 è
sostituito dal seguente:
"3. Ai fini di cui all'articolo 13, l'esito dei controlli
effettuati ai sensi del comma 1 è comunicato allo sportello
unico.".
Articolo 2
(Modificazioni alla legge regionale 6 agosto 2007, n.
19)
1. Al comma 1 dell'articolo 22 della legge regionale 6 agosto
2007, n. 19 (Nuove disposizioni in materia di procedimento
amministrativo e di diritto di accesso ai documenti
amministrativi), le parole: "della salute" sono soppresse.
2. Dopo la lettera d) del comma 1 dell'articolo 41 della l.r.
19/2007, è aggiunta la seguente:
"dbis) salva diversa disposizione di legge o regolamento, per
i verbali o i resoconti di organi collegiali istituzionali, quando
non operano in seduta pubblica.".
Articolo 3
(Modificazione alla legge regionale 16 febbraio 2011, n.
2)
1. Dopo il comma 4 dell'articolo 7 della legge regionale 16
febbraio 2011, n. 2 (Disciplina delle attività di coltivazione,
raccolta, prima trasformazione, trasformazione e
commercializzazione delle piante officinali), è aggiunto il
seguente:
"4bis. I corsi di formazione di cui al comma 1 sono
finanziati in regime de minimis fino ad un massimo del 100 per
cento del valore del servizio agevolato nei casi individuati con
provvedimento del dirigente della struttura competente.".
Articolo 4
(Abrogazioni)
1. Sono abrogate le seguenti disposizioni della legge
regionale 21 gennaio 2003, n. 1:
a) il comma 6 dell'articolo 7;
b) l'ultimo periodo del comma 1 dell'articolo 10;
c) il comma 4 dell'articolo 10;
d) l'articolo 12.
2. Sono, altresì, abrogati:
a) l'articolo 14 della legge regionale 7 marzo 1997, n.
7;
b) l'articolo 23 della legge regionale 31 dicembre 1999, n.
44;
c) l'articolo 10 della l.r. 29/2006;
d) le lettere a) e b) del comma 1 dell'articolo 12 della l.r.
29/2006;
e) l'articolo 35 della legge regionale 29 marzo 2007, n.
4;
f) il comma 8 dell'articolo 33 della legge regionale 24
dicembre 2007, n. 34;
g) l'articolo 5 della legge regionale 12 ottobre 2009, n.
31;
h) l'articolo 16 della legge regionale 12 ottobre 2009, n.
33;
i) l'articolo 6 della legge regionale 28 dicembre 2011, n.
35.
Presidente
- Prima di dare la parola al relatore, ricordo
che il disegno di legge ha avuto parere favorevole a maggioranza
della III Commissione e parere favorevole con proposte modificative
del Consiglio permanente degli enti locali.
La parola al Consigliere Comé.
Comé (SA-UdC-VdA)
- Grazie Presidente.
L'ordinamento italiano ha provveduto, per lungo tempo, ad
adeguarsi alle direttive comunitarie con provvedimenti ad hoc. Nel
1989 la legge "La Pergola" ha introdotto un importante strumento di
razionalizzazione delle procedure di adeguamento, imponendo
l'adozione ogni anno della cosiddetta "legge comunitaria", oggi
regolata dalla legge n. 11/2005, che disciplina il processo di
formazione della posizione italiana nella fase di predisposizione
degli atti dell'Unione europea e garantisce l'adempimento degli
obblighi derivanti dall'appartenenza dell'Italia all'Unione stessa.
La legge comunitaria contiene, quindi, i provvedimenti volti a
conformare l'ordinamento italiano agli obblighi comunitari sorti
nell'anno in questione, abrogando o modificando le disposizioni
contrastanti con il diritto comunitario.
Il nuovo titolo V della Costituzione, come modificato dalla
legge costituzionale n. 3/2001, attribuisce alle Regioni, nelle
materie di propria competenza e secondo le procedure stabilite
dalla legge statale, il potere/dovere di procedere all'esecuzione
degli atti dell'Unione europea, pur mantenendo in capo allo Stato
ogni responsabilità derivante dal mancato adempimento di obblighi
comunitari, e riservando a quest'ultimo la valutazione circa la
necessità di un intervento in via sostitutiva, in caso di eventuale
inerzia delle Regioni.
La nostra Regione ha disciplinato la sua partecipazione ai
processi normativi dell'Unione europea e le procedure di esecuzione
degli obblighi comunitari con la legge regionale n. 8/2006, che ha
introdotto nel nostro ordinamento la legge comunitaria regionale,
finalizzata a dare tempestiva attuazione agli atti normativi
comunitari, nonché alle sentenze della Corte di giustizia delle
Comunità europee nelle materie di competenza regionale.
Passando ai contenuti della proposta in discussione, il presente
disegno di legge reca disposizioni modificative ed abrogative di
leggi regionali in attuazione di obblighi comunitari. Come
verificato dalle competenti strutture dell'Amministrazione
regionale, il nostro ordinamento è sostanzialmente conforme
all'ordinamento comunitario. Tra le poche eccezioni rimaste c'è la
normativa regionale in materia di agriturismo, disciplinata dalla
legge regionale n. 29/2006, la quale necessita di alcune modifiche
per dare attuazione alla direttiva 2006/123/CE, relativa ai servizi
nel mercato interno.
L'articolo 1 del presente disegno di legge reca, per l'appunto,
modificazioni alla citata legge regionale n. 29/2006, prevedendo
che la domanda per poter esercitare l'attività agrituristica sia
presentata allo sportello unico competente per il territorio in cui
è ubicata l'azienda e non più al Comune. Inoltre si chiarisce che i
corsi di qualificazione professionale, necessari per l'iscrizione
all'elenco degli operatori agrituristici e per l'eventuale subentro
da parte dei coadiuvanti familiari nell'esercizio dell'attività,
sono finanziati in regime
de minimis
, fino ad un massimo del
100 percento del valore del servizio agevolato, dal momento che gli
stessi configurano aiuti di Stato ai sensi della normativa
comunitaria vigente. Oltre a questo, si sostituisce la disciplina
della domanda per il rilascio dell'autorizzazione comunale con una
nuova disposizione che introduce la "segnalazione certificata di
inizio attività agrituristica (SCIA)", sempre nell'ottica di
recepimento della direttiva servizi ed ai fini di liberalizzazione
delle attività economiche e di semplificazione amministrativa. È
stata inoltre prevista la possibilità di autocertificare, mediante
dichiarazione sostitutiva di atto di notorietà, il possesso dei
requisiti cui normalmente è subordinato l'esercizio dell'attività
agrituristica. L'articolo 2 contiene alcune modificazioni alla
legge regionale n. 19/2007 in materia di SCIA ed in materia di
esclusione dal diritto di accesso ai documenti amministrativi, in
linea con le modificazioni da ultimo apportate alla legge statale
n. 241/1990. L'articolo 3 modifica la legge regionale n. 2/2011,
recante la disciplina delle attività di coltivazione, raccolta,
prima trasformazione, trasformazione e commercializzazione delle
piante officinali, disciplinando i corsi regionali di formazione
organizzati in collaborazione con l'Institut agricole régional. In
particolare si prevede che, nei casi individuati con provvedimento
del dirigente della struttura regionale competente, tali corsi
siano finanziati in regime
de minimis
fino ad un massimo del
100 percento del valore del servizio agevolato. L'articolo 4
contiene infine alcune abrogazioni finalizzate al corretto
recepimento di obblighi comunitari, con particolare riferimento a
disposizioni regionali in materia di tariffe delle professioni
turistiche (nello specifico, si abrogano alcuni articoli contenuti
nella legge n. 7/1997, nella legge n. 44/1999 e nella legge n.
1/2003).
Presidente
- Dichiaro aperta la discussione generale.
Se non vi sono richieste di intervento, dichiaro chiusa la
discussione generale.
La parola al Presidente della Regione, Rollandin.
Rollandin (UV)
- Grazie Presidente. Volevo ringraziare
anzitutto il relatore, la commissione per il lavoro svolto, per
aver illustrato le ragioni di questa sessione comunitaria, che ci
permette ogni anno di analizzare le eventuali norme che non sono
allineate con le direttive comunitarie.
Questo lavoro negli anni sta creando i suoi effetti, di fatto
abbiamo norme che sono sempre più allineate con le norme
comunitarie; quelle che possono avere dei problemi come in questo
caso, vengono sottoposte all'attenzione durante questa sessione
specifica del Consiglio, per vedere le modifiche da apportare e che
le riallineino con le misure che a livello comunitario sono
previste per i campi di appartenenza. In questo caso è il discorso
dell'agriturismo, che è oggetto di questa riforma.
Con questo spirito, ringraziando ancora per il lavoro svolto,
credo che il disegno di legge possa essere approvato.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato.
Pongo in votazione la legge nel suo complesso:
Consiglieri presenti, votanti e favorevoli: 32
Il Consiglio approva all'unanimità.
