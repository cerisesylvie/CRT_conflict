Classificazione
OPERE PUBBLICHE



Oggetto del Consiglio n. 769 del 7 ottobre 2009 - Resoconto
OGGETTO N. 769/XIII - Interpellanza: "Realizzazione di
parcheggi pertinenti alla struttura del parco archeologico di
Saint-Martin de Corléans in comune di Aosta".
Interpellanza
Constatato che l'area megalitica di Saint-Martin de Corléans
ed il relativo Parco archeologico sono potenzialmente una risorsa
per il turismo culturale per la città di Aosta e per l'intera
comunità valdostana;
Sottolineato che l'anno 2010 dovrebbe vedere la conclusione
dei lavori per la realizzazione del Parco archeologico;
Ricordato che la deliberazione del Consiglio comunale di
Aosta del 27 luglio 1999 n. 165, ha espresso parere favorevole al
progetto condizionandolo però alla realizzazione contestuale dei
parcheggi pertinenziali;
Evidenziato che la gestione futura del sito non può
prescindere da un progetto di fattibilità socio-economico e
parimenti da uno studio sugli accessi, sulla viabilità, sui
parcheggi della zona interessata;
il sottoscritto Consigliere regionale
Interpella
l'Assessore competente per conoscere i tempi di realizzazione
dei parcheggi pertinenziali al sito e se non ritiene utile prendere
contatti con il Comune di Aosta per richiedere di inserire, nello
studio in atto per la definizione del Piano Urbano del Traffico,
una valutazione su una riorganizzazione della viabilità per una più
confacente valorizzazione del Parco archeologico.
F.to: Rigo
Président
- La parole au Conseiller Rigo.
Rigo (PD)
- Il nostro Paese, lo sa bene l'Assessore,
possiede un'inestimabile ricchezza culturale, un patrimonio
artistico e monumentale, città d'arte; tutto questo concorre a fare
dell'Italia un Paese la cui identità è fondata anche sul patrimonio
culturale. Come lo trattiamo? Sappiamo conservarlo, valorizzarlo e
promuoverlo? I nostri siti archeologici, musei, monumenti sono una
vera e propria risorsa economica? Lo Stato sfrutta adeguatamente il
nostro patrimonio anche per creare posti di lavoro? Queste domande,
che paiono retoriche, hanno avuto una risposta domenica 27
settembre a "Presa diretta", il programma di Riccardo Iacona, e il
servizio di Domenico Iannacone ha potuto (chi lo ha visto) darne
un'idea: un disastro! Non ci sono soldi per interventi essenziali,
ma si spendono milioni di euro in progetti che non verranno mai
realizzati. A Caserta non ci sono soldi per tagliare l'erba del
parco più bello d'Italia. Nella baia di Napoli il museo
archeologico, costato una fortuna, viene aperto nove giorni l'anno.
Sempre a Pozzuoli, per vedere la Piscina Mirabilis, una cisterna
davvero mirabile dalle arcate altissime da cui i Romani prendevano
acqua, bisogna bussare alla casa privata di un'anziana signora, che
gentilmente, se ha voglia, ti viene ad aprire. Nonostante le
ripetute affermazioni sulla centralità della cultura per uno
sviluppo qualificato del Paese, le risorse umane, finanziarie,
progettuali continuano a diminuire. Il servizio si conclude con
l'amara vicenda della scuola, dell'Istituto centrale del restauro a
Roma: da tre anni non accoglie più nuovi studenti, perché il
Ministero non ha scritto il regolamento che consentiva di farla
ripartire, dopo che era stata equiparata al diploma universitario.
Quel vuoto ministeriale è dipeso da più Ministri purtroppo, un
vuoto che non si sa se verrà colmato. Ho voluto richiamare quel
servizio televisivo, non solo perché mi ha lasciato stupefatto, ma
perché ho pensato a quanto sia distante la Valle d'Aosta da quella
disastrosa situazione: ogni tanto bisognerebbe richiamarlo con
convinzione! Mi è subito venuta alla mente l'area megalitica di
Saint-Martin de Corléans, il nostro piccolo tesoro, la sua
valorizzazione, il fatto che possa generare turismo e anche posti
di lavoro. Area particolarmente importante per lo studio della
preistoria europea e il progetto del parco archeologico vuole
essere un raccordo fra le esigenze delle discipline storiche e
l'architettura, con l'intento di creare non un oggetto
architettonico isolato, ma un oggetto urbano complesso, legato alla
memoria e alla storia, ma anche all'attualità e alla funzione della
città.
"Quello che è adesso un cantiere..."
- ha ricordato
in un comunicato l'Assessore competente -
"... nei prossimi anni
si trasformerà in uno dei più grandi e importanti parchi
archeologici"
, lo speriamo davvero.
Come anticipato dall'Assessore Laurent Viérin, rispondendo ad
un'interrogazione nell'adunanza del 12 novembre 2008, la Giunta
regionale, con deliberazione n. 1862 del 3 luglio 2009, ha affidato
ad una società uno studio di fattibilità finalizzato alla
valorizzazione e allo sviluppo del parco con alcuni degli obiettivi
(leggo):
"di rispondere all'esigenza di conferire identità agli
scavi archeologici effettuati e di valorizzarli in un contesto di
aumento della domanda culturale sul territorio; di individuare
inoltre le funzioni da attestare all'interno della struttura
architettonica... allo stesso tempo, appare necessario che
l'attività di informazione e promozione diretta alla fruizione
tenga conto di alcuni elementi di carattere prioritario
...
linee guida alla predisposizione di un piano di marketing... e
la ricerca di soluzioni tecnologiche e metodologie innovative"
,
tutto ciò in funzione della valorizzazione del parco e per
rispondere al meglio alle attese dei numerosi, potenziali
visitatori italiani e stranieri, numero potenziale che in delibera
è appuntato e che io non voglio ricordare.
Il buon afflusso di visitatori durante la settimana del
cantiere-evento di giugno, la curiosità - ho letto nel comunicato -
di 1.263 persone è stata ed è di buon auspicio per la futura
apertura al pubblico. Il senso dell'interpellanza è proprio qui.
Oltre alle informazioni sui parcheggi pertinenziali previsti, la
nostra premura è anche rivolta alla riorganizzazione urbanistica
degli spazi confinanti il sito archeologico. Occorre pensare a
rendere più attraente e accogliente quella zona, più funzionale la
sua viabilità, i suoi accessi, gli spazi per le visite guidate dei
gruppi. Tutti quanti avete bene in mente la zona, la viabilità e la
difficoltà molte volte a far visita agli amici. Ancora recentemente
alcune lettere alla stampa e ad altri giornali locali descrivevano
in toni preoccupati la situazione di piazza Salvadori o di viale
Europa. Il Comune di Aosta ha affidato l'incarico per definire il
nuovo piano urbano generale del traffico e allora mi chiedo e ci
chiediamo: perché non chiedere ai professionisti, attraverso il
Comune capoluogo, di tenere conto dello sviluppo futuro di
quell'area, di pensare già al domani di quell'area, delle sue nuove
necessità? Indicazioni che potrebbero consigliare il Comune a
rivedere i suoi indirizzi, gli strumenti urbanistici di quella
zona, per far sì che nei prossimi anni quel ricco patrimonio sia di
completamento alla valorizzazione e alle funzioni di tutta la zona
di Saint-Martin de Corléans; studiare oggi, anche grazie alle
indicazioni dello studio di fattibilità cui parlavo prima, oggetto
della delibera che ho richiamato, per creare domani un'area
culturale interessante e dico io uno spazio urbano accogliente.
Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, Monsieur le Président. Grazie al
collega Rigo per questa interpellanza che ci dà modo di discutere
ancora una volta di Saint-Martin nel suo insieme, perché poi i
parcheggi sono un elemento indispensabile per la futura fruizione
di questa incredibile risorsa che la Comunità valdostana ha e che
vuole valorizzare al meglio. L'11 novembre saremo con la V
Commissione presenti a Saint-Martin, che è stato oggetto durante
l'estate di un cantiere-evento. Mi dispiace - con rammarico voglio
sottolineare questo - che pochissimi Consiglieri siano andati a
visitare il cantiere-evento di Saint-Martin, perché era
un'occasione incredibile per percepire, anche da un punto di vista
della costruzione con futura musealizzazione, questo importante
sito. L'11 novembre sarà un'occasione altrettanto importante per
capire i risvolti, le potenzialità e soprattutto a che punto è lo
stato di avanzamento di questo importante cantiere.
Per quanto riguarda i parcheggi, la realizzazione dei parcheggi
pertinenziali al Parco archeologico è prevista contestualmente
all'esecuzione delle opere edili attualmente in corso, la cui
conclusione è in programma nel corso del 2010. Così come richiesto
dai tecnici dell'Amministrazione comunale di Aosta, le due aree di
parcheggio per complessivi 4.196 metri quadrati saranno realizzate
negli appezzamenti di quel foglio 27 del catasto comunale di Aosta,
particelle 167-168, ad est (di fronte all'ex maternità, destinata
dal piano regolatore per attrezzature di interesse collettivo) e
particella 315 (ex bocciofila destinata ad attrezzature per la
viabilità) ad ovest dell'area archeologica.
Tali indicazioni sono contenute come condizioni stabilite
dall'Amministrazione comunale, in quella famosa intesa... il
procedimento finalizzato al raggiungimento dell'intesa di cui alla
deliberazione del Consiglio comunale n. 165, approvata nel 1999. Si
precisa che nello stesso atto si richiedeva inoltre:
"...
integrazioni progettuali e documentazione rispetto ai flussi di
traffico stimati..."
e che tali richieste hanno trovato
recepimento e soluzione nella seconda fase progettuale approvata;
questo è molto importante e lei ha fatto bene a sottolinearlo,
perché è stato un aspetto che è stato aggiunto in itinere.
Noi accogliamo il suo invito e crediamo che, per una migliore
definizione della problematica, provvederemo a richiedere
ufficialmente di inserire, nello studio in atto per la definizione
del piano urbano del traffico, una valutazione su una
riorganizzazione della viabilità in relazione alla nuova funzione
del costruendo parco archeologico, che, come ha detto lei, non è
solo di interesse della città di Aosta, ma sarà sicuramente un
atout
per l'intera Valle d'Aosta.
Président
- La parole au Conseiller Rigo.
Rigo (PD)
- Mi dichiaro soddisfatto della risposta
dell'Assessore e, visto che già lui l'ha anticipato, ovviamente la
visita all'area megalitica dell'11 novembre non è solo della
Commissione, ma di tutti i Consiglieri interessati, che vogliono
visitare quel sito e avere con i funzionari un approfondimento
sulla problematica.
