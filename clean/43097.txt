Classificazione
EDILIZIA
Edilizia residenziale



Oggetto del Consiglio n. 543 del 22 aprile 2021 - Resoconto
OGGETTO N. 543/XVI - Interpellanza: "Verifica delle domande
per il contributo indiretto all'ARER a copertura del canone di
locazione risultate incomplete".
Bertin (Presidente)
- Possiamo passare al punto n. 56
dell'ordine del giorno. Per l'illustrazione, consigliere
Manfrin.
Manfrin (LEGA VDA) -
Con questa interpellanza andiamo a
trattare un argomento che abbiamo già discusso all'interno di
questo Consiglio, un argomento che riguarda una delle misure
previste dalla legge 8/2020 e, più precisamente, l'articolo 71,
come è indicato in premessa. Questa misura prevedeva che per gli
effetti negativi della crisi anche sulle famiglie di assegnatari di
alloggi di edilizia residenziale pubblica ci fosse la possibilità
di aderire a uno sconto degli affitti, fino a tre mensilità.
Questa possibilità era legata al possesso di un Isee inferiore o
uguale a 20 mila euro e/o di una riduzione o una mancanza di
reddito derivata appunto dal Covid-19, oppure dal possesso di un
reddito inferiore rispetto a quello stabilito come minimo reddito
vitale dalla delibera di Giunta in collegato.
Come sappiamo, la legge 8 è stata approvata nel mese di luglio,
ma, per tutta una serie di difficoltà, legate anche
all'approvazione in Commissione, e per un'interpretazione relativa
alla delibera di Giunta arrivata in ritardo, la pubblicazione del
bando è stata fatta nel solo mese di ottobre, indicativamente
intorno al 10 ottobre con scadenza il 15 ottobre, quindi con
pochissimi giorni per aderire a questa domanda; a questa misura -
che sicuramente vedeva l'interesse di molti cittadini - hanno
potuto accedere chiaramente molte poche persone.
Poche persone che, ovviamente, hanno cercato d'informarsi e
evidentemente hanno trovato lunghe code, sia al centralino sia
fisicamente agli uffici dell'ARER, proprio perché si era creato un
collo di bottiglia a seguito delle richieste.
Come sapete, si era arrivati a una riapertura dei termini, come
si era discusso in questo Consiglio, con l'inserimento di un
articolo apposito in quest'aula ma anche qui si era riaperto il
termine di pochissimi giorni.
Da quello che abbiamo potuto vedere, a seguito di un
provvedimento dirigenziale, il 7666 del 29 dicembre, è stata
pubblicata la graduatoria relativa a tutti coloro che avevano
presentato la domanda e avuto diritto, o non avevano avuto diritto
a quel contributo e abbiamo potuto vedere nel riassunto che più di
cento famiglie avevano presentato la richiesta, ma la loro
richiesta risultava essere incompleta.
Ora è chiaro che non si poteva, nelle more della necessità,
spendere le previsioni di bilancio, quindi bisognava intervenire
entro il 31 dicembre 2020 per la liquidazione del contributo o
anche in relazione alla riapertura dei termini, quello che però
possiamo rilevare è che per tante persone a cui è stata comunicata
questa incompletezza della domanda, questa incompletezza è
risultata molto strana, ovvero non si conoscono le cause di questa
incompletezza. A tanti non è stata nemmeno comunicata, ci sono per
esempio persone - glielo dico così, un caso concreto, Assessore -
che addirittura hanno aiutato gli altri a compilare le domande,
cioè hanno fatto una propria domanda, poi hanno aiutato a compilare
gli altri le domande per avere questo contributo, le domande degli
altri sono state accettate e le domande proprie invece è risultato
che erano incomplete e non capiscono che cosa abbiano omesso perché
hanno utilizzato le stesse modalità di compilazione che hanno usato
per le persone che hanno aiutato.
Quindi, evidentemente, ci deve essere stato un problema che non
si comprende, non si comprende quali siano effettivamente le
possibilità di definire incompleta una domanda, se nella
definizione di incompletezza si vada a evidenziare la fattispecie
anche del non possesso di requisiti, questo requisito di reddito,
requisito di lavoro, di riduzione o di assenza di lavoro a seguito
del Covid oppure ancora di non pertinenza nei canoni relativi al
minimo vitale.
Al netto di questo, però, anche se in realtà la tabella riporta
anche la colonna della sussistenza dei requisiti o meno, quello che
riteniamo sia importante è fare in modo che le tante persone che
davvero hanno visto la propria vita sconvolta da questa crisi,
possano trovare l'accoglimento di una domanda che era sembrata un
piccolo spiraglio di salvezza nel mezzo della crisi e quindi per
mezzo di questa interpellanza le chiediamo, Assessore, se sia
intenzione dell'Amministrazione regionale effettuare una verifica
delle domande risultate incomplete per procedere, in caso di
possesso di requisiti, all'erogazione del contributo sopra
menzionato.
Presidente -
Per la risposta, l'assessore Barmasse a cui
passo la parola.
Barmasse (UV) -
Alla prima domanda "se sia intenzione
dell'Amministrazione regionale effettuare una verifica delle
domande risultate incomplete per procedere, in caso di possesso dei
requisiti, all'erogazione del contributo summenzionato", posso dire
che il contributo cui si fa riferimento nell'interpellanza era
previsto nell'ambito delle misure per contrastare gli effetti
dell'emergenza epidemiologica della legge regionale 8 del 13 luglio
2020. Si trattava di un contributo indiretto a copertura del canone
di locazione, limitatamente alle mensilità di marzo, aprile e
maggio 2020 o, nel caso gli stessi fossero già stati saldati, alle
mensilità dei mesi di giugno, luglio e agosto 2020, riconosciuto
anche ai nuclei familiari e assegnatari degli alloggi di edilizia
residenziale pubblica in possesso di un Isee inferiore o uguale a
20 mila euro che ne facessero richiesta, autocertificando un
reddito inferiore alla soglia di sussistenza considerata minima
vitale - come appunto disciplinata dall'articolo 5 della legge
regionale 23/2010 - e la sospensione o la riduzione dell'attività
lavorativa causata dagli effetti legati all'emergenza
epidemiologica.
Con deliberazione della Giunta regionale n. 785 del 14 agosto
2020, in attuazione della legge regionale citata, sono state
approvate le disposizioni applicative e la disciplina dei
procedimenti di concessione di tali contributi che all'articolo 3,"
presentazione delle domande", comma 2, prevedono che la domanda
deve risultare completa all'atto della presentazione della stessa,
pena il rigetto della stessa.
Le domande pervenute ad ARER entro la data di scadenza prevista,
cioè 15 ottobre 2020, erano state centottantuno, di queste
novantatré erano risultate incomplete e pertanto rigettate ai sensi
della citata DGR 765/2020. Venticinque domande erano state accolte,
le restanti sessantatré erano state rigettate per mancanza di
requisiti o per presentazione oltre i termini.
Successivamente, con la legge regionale n. 10 del 3 dicembre
2020, sono stati modificati i requisiti di accesso al contributo in
parola, prevedendo il riconoscimento dello stesso ai nuclei che
autocertificano almeno uno dei requisiti, cioè il reddito inferiore
alla soglia economica e sussistenza considerata minimo vitale e una
sospensione o riduzione dell'attività lavorativa in conseguenza
dell'emergenza Covid-19 e non entrambi come nella originaria
formulazione in legge regionale 8.
Pertanto, con DGR n. 1356 del 14 dicembre 2020, è stata
modificata la disciplina dei procedimenti di concessione del
contributo per adattarla alle nuove previsioni di legge e sono
stati riaperti i termini per presentare le domande sino al 18
dicembre 2020.
Le nuove domande pervenute ad ARER entro il termine sono state
settanta, sono state inoltre rivalutate le centocinquantasei
domande già pervenute nella precedente finestra di presentazione
sulla base della modifica dei requisiti.
In esito all'attività delle centocinquantasei domande escluse
precedentemente, quarantasei sono state accolte mentre, per quanto
riguarda le settanta nuove domande presentate entro il 18 dicembre,
trentasette sono state accolte, tredici sono state escluse in
quanto risultate non complete, quindici sono state rigettate per
mancanza dei requisiti previsti mentre cinque sono state escluse in
quanto erano già state presentate e accolte con la precedente
istruttoria.
Sono stati pertanto erogati dall'ARER e rimborsati dalla Regione
in totale, nelle due finestre, sessantadue contributi per un totale
di 27.360 euro a fronte di duecentocinquantuno domande presentate,
il 24,7% del totale.
Le domande rigettate in totale sono state centottantanove, cioè
il 75,3% di cui centosei pari al 42,2% risultate incomplete e
pertanto rigettate ai sensi di quanto previsto dalla deliberazione
775/2020.
È evidente che probabilmente c'è stato qualche problema nella
disciplina dell'erogazione del contributo, tenuto conto del tasso
molto alto delle domande risultate incomplete, probabilmente dovuto
anche ai tempi molto ristretti nei quali si è dovuto dare corso
alla misura.
Ciò detto, e per venire al quesito specifico, ovvero "se sia
intenzione dell'Amministrazione regionale effettuare una verifica
delle domande risultate incomplete per procedere, in caso di
possesso dei requisiti, all'erogazione del contributo", purtroppo
le risorse stanziate per la misura in argomento erano state
finanziate con l'avanzo di amministrazione 2020 e pertanto le
stesse dovevano essere impegnate entro il 31 dicembre 2020. Non
risulta pertanto possibile rivalutare domande già presentate.
Presidente -
Per la replica, il consigliere Manfrin.
Manfrin (LEGA VDA) -
Mi spiace ovviamente di venire a
conoscenza della risposta, lei ha parlato, innanzitutto, di un
errore nella legge che prevedeva entrambi i requisiti; devo
ovviamente fare una contestazione nel senso che la legge era chiara
soprattutto a un osservatore esterno, perché la legge diceva che si
doveva avere un Isee o pari o inferiore a 20 mila euro e poi
possedendo questo Isee tu o potevi essere al di sotto del minimo
vitale oppure avere avuto una riduzione di reddito o una nullità di
reddito.
È evidente che se io posso avere 20 mila euro di Isee ma devo
anche sottostare alla condizione di minimo vitale, evidentemente
c'è qualcosa che non quadra, quindi era assolutamente comprensibile
il fatto che ci dovesse essere uno dei due fattori ma non entrambi:
non posso essere al di sotto del minimo vitale e anche lavorare o
aver avuto una riduzione di lavoro, quindi al netto di questo la
legge era molto chiara.
Invece nel merito della questione mi spiace apprendere appunto
il fatto che si dica che giustamente le risorse dovevano essere
impegnate, però quello che io le chiederei, Assessore, è un impegno
maggiore nell'andare a capire effettivamente come mai una così alta
percentuale di domande sia stata esclusa perché incompleta perché,
come ha visto, c'è una percentuale davvero altissima al netto di
quelle che sono state... ho visto che hanno fatto domanda anche
persone che non sono inquilini ERP quindi...
Io capisco che si sia potuta creare anche un po' di confusione,
però è evidente che una così alta percentuale di domande che sono
state rifiutate è sintomo o di un lavoro che non è stato
approfondito a dovere oppure effettivamente di un'informazione che
non è stata fornita al meglio oppure di un errore d'interpretazione
di documenti e sarebbe sicuramente problematico scoprire che magari
qualcuno ha fatto tutti i passaggi necessari ed è stato valutato
che invece non avrebbe completato la domanda.
Quindi io le chiedo, Assessore, davvero di fare una verifica su
questo, perché sarebbe importante anche andare a capire
effettivamente se le persone che avevano fatto domanda avevano
diritto o meno, per capire se poi si potrà porre rimedio in
futuro.
