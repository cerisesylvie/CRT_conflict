Classificazione
ISTRUZIONE PUBBLICA
Università



Oggetto del Consiglio n. 1706 del 13 luglio 2022 - Resoconto
OGGETTO N. 1706/XVI - Interrogazione: "Interventi finalizzati
al miglioramento del sistema universitario valdostano a seguito
della valutazione espressa dalla preposta Autorità
nazionale".
Bertin (Presidente) -
Punto n. 15. Risponde l'assessore
Caveri.
Caveri (AV-VdA Unie) -
Credo anzitutto che si possa dire
- e penso di interpretare anche il pensiero del Presidente della
Regione - che la famosa visita per l'accreditamento fatta
dall'ANVUR, questa specie di inchiesta che c'è stata
sull'Università della Valle d'Aosta in cui siamo anche lungamente
interrogati per vedere quali potessero essere nella visione della
Regione le problematiche future dell'Università, sia stata una cosa
molto interessante.
Lei chiede, rispetto alle criticità che evidentemente conosce
perché ha già visto il documento conclusivo di questo lavoro, che
cosa l'Università sta facendo, se avrò tempo - nel minuto
conclusivo - le darò anche qualche impressione più propriamente
personale, per ora segnalo che con deliberazione del mese di
settembre del 2021 è stata modificata la Commissione per la
preparazione della visita che è stata composta dal Rettore, con
funzioni di coordinatore, il direttore generale, il direttore di
dipartimento, il coordinatore del presidio della qualità e il
presidente del consiglio degli studenti. Il Consiglio
dell'Università ha anche incaricato la Commissione accreditamento,
nell'ambito delle attività di organizzazione e monitoraggio, della
realizzazione degli adempimenti a carico dell'Ateneo per il
processo di accreditamento periodico, perché l'ANVUR tornerà, di
individuare i provvedimenti e le azioni migliorative da mettere in
atto per la soluzione di quelle raccomandazioni che sono state
formulate nel rapporto finale di accreditamento periodico e nella
relazione finale della commissione di esperti per la valutazione
CEV; abbiamo passato l'esame ma in qualche materia siamo stati
rimandati a settembre. Il Consiglio dell'Università ha anche preso
atto che, sulla base di quanto previsto dalle linee guida
dell'ANVUR (che sarebbe poi l'Agenzia nazionale di valutazione del
sistema universitario), il monitoraggio della realizzazione dei
provvedimenti e delle azioni migliorative compete al presidio della
qualità di ateneo. La Commissione si è riunita oggi tre volte: il
13 ottobre del 2021, il 9 febbraio e il 13 giugno del 2022 ed è
programmata una riunione in questo mese di luglio. La Commissione
accreditamento ha incaricato il dirigente di Area 2, con il
supporto dell'Ufficio offerta formativa e qualità, di elaborare una
proposta di ridefinizione del sistema AQ (Assicurazione Qualità)
con particolare riferimento all'attribuzione dei compiti ai vari
attori coinvolti anche con l'obiettivo di evitare duplicazione di
attività. L'esame della proposta era all'ordine del giorno di una
riunione che era prevista nei giorni passati ma verrà, in realtà,
approvato questo punto dal Consiglio dell'Università di cui
facciamo parte il Presidente e io a settembre, per trovare
operatività entro la fine del 2022. Naturalmente questa discussione
consentirà anche a noi di poter valutare in concreto le proposte
che verranno fatte settore per settore, penso alla questione
delicata della ricerca che è stata indicata come uno dei punti
deboli dell'Ateneo sul quale evidentemente bisognerà lavorare e
anche in risposta di alcune lamentazioni di un gruppo di professori
universitari che nei giorni scorsi abbiamo incontrato. Abbiamo
ribadito che nell'assestamento c'è un fondo che consentirà di poter
varare questi attesi assegni di ricerca che venivano ritenuti
vitali da parte del corpo insegnante. La Commissione accreditamento
ha incaricato i direttori dei dipartimenti di predisporre delle
schede sintetiche per la compilazione dei
format
che
riguardano l'insegnamento da dare ai docenti in tempo utile per
l'inserimento e l'aggiornamento delle informazioni per l'anno
accademico 2022/2023. Per favorire il coinvolgimento degli studenti
nell'ambito dei processi di assicurazione della qualità di ateneo,
il Consiglio dell'Università ha approvato un apposito obiettivo
assegnato all'Ufficio offerta formativa e qualità. Mi spiace dover
usare questi acronimi che sembrano un po' i libri di Villaggio, di
Fantozzi, cioè l'Ufficio offerta formativa e qualità.
La realizzazione delle attività è effettuata in stretto
coordinamento con il presidio della qualità e dal 1° gennaio 2022
ad oggi sono già stati realizzati sette incontri con il Consiglio
degli studenti e ci sarà a breve un ulteriore incontro. L'ufficio,
d'accordo con il Consiglio degli studenti, ha previsto attività
dedicate esclusivamente ai rappresentanti degli studenti per
realizzare in un secondo momento un'iniziativa dedicata all'intero
gruppo degli allievi e questo si svolgerà in autunno.
La Commissione accreditamento ha incaricato la Rettrice, con il
supporto dell'Ufficio comunicazione e orientamento, della verifica
della percentuale di utilizzo sul sito del
format
di
curriculum vitae
approvato nel giugno 2020 e, in caso di
percentuale elevate di mancato utilizzo, di capirne le ragioni e
inviare i solleciti. La compilazione del
curriculum vitae
è
connessa all'attivazione di un
software
che si chiama
"Iris"; l'attivazione "Iris" è in corso e in una delle prossime
riunioni del Senato accademico verrà discussa la regolamentazione
interna all'applicativo. L'attivazione di "Iris" è funzionale anche
a un miglior tracciamento dei prodotti della ricerca, perché una
delle tesi degli insegnanti è che spesso la ricerca che viene fatta
non è a noi nota per un'incapacità di comunicazione esterna.
All'ordine del giorno della riunione del Senato accademico
dell'11 luglio era previsto, ma è stato rinviato ma sarà a
settembre, un apposito punto per avviare l'analisi degli esiti
della valutazione sulla qualità della ricerca, quindi è la parte
debole che segnala ANVUR. Al momento l'Ateneo non ha sviluppato un
sistema di rilevazione dati interno perché ritenuto
sovradimensionato rispetto ai grandi atenei. L'Ateneo ha acquisito
dal corrente anno accademico un servizio informativo statistico,
"Sisvadidat" per l'elaborazione dei dati e dei questionari.
Il Consiglio dell'Università ha invitato le Commissioni
paritetiche docenti e studenti dei due Dipartimenti a predisporre
la relazione di propria competenza entro la fine di quest'anno. Il
presidio della qualità nella riunione 25-22 ha stabilito di
organizzare un incontro con la Commissione paritetica docenti e
studenti per un confronto sui metodi di analisi dei dati.
L'Ateneo ha infine partecipato alla fase di consultazione
organizzata dall'ANVUR con la comunità accademica e le
organizzazioni di riferimento dei portatori di interessi, tra i
quali anche il Ministero Università e ricerca, sulla revisione del
sistema così com'è oggi. L'Ateneo ha coinvolto tutto il personale e
ha partecipato appunto a queste riunioni dell'ANVUR. Il tempo si è
fermato, non so quanto avrò, però prometto che in un minuto
concludo.
Presidente -
Abbiamo un problema con il sistema che deve
essere riavviato, per cui vada alla conclusione.
Caveri (AV-VdA Unie) -
Concludo semplicemente dicendo che
una delle intenzioni dell'Assessorato, che avevo già espresso ma
non avevo copertura finanziaria, è quella di poter consentire una
consultazione più generale in Valle d'Aosta di tutti i cosiddetti
"portatori di interesse", compresi naturalmente gli studenti, per
fare un po' il punto sull'Università della Valle d'Aosta e cercare
di capire meglio con una consultazione generale come si possono
risolvere tutta una serie di questioni sulle quali anche
pubblicamente con il Presidente abbiamo preso delle posizioni.
Presidente -
Sospendiamo brevemente per riavviare il
sistema e poi ci sarà la replica del consigliere Manfrin.
(breve sospensione)
Presidente -
Il sistema è stato riavviato. Ha chiesto la
parola il consigliere Manfrin per la replica, ne ha facoltà.
Manfrin (LEGA VDA) -
Come giustamente è stato inquadrato
da parte dell'Assessore, quest'interrogazione verteva appunto sulla
valutazione che è stata effettuata sul nostro Ateneo e, com'è stato
detto, sono sorte diverse criticità. Ho riassunto le principali
all'interno del testo dell'interrogazione dove viene detto che la
strategia sulla qualità della ricerca e la terza missione non è
sostenuta da azioni incisive direttamente collegate dal
monitoraggio dell'insieme delle attività, il sistema di rilevazione
dei dati e gli indicatori interni non è autonomo ed è legato
esclusivamente alla banca dati ANVUR; la partecipazione di studenti
al sistema di qualità risulta formale e non del tutto efficace, le
attività di formazione per sensibilizzare gli studenti alla
partecipazione ai processi sempre del sistema di qualità
decisionali sono assenti e ci sono tante altre questioni, tra cui
quella che giustamente ha ricordato rispetto alla ricerca. La cosa
che più o meno ha un po' serpeggiato fra alcuni professori
dell'Ateneo è sostanzialmente quasi un sospiro di sollievo che
questa valutazione si sia chiusa dicendo: "tanto la prossima è tra
cinque anni e per adesso l'abbiamo scampata", cosa che io
obiettivamente non mi sento di condividere.
Se effettivamente noi cerchiamo di dare a questo Ateneo una
formula di qualità e cerchiamo di inserire anche in questo Ateneo
degli elementi di novità e di specificità, come giustamente è
sempre stato richiamato, dobbiamo anche assicurarci che questa
qualità poi venga garantita e questi indicatori sicuramente non ci
danno dei ritorni positivi, ma sono certo che su alcuni aspetti
potremmo anche, nelle prossime settimane, andare a discuterne in
maniera più approfondita. In ogni caso apprezzo la buona volontà
dell'Assessore nell'andare a organizzare una serie di incontri e
soprattutto quello di recepire alcune delle indicazioni che vengono
effettuate, non si potrebbe decisamente fare altrimenti, dire che a
volte non si ha la percezione della ricerca che viene fatta perché
la comunicazione non è efficace, mi sembra un po' un giustificarsi,
cioè "non sei tu, sono io", queste cose qui che si dicono fra
persone che si stanno lasciando o robe di questo tipo,
obiettivamente mi sembrano poco sovrapponibili a una realtà che
dovrebbe essere sicuramente dotata di un peso scientifico
importante. Ovviamente continueremo a monitorare e soprattutto ci
auguriamo che quello che è stato detto e che i rilievi che sono
stati sollevati non siano un modo per passare la nottata e
prepararsi magari tra cinque anni a passarla di nuovo, ma siano
invece uno stimolo, uno sprone che arriva, per potersi migliorare e
per poter poi offrire un'offerta formativa e didattica sicuramente
all'altezza.
