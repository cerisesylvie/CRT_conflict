Classificazione
ASSISTENZA SOCIALE



Oggetto del Consiglio n. 2846 del 12 ottobre 2023 - Resoconto
OGGETTO N. 2846/XVI - Interpellanza: "Iniziative volte a
sostenere l'attività svolta dal Coordinamento Solidarietà Valle
d'Aosta e il mantenimento dell'attuale sede nel centro della città
di Aosta".
Marguerettaz (Presidente) -
Punto n. 45 all'ordine del
giorno. Per la presentazione, la parola alla collega Minelli.
Minelli (PCP) -
Come credo abbiamo tutti appreso nei
giorni scorsi, c'è stata la notizia dell'imminente trasferimento
della sede del CSV dai locali che sono situati in pieno centro
città, in via Xavier de Maistre, ad altri locali, in un primo tempo
individuati in via Saint-Martin-de-Corléans, ma su cui poi non c'è
ancora una decisione definitiva visto che ormai è emersa anche la
necessità di effettuare in quei locali dei lavori dai costi
importanti ed è quello che è risultato dall'assemblea dei soci che
si è riunita il 6 ottobre scorso.
In quell'occasione il Presidente del CSV ha quindi proposto di
formare una Commissione composta dai rappresentanti del Direttivo,
delle associazioni e dalla Coordinatrice, a cui è stato affidato il
compito e il mandato di esaminare dei preventivi e di valutare se
spostare la sede veramente in via Saint-Martin-de-Corléans o se
individuare in tempi brevi un'altra sede temporanea. Il CSV, che è
un'associazione di volontariato di secondo livello e operativo dal
1999, raggruppa numerose realtà associative su base volontaria,
enti del terzo settore della nostra Regione, parliamo di un
centinaio di soci effettivi, tra organizzazioni di volontariato e
associazioni di promozione sociale, ma in totale sono molte di più
le associazioni che usufruiscono dei servizi del CSV, sono quasi
200 associazioni. Adesso, dopo vent'anni di presenza nel cuore
della città, entro la fine dell'anno il Coordinamento del
volontariato sarà costretto a lasciare i locali di proprietà della
Curia vescovile che ospitano gli uffici, che sono anche la sede
effettiva di oltre sessanta di quelle organizzazioni che ho citato.
Questo a causa degli ingenti costi che sono stati stimati in circa
100 mila euro annui, costi che finora erano condivisi con le
cooperative sociali che hanno comunicato il loro prossimo
trasferimento. Questa scelta obbligata di spostarsi, così l'ha
definita il Presidente, a partire dal mese di novembre è legata
anche al progressivo calo dei finanziamenti che sono stati
destinati ai vari CSV in Italia. Sono finanziamenti soprattutto a
opera di fondazioni bancarie che negli anni hanno progressivamente
diminuito i loro contributi.
La sistemazione di Saint-Martin o altra che sarà è stata
definita una soluzione di tipo emergenziale, perché gli spazi sono
decisamente limitati rispetto a quelli attuali e la collocazione è
più decentrata. Nonostante la sua imponente realtà e il servizio
che ha svolto in tutti questi anni a favore della comunità, e non
soltanto della comunità aostana, il CSV non percepisce dei
contributi e dei finanziamenti da parte dell'Amministrazione
regionale. Credo che, da un lato, questo testimoni sia la volontà,
sia la capacità di autonomia di quest'organizzazione, dall'altro
però, a mio avviso, è anche indice di una non sufficiente
attenzione e sensibilità nei confronti delle esigenze concrete
dell'importante e variegato mondo dell'associazionismo regionale e
il mantenimento di una sede come quella di via Xavier de Maistre è
sicuramente un elemento di profonda concretezza.
Come immagino anche altri di noi che sediamo in quest'aula,
nelle settimane scorse abbiamo ricevuto numerose sollecitazioni per
il coinvolgimento delle Istituzioni regionali nel sostegno concreto
al CSV, in particolare per cercare di mantenere sede in centro
città, delle sollecitazioni che noi crediamo vadano ascoltate
proprio per quello che rappresenta il CSV per la città di Aosta e
per la Regione tutta intera.
Con queste premesse chiediamo al Governo regionale se la
questione è stata esaminata ma soprattutto quali iniziative si
intendono mettere in campo per dare un supporto ampio e concreto al
CSV, finalizzato innanzitutto nell'immediato al mantenimento di una
sede di attività il più possibile collocata nel centro della
città.
Presidente -
Per la risposta, la parola all'assessore
Marzi.
Marzi (SA) -
L'Amministrazione è a conoscenza della
situazione della sede del CSV in quanto il Presidente del Centro
Servizi per il Volontariato, che ringraziamo, la ha resa nota in
occasioni pubbliche; lo è venuto a dire anche a noi e l'assemblea
dei soci del medesimo lo scorso 6 ottobre ha deliberato il cambio
della sede legale, come richiamato dalla collega Minelli. Ad oggi
all'Assessorato non risulta una formale richiesta da parte di CSV
finalizzata a richiedere supporto per tale aspetto che è di
pertinenza patrimoniale. Il Governo regionale, attento sin da
subito a questa situazione, ha attivato interlocuzioni su questo
tema volte a esplorare le strade percorribili e a lavorare per
trovare le migliori soluzioni possibili. È piena la consapevolezza
del ruolo che gli enti del terzo settore assolvono nel sistema dei
servizi sociali in favore dei cittadini in stretta integrazione con
le Amministrazioni centrali e territoriali.
Nonostante la rilevante diminuzione in tutta Italia del numero
di volontari attivi, 900 mila in meno tra il 2015 e il 2021, nella
nostra regione il valore del volontariato rimane molto
significativo tenuto conto che un valdostano su cinque è volontario
e contribuisce a dare risposte ai bisogni del nostro territorio. In
quest'ambito il CSV, come richiamato dalla collega, svolge un ruolo
di estrema rilevanza, riunendo la maggioranza delle oltre 200
associazioni e organizzazioni di volontariato e associazioni di
promozione sociale presenti in Valle. Nonostante il minore
finanziamento pubblico degli ultimi anni rispetto al passato, va
dato merito al CSV di aver comunque continuato a offrire alle
piccole realtà associative valdostane aderenti i propri servizi di
supporto a titolo completamente gratuito, non tutti i CSV lo fanno.
Questo è avvenuto in modo particolare nel grande lavoro di supporto
svolto a favore del mondo associativo per favorire gli adeguamenti
connessi all'introduzione dei RUNTS.
Auspichiamo che le valutazioni in corso per il reperimento di
una sede idonea del mercato privato, che il CSV sta percorrendo
autonomamente, possano trovare una soluzione che possa soddisfare
al meglio le attuali necessità.
Come richiamato, per quanto concerne l'attuale sede del CSV, che
non è di proprietà pubblica, fino a fine 2023 è condivisa con una
cooperativa sociale che contribuiva all'affitto dei locali; avendo
tale cooperativa disdettato il contratto, ciò fa sì che il CSV non
sia in grado di assumersi interamente l'onere dello stesso.
Presidente -
Per la replica, la parola alla collega
Minelli.
Minelli (PCP) -
Che voi foste a conoscenza come lo siamo
tutti della situazione era abbastanza ovvio. Lei ci dice che il
Presidente, oltre ad averlo reso noto pubblicamente, ha anche avuto
delle interlocuzioni, ma non c'è una formale richiesta del CSV di
aiuto concreto.
È stato fatto da parte sua, Assessore, un apprezzamento per le
attività e le azioni che il CSV compie e che ha fatto nel corso
degli anni. C'è anche questa controtendenza della nostra Regione
rispetto alla situazione nazionale per quello che riguarda la
partecipazione dei Valdostani alle associazioni e a tutti gli
organismi di volontariato. Mi pare però che, a fronte di
quest'apprezzamento, a fronte del dare merito al CSV di aver fatto
tanto, occorrerebbe veramente che ci fosse qualche cosa di più
concreto e non credo che questo debba dipendere esclusivamente da
una richiesta formale. In buona sostanza mi sembra che si sia
detto: "Auspichiamo che la soluzione nell'ambito di un contratto
con qualche privato per trovare una sede vada in porto".
Io faccio notare una cosa: molte Regioni italiane, parlo di
Istituzioni regionali, nel tempo hanno stretto dei patti specifici
con i loro rispettivi CSV che sono presenti praticamente in tutta
Italia, da noi questo non è avvenuto. Mi sembra che questo sia il
momento. È proprio giunto il momento che la Regione valorizzi
concretamente il suo volontariato e gli riconosca la dignità che
merita; cosa che non significa farsi completamente carico della
situazione, anche perché non credo nemmeno che il Coordinamento del
volontariato lo vorrebbe, però un'attenzione concreta,
un'attivazione in questo momento credo che sarebbe una cosa
importante, perché quando si dice che il volontariato è una realtà
fondamentale della nostra Regione... e io mi permetto anche di dire
che molto spesso le associazioni di volontariato suppliscono a
quello che per mancanza di risorse, di strutture, magari anche di
volontà, le Istituzioni non riescono a fare. Io non penso che debba
essere il CSV, o comunque le associazioni sempre e comunque a dover
chiedere o pietire fondi e risorse, al contrario dovrebbe essere la
politica a collaborare, a destinare delle risorse finanziarie
quando c'è un momento di crisi, perché questo è un momento di
crisi, anche perché - e questa è una cosa importante - sempre di
più, a differenza del passato, le associazioni di volontariato sono
caratterizzate dalla presenza di volontari organizzati, che hanno
fatto dei percorsi di formazione, molto spesso finanziati anche
dalle Amministrazioni, sono legati a delle specifiche aree di
azione, anche alla sicurezza, la conoscenza delle normative. Non
c'è quell'improvvisazione che si poteva riscontrare una volta, o
comunque ce n'è sempre meno, mentre c'è più preparazione, maggiore
consapevolezza e competenza e c'è un patrimonio che è rappresentato
dalle persone, dai percorsi, dai progetti che sono in corso e che
va riconosciuto e va riconosciuto adesso perché c'è un'emergenza.
Arriveranno anche delle richieste ufficiali ma mi sembra che se
siete già stati messi al corrente e non lo avete appreso soltanto
dai giornali, questo può in qualche modo essere visto come una
richiesta di attenzione. Quest'auspicio che lei fa, che si trovi
una soluzione, a me pare del tutto insoddisfacente e lo ritengo
anche grave, ma di certo non per la risposta che viene data a noi
ma per le migliaia di persone (e sono migliaia) che gravitano
attorno alla realtà del CSV.
