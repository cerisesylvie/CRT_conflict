Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 1144 del 12 gennaio 2022 - Resoconto
OGGETTO N. 1144/XVI - Interrogazione: "Soluzioni per il
reperimento di nuovi Covid hotel sul territorio
valdostano".
Bertin (Presidente) -
Punto n. 16. Risponde l'assessore
Barmasse.
Barmasse (UV) -
Con riferimento all'oggetto
dell'interrogazione, preciso che l'Azienda USL della Valle d'Aosta
alla data del primo dicembre 2021 aveva attivo un Covid hotel
presso il "The Lodge" di Aosta per complessivi ventisette posti
disponibili.
Nei giorni antecedenti al Natale, in conseguenza di un focolaio
rilevato in una comitiva di stranieri, l'occupazione sino ad allora
sporadica è divenuta importante, avvicinandosi alla saturazione.
Sono state cercate, quindi, nuove soluzioni con il risultato di
ottenere ulteriori posti alloggio per complessivi trentatré posti e
la disponibilità di una parte dell'Hotel Mignon di Aosta per
quindici posti complessivi. La ricettività è aumentata
immediatamente da ventisette a quarantotto posti, mai utilizzati
completamente.
Alla data del 4 gennaio 2022, i cittadini ospitati erano
ventuno, cioè il 44% di occupazione circa, mentre alla data dell'11
gennaio 2022 gli ospiti erano 19, il 40% dell'occupazione
circa.
A oggi sono in corso valutazioni e sopralluoghi da parte delle
competenti strutture dell'Azienda USL della Valle d'Aosta per un
potenziale ampliamento dei posti letto in regime di Covid hotel, i
quali saranno attivati dall'Azienda USL medesima sulla base delle
effettive necessità.
Presidente -
Per replica, consigliere Carrel.
Carrel (PA) -
Avevamo chiesto l'arco temporale dal primo
dicembre sino al 20 dicembre, proprio perché in un'interrogazione a
cui mi aveva risposto l'assessore Bertschy ma che sicuramente ha
sentito, avevamo proposto e avevamo già anticipato che ci potevano
essere dei problemi, visto il grande flusso di turisti; dico che
questi problemi sono stati anche ridotti a causa delle poche
presenze di turisti stranieri, perché sennò sarebbero stati
sicuramente ancora più importanti. Non da ultimo proprio ieri è
uscita una lettera pubblica di un'albergatrice, Lorette Maquignaz,
che ha evidenziato questa grave mal gestione, gestione confusa e
cervellotica con tempi lunghi che ha bloccato delle stanze di un
hotel a causa di positivi e contatti di positivi, perché dal Covid
hotel non ricevevano risposte e quindi questa albergatrice, in un
anno così delicato, ha dovuto occupare delle stanze con dei
positivi o dei contatti di positivi e non ha potuto dare il
servizio a tutti gli altri turisti che avevano già prenotato.
Crediamo che questa sia una grande mancanza perché, ahimè, era
ampiamente prevedibile e quello che avevamo chiesto era di
prevedere delle Covid zone, dei Covid hotel, in tutto il
territorio, anche più piccoli, ma per essere pronti e organizzati a
questo arrivo di nuove persone; avevamo già preventivato ed era
facilmente preventivabile che aumentavano i contagi e aumentavano
anche gli isolamenti di persone che non sono residenti in Valle
d'Aosta.
Ci dispiace molto di questo fatto e anche della risposta, perché
se abbiamo dovuto aspettare un focolaio per incrementare i posti,
quando, con i dati che leggiamo tutti i giorni sui giornali, ci
eravamo arrivati noi dall'opposizione un mese fa che bisognava
intervenire... credo che questo sia veramente grave e
sbagliato.
Di questo me ne dispiaccio e credo che vada sicuramente rivista
qualcosa nella gestione di questi Covid hotel, perché credo che sia
fondamentale avere dei luoghi in tutto il territorio regionale per
far fronte a queste esigenze e non bloccare le attività che sono
già fortemente messe a disagio dalle numerose regole che,
periodicamente, vengono modificate e che non possono sicuramente
farsi carico di soggetti positivi o di contatti di positivi.
