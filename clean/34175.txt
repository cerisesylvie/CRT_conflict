Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 2082 del 23 novembre 2011 - Resoconto
OGGETTO N. 2082/XIII - Interpellanza: "Iniziative per
garantire maggiore sicurezza ai cittadini in merito al fenomeno
della reiterazione dei furti negli appartamenti".
Interpellanza
Preoccupati per il ripetersi di una nuova ondata di furti in
appartamento a fine ottobre in alcuni comuni della media e bassa
Valle, con almeno quattro 'colpi' andati a segno tra Chambave,
Hône, Donnas e Pont-Saint-Martin;
Appreso che, secondo alcuni organi di stampa, le forze
dell'ordine sottolineano come tali fatti si registrano maggiormente
nei mesi di aprile/maggio e settembre/ottobre, periodi
corrispondenti alla "inarpa" e alla "desarpa", ipotizzando una
qualche relazione tra l'aumento dei casi di furto in appartamento e
l'arrivo dei lavoratori stagionali impegnati negli alpeggi;
Richiamata l'interpellanza n. 1754/XIII attraverso la quale
il PD aveva chiesto alla Giunta di incrementare le risorse a favore
dell'installazione di nuovi impianti di videosorveglianza sul
territorio come deterrente contro i furti in appartamento;
la sottoscritta Consigliera regionale
Interpella
la Giunta regionale per conoscere:
1) se intenda rendere noti i dati riguardanti il fenomeno dei
furti in appartamento in Valle d'Aosta nel 2010 e nei primi mesi
del 2011, suddivisi per mese;
2) se condivida lo scenario ipotizzato di una relazione tra
l'aumento dei furti in alcuni specifici periodi dell'anno e la
forza lavoro stagionale impiegata negli alpeggi;
3) a quanto ammonta lo stanziamento previsto a bilancio per
il 2012 sotto forma di contributi ai comuni valdostani per
l'installazione di nuovi impianti di videosorveglianza sul
territorio;
4) oltre a quelle in atto, quali nuove iniziative intende
assumere per garantire ai cittadini maggiore sicurezza e
tranquillità.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Con questa interpellanza vogliamo evidenziare la nostra
preoccupazione per il ripetersi di una nuova ondata di furti in
appartamento in Valle d'Aosta. Appreso che secondo alcuni organi di
stampa le forze dell'ordine sottolineano come tali fatti si
registrano maggiormente nei mesi di aprile-maggio e
settembre-ottobre, periodi corrispondenti all'Inarpa ed alla
Desarpa, ipotizzando una qualche relazione tra l'aumento dei casi
di furto in appartamento e l'arrivo dei lavoratori stagionali
impegnati negli alpeggi; richiamata l'interpellanza n. 1754
attraverso la quale il PD aveva chiesto alla Giunta di incrementare
le risorse a favore dell'installazione di nuovi impianti di
videosorveglianza sul territorio come deterrente contro i furti in
appartamento, volevamo sapere se la Giunta intenda rendere noti i
dati riguardanti il fenomeno dei furti in appartamento in Valle
d'Aosta nel 2010 e nei primi mesi del 2011, suddivisi per mese; se
condivida lo scenario ipotizzato di una relazione tra l'aumento dei
furti in alcuni specifici periodi dell'anno e la forza lavoro
stagionale impiegata negli alpeggi; a quanto ammonta lo
stanziamento previsto a bilancio per il 2012 sotto forma di
contributi ai Comuni valdostani per l'installazione di nuovi
impianti di videosorveglianza sul territorio; e, oltre a quelle in
atto, quali nuove iniziative intende assumere per garantire ai
cittadini maggiore sicurezza e tranquillità.
Presidente
- La parola al Presidente della Regione,
Rollandin.
Rollandin (UV)
- Grazie alla collega Fontana, che ha
riproposto un tema di grande interesse, perché i fatti che trovano
sempre nella cronaca una giusta sottolineatura sono elementi
importanti di valutazione. Dobbiamo però dire che in questi anni,
anche grazie alla collaborazione dei Comuni, si è fatto un
importante lavoro di prevenzione, credo unico: arriveremo ad avere
tutti i comuni provvisti di videosorveglianza, quindi credo che
abbiamo, sotto questo profilo, fatto tutto il possibile per
eliminare ulteriori motivi di aggravamento di una situazione che
adesso andrò a delineare...poi darò la copia per i dettagli.
Prima domanda,
"i dati riguardanti il fenomeno dei
furti"
: secondo i dati ufficiali forniti dalla Questura di
Aosta, i furti in appartamento sono stati complessivamente 321 nel
2010, 268 nel periodo gennaio-ottobre 2011; per dare un termine di
paragone i dati ufficiali attestano un numero che nel 2009 era di
462 e 377 nel 2008...progressivamente c'è stata una riduzione, ce
ne sono ancora, ma c'è una riduzione progressiva.
"Scenario ipotizzato di una relazione tra l'aumento dei
furti
in alcuni specifici periodi dell'anno..."
: per
quanto riguarda questa domanda, nel 2010 vi è stato un incremento
di furti nel mese di maggio, 42 episodi rispetto ai 29 di aprile e
ai 15 nel successivo mese di giugno e nei mesi di ottobre,
novembre, dicembre, con rispettivamente 31, 34, e 39 furti
denunciati. Nel 2011 vi è stato un incremento dei furti in
appartamento nel mese di marzo con 50 episodi rispetto ai 31 di
febbraio e ai 23 di aprile; nel mese di ottobre scorso sono stati
denunciati 46 furti in abitazione rispetto ai 23 di settembre. I
dati evidenziano dunque un andamento anomalo, con dei picchi in
alcuni mesi dell'anno che obiettivamente diventa difficile
collegare con Inarpa e Desarpa; avevamo fatto anche alcuni
controlli e lei ci aveva dato dei suggerimenti con la presenza in
loco di alcuni spettacoli viaggianti, avevamo cercato di
evidenziare se c'erano dei collegamenti con questi fatti. Sembra
che il tutto sia proprio collegato a fatti di pendolarismo di
gruppi organizzati provenienti da fuori Regione, tant'è che le zone
interessate danno questo riscontro, più che a fatti di Inarpa e
Desarpa...obiettivamente questo è difficile da immaginare.
Per quanto riguarda la terza domanda:
"a quanto ammonta lo
stanziamento previsto a bilancio per il 2012"
, ricordo che lo
stanziamento previsto è di 400.000 euro; ricordo anche che nel 2010
lo stanziamento è stato di 1.617.000 euro e nel 2011 di 550.000
euro, ma...perché 400.000? Perché nel frattempo la situazione dei
Comuni è la seguente: nel 2010 sono stati finanziati progetti con
un investimento - a 1.670.000 euro - per l'installazione di sistemi
di videosorveglianza in 35 comuni; nel 2011 i progetti finanziati
riguardavano altri 17 Comuni, a questi vanno aggiunti i Comuni di
Issogne, La Salle e Saint-Pierre che hanno beneficiato nel 2009 di
finanziamenti statali (sono stati gli ultimi, poi non ce ne sono
più stati). Quindi attualmente abbiamo 55 comuni dotati di
videosorveglianza ed i 400.000 euro si riferiscono al finanziamento
a Comuni che probabilmente presenteranno i programmi. Siamo
disponibili comunque ad intervenire nel caso in cui ci fossero
ulteriori domande, ma tenendo conto della percentuale di comuni che
è già servita, quindi sono 55 quelli hanno questo strumento
importante.
"Quali nuove iniziative intende assumere..."
: la
realizzazione e la messa in opera da parte dei Comuni dei progetti
video realizzati, che riguardano la gran parte dei Comuni,
consentirà una buona copertura del territorio regionale, che andrà
ad essere ulteriormente ampliata con i fondi del 2012. È importante
l'aspetto dissuasivo derivante dalla presenza di questi impianti,
ma anche repressivo vista la possibilità di collegamento con le
forze dell'ordine. Prima erano tutti sistemi autonomi, non
collegati, mentre oggi questi sistemi saranno tutti collegati in un
unico circuito. Questo darà la possibilità di fare interventi
rapidi, e quindi di avere un sistema di intervento delle forze
dell'ordine ottimale rispetto a quello che avveniva fino ad
ora...
(interruzione della Consigliera Carmela Fontana, fuori
microfono)
...anche quelli verranno messi in rete.
Per questo sono state fornite ai Comuni chiare indicazioni in
merito alla qualità delle immagini, perché un altro problema
importante è che alle volte si vedeva male la targa o non si
registrava con sufficiente visibilità ed era difficile fare delle
azioni repressive efficaci, quindi questo va a vantaggio della
trasmissione e accessibilità ad una corretta localizzazione delle
telecamere.
Prima i Comuni termineranno gli impianti, prima saremo in grado
di valutare gli effetti che naturalmente riteniamo saranno
positivi. Credo sia questo il quadro che abbiamo adottato con i
Comuni e che porterà dei benefici...già si vede una riduzione dei
reati. Difficilmente potremo dire che anche a regime non ci saranno
più furti, ce lo augureremmo, ma sarà difficile; è importante però
che facciamo di tutto perché questi siano ridotti al minimo.
Presidente
- La parola alla Consigliera Carmela
Fontana.
Fontana (PD)
- Ringrazio il Presidente per la risposta
che mi ha fornito.
Mi fa piacere che si stia facendo il massimo, anche se è una
magra consolazione, perché abbiamo visto che i furti si spalmano su
tutto l'arco dell'anno e non sono concentrati. Ho visto che già
venerdì, anche in Alta Valle, ci sono stati dei furti ed i
cittadini sono terrorizzati, perché intervengono di notte, quando
costoro sono in casa e c'è il pericolo che succeda qualcosa di
grave. Apprezzo molto l'intervento che è stato fatto, mi auguro che
i Comuni si decidano abbastanza in fretta per fare domanda per la
videosorveglianza. Mi fa piacere che i furti siano diminuiti, e mi
farebbe tanto piacere che di furti non ce fossero più...magari
lavorando bene si può arrivare ad un migliore risultato. Un'altra
cosa che mi fa piacere...si dubitava che venissero fatti dagli
operai che lavorano negli alpeggi...ho presentato l'interpellanza
proprio perché mi fanno fatto tantissime domande...può essere che
ci sia anche qualcuno, ma non deriva da quello...si vede che
effettivamente tanti arrivano da fuori.
Comunque le chiedo una maggiore attenzione; vedo che l'impegno
c'è, e questo mi fa piacere. Grazie.
