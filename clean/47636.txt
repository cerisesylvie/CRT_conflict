Classificazione
ENERGIA
Risparmio energetico e fonti alternative
FINANZA REGIONALE E LOCALE
Partecipazioni azionarie regionali



Oggetto del Consiglio n. 3842 del 24 luglio 2024 - Resoconto
OGGETTO N. 3842/XVI - Interpellanza: "Raggiungimento degli
obiettivi del piano industriale 2023-2027 di CVA per la produzione
di energia da impianti da fonti rinnovabili".
Bertin (Presidente) -
Punto n. 20. Consigliere Marquis, a
lei la parola.
Marquis (FI) -
Con quest'iniziativa volevamo fare un po'
il punto della situazione riguardo all'applicazione del piano
industriale della società CVA.
Dalla comunicazione stampa che era stata prodotta in occasione
dell'approvazione del bilancio 2023, è emerso che la potenza
installata al 31/12/2023 fosse di 1,2 GB di impianti di
rinnovabili. Sempre nella stessa comunicazione, avevamo potuto
leggere che c'è una progettualità in via di sviluppo, una
piattaforma di sviluppo, sino a 6 GB al 2027, e che nel 2022 la
potenza installata ammontava a 1,1 GB.
Da questo sostanzialmente si deduce che nel corso del primo anno
di applicazione del piano industriale 2023-2027 sono stati
installati o sono entrati in produzione 0,1 GB.
Per queste ragioni, sostanzialmente s'interpella il Governo
regionale per fare un po' la fotografia sulle installazioni che
sono effettuate e su quelle che dovranno essere effettuate nel
prossimo periodo, pertanto le tre domande sono:
la n. 1: "Quanti Megawatt di nuovi impianti di rinnovabile si
prevede siano installati ed entrino in esercizio nel periodo
2023-2027";
la n. 2, "Quanti e quali impianti e di quale potenza cadauno
sono entrati o entreranno in esercizio rispettivamente nel corso
2023-2024-2025, tenuto conto che il 2023 è già passato, che siamo
ormai a metà anno del 2024e che del 2025 ci dovrebbero essere già
le progettualità dei lavori in corso per gli impianti che
entreranno in funzione";
La n. 3: "Alla luce di quelle che saranno le risposte, se si
intendono perseguibili gli obiettivi di installazione che sono
previsti nel Piano industriale, tenuto conto che oggi è già più
facile fare delle valutazioni, in quanto sè già trascorso un anno e
mezzo dall'inizio del periodo.
Presidente -
Per la risposta, il Presidente della
Regione.
Testolin (UV) -
In relazione all'interpellanza, CVA
ritiene importante premettere che, riguardo alla potenza di 6 GW
citata all'interno del comunicato stampa relativo al progetto di
bilancio 2023, non si riferiva all'obiettivo stabilito dal Piano
industriale 2023-2027 ma, come in esso specificato, alla somma
della potenza in esercizio al 31/12/2023, pari a 1,2 GW e al
portafoglio di progetti in sviluppo pari a 4,8 GW.
Il portafoglio di progetti in sviluppo costituisce il totale dei
progetti che una società ha in itinere e che tipicamente ha una
potenza complessiva nettamente superiore agli obiettivi, per far
fronte alle problematiche comuni a tutti gli operatori del Paese,
cioè ritardi negli iter autorizzativi da parte degli enti, ritardi
nella realizzazione delle opere di connessione da parte del gestore
della rete elettrica, ritardi dovuti a continue modifiche sulle
norme che disciplinano gli iter autorizzativi e altre situazioni
simili, che rendono necessaria l'analisi di una ben più ampia base
progettuale per addivenire con successo all'effettiva installazione
di nuovi impianti entro l'arco previsto dal Piano.
Per venire alle domande: relativamente alla prima domanda, CVA
conferma che l'obiettivo del piano strategico industriale 2023-2027
di CVA è pari a 804 MW.
Rispetto alla seconda, relativamente a questa domanda, CVA
comunica che nel corso del 2023 e nel primo semestre 2024 sono
entrati in esercizio cinque impianti fotovoltaici di potenza
complessiva pari a 32,8 MW di nuova potenza installata nella
Regione Lazio, in provincia di Viterbo e in provincia di Roma.
Sulla base delle previsioni più aggiornate, nel corso del 2024 è
previsto che saranno in esercizio ulteriori 25 progetti
fotovoltaici per una potenza complessiva di 62,4 MW situati nel
Nord, nel Centro e nel Sud Italia.
Infine nel 2025 la società a oggi stima l'entrata in esercizio
di 62 impianti fotovoltaici per una potenza di 390,2 MW,
localizzati per oltre il 90% in regioni del Centro o del Sud
Italia.
Per quanto riguarda il terzo quesito, infine CVA specifica che i
piani industriali sono per loro natura dinamici, quindi soggetti a
revisione nel tempo per tenere conto della variabilità del contesto
di riferimento di cui sopra.
Ciò detto, anche in virtù del consistente portafoglio di
progetti sviluppato che, come evidenziato in premessa è nettamente
superiore alla potenza degli obiettivi del Piano, CVA conferma la
perseguibilità dei medesimi nei tempi definiti.
Presidente -
Per la replica, consigliere Marquis.
Marquis (FI) -
"Grazie" per la risposta, perché in parte
non è stato risposto, perché io avevo chiesto in modo disaggregato
quanti e quali impianti, e mi è stato fornito un dato aggregato,
pertanto la inviterei, se è possibile, a far avere il dato che è
stato richiesto: "Quali sono i singoli impianti".
Dalla risposta mi pare di aver capito che quindi, nel piano
industriale, l'obiettivo è realizzare 804 MW di impianti, però, per
poterne realizzare per 804 MW, abbiamo comprato dei progetti per
4,8 GW, quindi con una grossa dispersione di energie e di risorse,
che magari è connaturale all'esercizio di quest'attività, non sono
in grado di fare delle valutazioni, perché non ho gli elementi per
essere più preciso.
Comunque credo che sia importante avere evidenziato la
fotografia allo stato attuale delle installazioni effettuate; per
raggiungere 800 MW nel periodo del 2023-2027, bisogna avere
probabilmente un ritmo ben diverso da quello che c'è stato nel 2023
e nel 2024, perché a oggi mi pare di aver capito che verranno
installati nel 2024 32,8 MW e poi si arriverà ad altri 62 MW,
quindi la strada da fare direi che è ancora molta.
Poi è ovvio che i piani industriali sono dei riferimenti che
possono essere rivisti o revisionati quando, diciamo, ce ne siano
le circostanze necessarie.
Guarderemo con attenzione sicuramente a questi obiettivi, perché
riteniamo che siano per la Valle d'Aosta di fondamentale importanza
e questa attività ispettiva è anche necessaria perché noi non
facciamo parte della IV Commissione, non abbiamo potuto partecipare
ai lavori quando c'è stato l'incontro per la discussione sul Piano
industriale della società, quindi evidentemente dobbiamo poi
portare le nostre iniziative all'attenzione del Consiglio.
Sarebbe stato molto più agile e semplice se fosse stato
possibile a tutti i gruppi consiliari partecipare a questo tipo di
attività; io lo caldeggerei per quanto riguarda l'approccio futuro,
perché credo che non ci sia niente da nascondere: si fa un'attività
ispettiva dove si chiedono semplicemente dei dati, non ci sono dei
segreti industriali da proteggere e quindi credo che, se c'è una
maggiore apertura e trasparenza per tutti i Consiglieri, ne vada
nell'interesse generale del Consiglio regionale e anche della
collettività valdostana.
