Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2556 del 28 gennaio 1987 - Resoconto
OGGETTO N. 2556/VIII - PROVVEDIMENTI CONCERNENTI IL
COMPRENSORIO SCIISTICO DEL COL CHECROUIT E GLI IMPIANTI DI RISALITA
DI PROPRIETÀ DELLA SOCIETÀ VAL VENY. (Interpellanza).
PRESIDENTE:
Do lettura dell'interpellanza presentata dal
Consigliere Sandri:
Interpellanza
Venuto a conoscenza che l'Ufficio Trasporti dell'Assessorato
regionale all'Industria, Commercio, Artigianato e Trasporti ha
revocato il nulla-osta all'esercizio delle sciovie Aretou 1 e 2 in
Comune di Courmayeur, di proprietà della Val Veny;
Precisato che tale revoca si è basata su una perizia
geologica eseguita dai competenti uffici regionali in cui venivano
posti in risalto cedimenti nei plinti di fondazione dei pilastri a
causa dell'inconsistenza del terreno sottostante;
Interpella
l'Assessore regionale competente per conoscere:
- se gli impianti, citati in premessa, siano stati
effettivamente chiusi all'esercizio e in quale data;
- quale è l'entità del dissesto geologico
riscontrato;
- quali interventi sono stati predisposti per garantire la
sicurezza degli utenti degli impianti della Società Val Veny al Col
Chécrouit;
- quali provvedimenti si intendono assumere per porre rimedio
ai gravi dissesti ambientali e geologici provocati dall'abnorme
espansione e sfruttamento del comprensorio sciistico del Col
Chécrouit da parte della società Val Veny.
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.):
Questa situazione all'Aretou è abbastanza
interessante, nonchè - se posso illustrarla spendendo alcune parole
in più del solito - alquanto complessa. È successo che come ogni
anno l'Ufficio dei trasporti ha fatto una verifica di questi
impianti, che giacciono nella conca del Chécrouit, per dare
l'autorizzazione al funzionamento degli impianti di risalita e di
sciovia per la stagione invernale 1986-87. Ovviamente, l'Ufficio
trasporti non è un ufficio dotato di una struttura in grado di fare
degli accertamenti geologici, per cui ha richiesto all'Assessorato
all'Agricoltura di fare una perizia di tipo geologico, anche perchè
dall'Agricoltura dipende il servizio ambiente. Leggo la sintesi di
questa perizia, a firma dell'Assessore competente: "Recenti
sopralluoghi hanno poi permesso ai tecnici di questo Ufficio di
riscontrare cedimenti di una certa entità sui plinti di fondazione,
conseguenti appunto alla elevata solubilità del substrato messo a
nudo". Questi tecnici sono andati all'Aretou, che è una delle
sciovie principali del Col Chécrouit dipendenti dalla società
funivie Val Veny, ed hanno trovato dei cedimenti nei plinti di
fondazione; praticamente i plinti che sostengono i pali della
sciovia presentano delle fratture.
In base a questa perizia l'Ufficio trasporti ha tolto
l'autorizzazione all'esercizio di tali impianti. Con una
comunicazione, che risale al 15.12.1986, il Direttore del Ministero
dei Trasporti, dopo la lettera di comunicazione dell'Ufficio
trasporti, ha revocato alla società Val Veny l'autorizzazione
all'esercizio di detti impianti. La comunicazione, dicevo, è stata
spedita il 15 dicembre ed è arrivata il 29, per cui mi interessava
sapere cosa fosse successo all'Aretou nei giorni successivi, che
erano i giorni di Capodanno.
In seguito si è venuta a determinare una certa "bagarre": è
arrivata dal Ministero la revoca della revoca; l'Ufficio trasporti
chiede all'Assessorato all'Agricoltura dei nuovi lumi;
l'Assessorato risponde che questi plinti sono un po' cedenti, però
considerando che d'inverno fa freddo, probabilmente il movimento
erosivo dell'acqua non è in atto, quindi, sostanzialmente, si
potrebbe prolungare la stagione di questo anno. In conseguenza di
ciò si arriva, da parte dell'Ufficio trasporti, alla revoca della
revoca fino al 30 marzo, con impegno a svolgere delle indagini e
dei lavori particolari.
La cosa interessante, a mio modesto parere, è la perizia
geologica presentata dalla società Val Veny, in contraddittorio con
quella dell'Assessorato, in cui (cito testuali parole) si dice che
ci sono alcune aree e le differenzia per aree stabili o
limitatamente stabili, per aree di instabilità media e per aree con
instabilità forte e massima. Con riferimento a queste ultime, che
vengono contraddistinte con i numeri 4 e 5 per riferirle alla
cartina, si dice che queste sono aree per cui sono da prevedere
specifici interventi di bonifica, consolidamento (area 4) o da
escludere perchè intese come soggette a calamità naturali. Le opere
di splateamento e riporto - continua la perizia - hanno denudato il
substrato gessoso, solubile, calcareo, arenaceo, erodibile,
favorendo processi superficiali di soluzione ed erosione, che
ritardano ed ostacolano la ripresa vegetativa del sito e che
richiedono, da parte della società Val Veny, stagionali interventi
di livellamento, sistemazione e pulizia delle colline
raccogliacque.
Se andiamo a vedere sulla cartina allegata, le aree
contrassegnate con i numeri 4 (aree ad alta pericolosità) e 5 (aree
da escludere) sono in corrispondenza di uno dei plinti di
fondazione della sciovia, anzi, interessano più plinti di
fondazione nella parte situata più in alto. È evidente che anche la
società Val Veny concorda sul fatto che in questa zona dell'Aretou
esistono dei grossi problemi; ma quali sono?
Pur non capendo niente di queste cose, ho cercato di
documentarmi e, da quello che ho potuto capire, risulterebbe che
questa zona dell'Aretou giace su alcune grossolane caverne in cui
circola dell'acqua; caverne che hanno la tendenza ad erodere verso
l'alto, cioè tendono ad arrivare alla superficie. Queste caverne
corrispondono in superficie a delle strutture, che si chiamano
(come saprà sicuramente chi di voi si ricorda Ungaretti) "doline".
Sono delle specie di affossamenti rotondeggianti sul terreno, che
corrispondono alle volte di queste caverne. In corrispondenza di
quelle doline, lo strato che può sostenere un plinto di fondazione
è estremamente sottile, non solo, ma tende ad erodersi non
dall'alto - che già comunque è messo male perchè abbiamo visto è
splateato al punto che la Val Veny deve fare continuamente dei
lavori di manutenzione e non sempre con ottimi risultati - ma da
sotto, perchè questi movimenti carsici (è definito più volte nelle
varie relazioni geologiche un terreno carsico) e questi fiumi
interni di acqua erodono il calcare dall'alto. C'è il rischio non
di una piccola calamità naturale, ma che si verifichi uno
sprofondamento anche grave di alcune di queste fondazioni.
Di fronte a questa situazione abbastanza seria, il nostro
movimento politico ha fatto un comunicato stampa, oltre che
presentato una interpellanza, che è stato recepito e pubblicato
solo da una fonte giornalistica: "Rete Saint-Vincent"; mentre tutte
le altre fonti giornalistiche, soprattutto quelle di Stato, non
hanno citato minimamente la notizia. Può essere un fatto di
secondaria importanza, ma a me sembra che sottolinei ulteriormente
che il territorio del Col Chécrouit è sfruttato eccessivamente e
che la società Val Veny, malgrado i soldi di cui abbiamo parlato
stamattina e che ha sempre ottenuto dalla Regione, non mantiene in
questo suo territorio l'attenzione e la capacità gestionale che le
competerebbero.
Non credo che sia un fatto anche superficiale perchè se
succedesse qualcosa da oggi al 30 marzo su questa sciovia,
l'immagine della funivia Val Veny crollerebbe non solo in questo
Consiglio, ma crollerebbe anche fuori ed allora non ci sarebbero
forse più solo 41 milioni di deficit del 1986, ma ce ne sarebbero
molti di più. Da questo punto di vista il 30 marzo, così come è
stata data l'autorizzazione dall'Ufficio trasporti, è una data
eccessiva, perchè se è vero il discorso che vi riferivo prima in
merito alla situazione geologica, appena l'acqua all'interno di
questi fenomeni carsici riprende a scorrere - e non è detto che sia
il 30 marzo, basta che la temperatura esterna superi il grado zero
perchè l'acqua cominci a muoversi - possono sorgere dei
problemi.
A me interessa sapere a questo punto quali provvedimenti si
intendono prendere nei confronti della funivia Val Veny per avere
delle garanzie di sicurezza sulla gestione degli impianti e,
soprattutto, per ridisegnare una mappa degli impianti sciistici,
che tenga conto dell'assetto geologico estremamente fragile di
quella zona. Non è la prima volta che in Consiglio si parla di
questo argomento; i tre miliardi che abbiamo già stanziato per la
revisione di questa area costituiscono un fatto importante; penso,
quindi, che sia giunto il momento di chiarire cosa la società Val
Veny intenda fare e quali siano le direttive all'interno della
Giunta regionale che si vogliono seguire, se cioè mantenere questo
sfascio con dei rischi anche per l'incolumità delle persone oppure
se si vuole usare un metodo differente.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Rispondo per quanto di mia competenza.
Mi pare che il Consigliere Sandri abbia già fatto una cronistoria,
cui voglio solo agganciare la parte che vuole fornire risposte agli
interrogativi che il Consigliere stesso aveva presentato.
Dopo il parere espresso dal servizio dell'Assessorato
all'Agricoltura, il Ministero dei Trasporti revocava il nulla osta
tecnico dell'esercizio alla funivia, in quanto è ministeriale la
competenza circa la sicurezza sugli impianti. Ricevuta la nota del
Ministero dei Trasporti il 29 dicembre, veniva disposta dal
servizio regionale trasporti la revoca immediata
dell'autorizzazione all'esercizio della sciovia in questione. La
società Val Veny comunicava subito l'avvenuta chiusura al pubblico
di detti impianti e, nel contempo, interessava il Ministero dei
Trasporti per un riesame del provvedimento. Il Ministero dei
Trasporti faceva pervenire alla Regione in data 7 gennaio una
lettera datata 31.12.1986, con cui riteneva che i motivi di
preoccupazione dovevano riferirsi "non alla situazione presente, ma
al futuro", cioè al periodo del disgelo e delle successive piogge,
quindi "non nella corrente stagione invernale". Pertanto,
comunicava che la precedente lettera di revoca del nulla osta per
la sicurezza era da ritenersi annullata.
Il servizio Difesa del suolo dell'Assessorato concordava con la
nota dell'8 gennaio sull'interpretazione data dal Ministero dei
Trasporti, quindi, in data 9 gennaio il servizio disponeva
l'autorizzazione e la riapertura al pubblico esercizio delle
sciovie Aretou alle seguenti condizioni: esercizio consentito fino
al 30 marzo c.a.; una proroga limitata al 30 aprile, che sarà
possibile solo dopo accertamenti ai fini della sicurezza da
eseguirsi nell'ultima decade di marzo da parte del Ministero dei
Trasporti e della Regione; l'esecuzione giornaliera di verifiche da
parte degli addetti alle sciovie, prima dell'apertura
dell'esercizio, in tutta l'area interessata dall'impianto e
successiva stesura dei verbali delle operazioni; presentazione di
una documentata relazione circa i provvedimenti a suo tempo
assunti. La relazione è già stata presentata ed è stata avviata
all'esame dell'ufficio speciale del Ministero dei Trasporti. Questo
è quanto concerne il comportamento dell'Assessorato ai Trasporti e
del suo Ufficio.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
PERRIN (U.V.):
Uniquement pour compléter brièvement la
réponse donnée par M. Lanivi sur les points n. 2 et n. 4 de
l'interpellation.
En ce qui concerne le premier point il n'y a pas à se prolonger
puisque M. Sandri a eu les relations de l'Assessorat, donc il
connaît quel est le problème. Il connaît l'état du sol et je peux
uniquement confirmer que les responsables de notre Assessorat et
notamment le géologue M. Bonetto, à la première réponse donnée à
l'Assessorat Industrie, Commerce, Artisanat et Transports, a ajouté
une deuxième réponse qui spécifie les temps où le danger de
dissolution pourrait se produire. Je vais lire une courte note
technique qu'il m'a fournie et qui résume un peu celle qui est la
situation: "La sciovia insiste su terreni di natura gessosa,
soggetti ad elevata solubilità, ad opera delle acque meteoriche e
di fusione delle nevi. Come evidenziato dalla relazione geologica a
suo tempo trasmessa dalla Val Veny, il substrato è interessato
dalla formazione di doline e di cavità sotterranee in particolar
modo nel periodo che va dallo scioglimento delle nevi all'inizio
delle prime gelate".
C'est pour cela que nous, en tant qu'Assessorat, nous avons cru
de pouvoir donner une certaine assurance pour la partie hivernale
où ces phénomènes de dissolution du terrain calcaire ne se produit
pas.
Pour ce qui est de la dernière partie de l'interpellation, je
dirais tout simplement que la Val Veny avait déjà, sur requête de
la Junte régionale, élaboré un plan d'intervention pluriannuel,
plan qui a été examiné et approfondi par notre bureau d'aménagement
hydraulique et défense du sol et qui concerne tout le domaine
skiable de la Val Veny. Suite à ce premier projet, étudié et
approuvé par nos techniciens, le service d'aménagement hydraulique
et défense du sol, est en train de rédiger un programme détaillé
des travaux. Le programme présenté par la Val Veny s'échelonne sur
différentes années; maintenant le service va établir le programme
pour l'année 1987 qui concerne surtout l'aménagement hydraulique et
forestier, la bonification des zones d'éboulement et le problème du
regazonnement des zones qui ont été intéressées par les pistes de
ski.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Mi sembra che le parole degli Assessori
confermino pienamente il grave dissesto geologico, presente in
questa zona del Col Chécrouit servita da impianti della società Val
Veny, e che ci riassicurino per quanto riguarda l'inverno: se il
freddo ci dà una mano, dovremmo farcela fino a primavera. Si
prendono delle precauzioni e si mette in atto un programma
dettagliato come ci ha detto l'Assessore Perrin per il futuro, ma
non si prende atto di quello che è un fatto fondamentale.
Già nello scorso Consiglio avevo espresso un concetto, che oggi
voglio ribadire e cioè che le cose bisogna farle con una certa
duttilità e capacità di adattarsi alla situazione, piuttosto che in
maniera aggressiva, forte. Il modo che adotta la società Val Veny
nella gestione degli impianti, oltre che essere forte per le
finanze della Regione, è anche forte ed aggressivo sul territorio.
Questi piani di "aménagement" del territorio, che sono in
discussione in questo periodo, debbono essere rivisti alla luce di
un ridimensionamento generalizzato dell'impatto ambientale di
questi mezzi di trasporto, perchè di impatto ambientale si parla
molto in generale; però, poi, quando si affrontano i problemi più
in particolare, non si studiano con sufficiente attenzione.
Probabilmente, se facessimo uno studio di impatto ambientale,
risulterebbe che quella zona non è compatibile con un grande
sviluppo dello sci, come si è verificato in questi ultimi tempi, ma
soprattutto come è nelle intenzioni della società Val Veny, che
dice nei prossimi anni di voler aumentare gli impianti.
A mio parere è ora che la Regione, e di questo dovrebbe farsene
carico l'Assessorato all'Agricoltura, si preoccupi di fare una
verifica più attenta di impatto ambientale, prima che qualcosa
succeda. Forse sarebbe bene - questo discorso esula un po' da
quello che è l'oggetto della mia interpellanza, il Presidente non
me ne vorrà - potenziare i servizi dedicati all'ambiente, che sono
presenti nell'Assessorato.
