Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3553 del 8 luglio 1992 - Resoconto
OGGETTO N. 3553/IX Nuova cava di marmo in comune di Verrayes.
(Interrogazione)
Presidente
Do lettura dell'interrogazione presentata dal
Consigliere Riccarand:
Interrogazione Appreso che, in Comune di Verrayes, lungo la
strada che da Verrayes porta a Saint-Barthélemy, sono iniziati i
lavori di coltivazione di una nuova cava di marmo;
Il sottoscritto Consigliere regionale del Gruppo Verde
Alternativo
interroga
l'Assessore ai Lavori Pubblici per conoscere:
1) chi sono i titolari della cava citata in premessa e quali
autorizzazioni sono state richieste alla Regione per tale
coltivazione;
2) gli estremi dei provvedimenti di autorizzazione della citata
cava, in particolare ai sensi della legge Galasso.
Presidente
Ha chiesto di parlare l'Assessore ai Lavori
Pubblici Vallet, ne ha facoltà.
Vallet (UV)
Come il Consigliere Riccarand ben sa,
l'autorizzazione per l'apertura di cave di marmo non è assoggettata
alla normativa prevista dalla legge regionale 67 e in questo senso
devo rispondere alla domanda precisa chi sono i titolari e quali le
autorizzazioni richieste alla Regione per tale coltivazione,
dicendo che nessuna autorizzazione è stata richiesta
all'Assessorato ai Lavori Pubblici, che cura l'applicazione della
legge 67.
Per rispondere alla seconda domanda, da ricerche fatte presso la
Sovrintendenza e presso il Servizio tutela dell'ambiente naturale
dell'Assessorato all'Agricoltura, nessuna autorizzazione è stata
rilasciata dalla Sovrintendenza, in ordine alla legge Galasso per
l'apertura di cave nel Comune di Verrayes.
Al Servizio Tutela dell'Ambiente, invece, è pervenuta domanda e
quindi è stata rilasciata autorizzazione per l'esecuzione di
assaggi in località San Martino di Verrayes, per una futura
eventuale apertura di cava.
Autorizzazione di cui ho copia e che posso consegnare al
Consigliere Riccarand.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Credo che la risposta
dell'Assessore dei Lavori Pubblici metta ancora una volta in
evidenza che non c'è un controllo da parte della Regione sul
settore delle cave di marmo.
E' una carenza della normativa, determinata dalla scelta fatta
all'ultimo momento, di stralciare dalla normativa generale sulle
cave la parte riguardante le cave di marmo.
Una scelta del tutto inopportuna, di fatto poi confermata come
una sorta di resa, da parte di questa Amministrazione regionale nei
confronti dei cavatori di marmo, della lobby dei cavatori del
marmo. Abbiamo infatti visto che due disegni di legge presentati
dalla Giunta regionale sono stati ritirati al momento in cui
dovevano andare in discussione, abbiamo visto che la proposta di
legge presentata dal gruppo Verde Alternativo è stata respinta dal
Consiglio.
Siamo quindi in un settore in cui esiste ancora una assenza di
normativa, su una materia che è competenza della Regione, per cui i
cavatori di marmo fanno quello che vogliono. Danno semplicemente
segnalazione al Distretto Minerario di Torino, richiedono minime
autorizzazioni e non c'è possibilità di controllo da parte della
Regione, con danni ambientali notevoli. Anche in questo caso, ci è
stato segnalato da abitanti di Verrayes il problema rappresentato
da questa cava.
Non si tratta di semplici assaggi al terreno, ma di escavazione
vera e propria e ancora una volta questa materia sfugge ad una
possibilità di intervento da parte della Regione, perché non è
regolamentato.
La raccomandazione e la richiesta che rinnovo all'Assessore ai
Lavori Pubblici è di riportare al più presto all'esame del
Consiglio la normativa, per estendere anche alle cave di marmo il
regime di autorizzazione che riguarda le cave in generale. Avevo
sentito, nelle dichiarazioni programmatiche della nuova Giunta
regionale, che questo era un punto indicato in modo preciso.
E' una normativa che si può scrivere in cinque minuti, perché si
tratta di estendere una norma generale, già concepita anche per le
cave di marmo, per cui non credo ci siano grandi variazioni sul
tema da fare.
Sollecito quindi l'Assessore a portare al più presto all'esame
delle commissioni questo disegno di legge, in modo da disciplinare
finalmente il settore ed impedire che si estendano a tutta la
regione gli scempi già presenti e diffusi in molti comuni della
Valle d'Aosta.
Président
Je donne exceptionnellement la parole à
l'Assesseur Vallet.
Vallet (UV)
Mi scuso con il Presidente del Consiglio
per lo strappo al regolamento. E' per dire al Consigliere Riccarand
che il disegno di legge di adeguamento della legge 67 è
praticamente pronto.
Non è semplice come è stato detto, nel senso che si è voluto
completare il discorso, cercando di adeguare le procedure previste
dalla legge 67, con le procedure previste dalla legge per l'impatto
ambientale, in modo da creare una procedura che possa essere la più
snella possibile.
Ho previsto per la settimana prossima un incontro con i tecnici
e i consulenti della Regione che hanno redatto il testo, il quale
credo sarà presentato in Giunta prima della fine di questo
mese.
