Classificazione
TRASPORTI E VIABILITÀ
Trasporti



Oggetto del Consiglio n. 1511 del 12 maggio 2022 - Resoconto
OGGETTO N. 1511/XVI - Reiezione di risoluzione: "Impegno a
trovare soluzioni al fine di evitare l'interruzione degli esami di
guida".
Marguerettaz (Presidente) -
Ieri sono state inserite
nell'ordine del giorno due risoluzioni, quindi prima della sessione
europea affrontiamo le due risoluzioni. Punto 42.01 all'ordine del
giorno. Per la presentazione ha chiesto la parola il collega
Marquis.
Marquis (FI) -
Ieri, a seguito della discussione della
question time
relativa alle problematiche inerenti agli
esaminatori della Motorizzazione civile, abbiamo deciso di
presentare una risoluzione che va nell'ottica di risolvere quanto
meno la situazione contingente emergenziale che si viene a creare
con il 10 giugno 2022, che lascia l'incarico l'unico esaminatore
per quanto concerne gli esami delle patenti della tipologia A, C, D
ed E.
Noi quindi chiediamo al Governo regionale di impegnarsi entro
questi trenta giorni a risolvere la questione, perlomeno nella
situazione contingente, non a livello strutturale, di evitare
l'interruzione del servizio perché diversamente ci sarebbero dei
gravi pregiudizi ai Valdostani che devono rivolgersi fuori Valle
per completare il percorso, una volta fatti i corsi di esame, per
le relative patenti.
Vale la pena anche di evidenziare che questo è un tema annoso, è
un tema di cui si è dibattuto diverse volte in Consiglio regionale,
vorrei richiamare anche la mozione che è stata approvata e
condivisa l'anno scorso nell'aula nel mese di giugno, una mozione a
firma dei colleghi Restano e Testolin che sollecitavano un
intervento strutturale su questa situazione. Una situazione che già
allora era una situazione grave, ma da allora, al di là di aver
risolto la problematica degli esami per la patente B, non si è di
fatto data una soluzione a questa situazione di grande criticità,
perché negli anni questa struttura è passata da ventidue unità di
personale agli attuali tredici, quindi non è con la soluzione
anche, per quanto importante che sia, contingente e indifferibile
che si risolve la problematica, occorre un intervento significativo
e strutturale che possa dare tranquillità sul lungo periodo
relativamente a questa situazione.
Con la mozione ci si augura e si impegna il Governo regionale
che non venga quanto meno interrotta l'erogazione del servizio e si
possa in qualche modo ridurre questo rischio e poi comunque di
cercare nel proseguo di rendere strutturale la soluzione al
problema una volta per tutte perché diversamente anche in questo
settore cominciamo ad avere dei problemi di attrattività e non
vorrei che poi fosse una questione che si diffonde in tutti i
settori dell'Amministrazione perché ne avremmo delle conseguenze
pesanti.
Presidente -
Ci sono prenotazioni? Ha chiesto la parola
la collega Minelli, ne ha facoltà.
Minelli (PCP) -
La risoluzione che hanno presentato i
colleghi, come ha appena detto il proponente Marquis, riguarda un
annoso problema che è stato affrontato in quest'aula lo scorso anno
più volte, in particolare con la mozione, che è stata ricordata, a
firma di Consiglieri di maggioranza discussa il 9 giugno, emendata
dagli stessi proponenti e approvata all'unanimità dai trentatré
Consiglieri presenti. Io non ero in aula per un problema familiare
come ho già ricordato una volta.
La mozione - ricordo l'impegno preciso - impegnava "il Governo
regionale a farsi carico di programmare e successivamente
trasferire in ambito contrattuale la proposta di valorizzare la
figura degli esaminatori per patenti di guida e collaudatori
tramite l'istituzione di uno specifico tavolo di lavoro con le
organizzazioni sindacali finalizzato all'aggiornamento del
contratto regionale di lavoro", così come già fatto in altre realtà
simili alla nostra Regione.
L'altra impegnativa era all'Assessore competente, "nelle more
dell'adeguamento complessivo dell'organico della Motorizzazione
civile regionale, a proseguire il dialogo con la Direzione generale
della Motorizzazione centrale finalizzandolo ad attivare con la
stessa una convenzione che, in caso di necessità, permetta alla
struttura regionale l'utilizzo di esaminatori e collaudatori
appartenenti all'Amministrazione centrale al fine di contrastare le
attuali e le eventuali future problematiche di attesa negli esami e
nei collaudi da effettuarsi sul territorio regionale".
Non so che fine abbia fatto questa mozione, se le sia stato dato
in parte seguito oppure no ma, da quello che sembra di capire, è
sostanzialmente rimasta ai blocchi di partenza. Non ci è arrivata
notizia di un'istituzione di un tavolo con i sindacati e, per
quanto riguarda il dialogo con la Motorizzazione civile, forse
questo è stato avviato, però ricordo che già nel periodo in cui
avevo dovuto occuparmene, quindi prima della mozione, era stata
chiesta una collaborazione alla Direzione nazionale per poter
utilizzare del personale di altre Motorizzazioni regionali o
addirittura anche di quella centrale con compensi e modalità di
organizzazione che erano stati anche stabiliti, però purtroppo era
stata data una risposta negativa. Nel frattempo non so se si è
mosso qualcosa, però la situazione attuale mi fa pensare che non
sia stato così. Questa difficoltà a reperire aiuti e collaborazione
è dovuta al fatto, o almeno era dovuta al fatto, che c'è un
problema legato al personale che è generale, che non riguarda
soltanto la nostra Regione. Da noi però la situazione era più
critica, ed evidentemente è rimasta tale, ed è anche peggiorata,
nonostante sia stata segnalata nel tempo e negli anni, da parte
degli uffici, una necessità sempre più impellente.
L'impegno che viene proposto oggi dai colleghi firmatari della
risoluzione va nella direzione di contrastare una situazione
emergenziale, quindi di affrontare un'emergenza e di scongiurare il
possibile blocco degli esami per le patenti A, C, D e E, un blocco
che sembra potersi concretizzare, però è un intervento tampone
sicuramente. Io credo che il problema vada affrontato in modo più
robusto dotando di risorse adeguate un Dipartimento che è in
sofferenza da tanto, direi da troppo tempo e questo nonostante
segnalazioni degli uffici che hanno anche fatto presente nel tempo
che si sarebbe arrivati a un certo punto al problema della
quiescenza di vari dipendenti, cosa che poi si è puntualmente
verificata in modo quasi concomitante, diminuendo ancora le
risorse.
Probabilmente in passato, nel tempo, non c'è stata una presa in
carico completa del problema, però è indispensabile che ci sia,
questo a livello anche più generale intendo, un'analisi e un
monitoraggio costanti e regolari della situazione e della posizione
lavorativa dei dipendenti regionali che maturano l'anzianità e che
prima o poi vanno anche in pensione, nell'ottica di una
pianificazione più efficace. Questo è un intervento tampone,
riteniamo che debba essere fatto un lavoro diverso più articolato e
organico.
Presidente -
Ci sono altri interventi in discussione
generale? Non vedo prenotazioni, chiudo la discussione generale.
Per la replica la parola al presidente Lavevaz.
Lavevaz (UV) - -
Credo che questa sia una tematica della
quale abbiamo parlato ampiamente anche ieri mettendo sul tavolo in
maniera molto chiara e sincera le situazioni di criticità che la
Motorizzazione in questo momento ha. Sul fatto quindi che le
criticità sono note e sono affrontate dalle nostre strutture in
queste settimane e in questi mesi credo che sia assolutamente di
tutta evidenza.
È stata richiamata una mozione dell'anno scorso su cui, non ho
ben capito la collega Minelli: da un certo punto di vista, dice che
è rimasta nei cassetti; dall'altro, dice che le soluzioni non sono
fattibili perché lei stessa le ha provate, e così è, nel senso che
sulla questione della convenzione con altre Motorizzazioni del
Ministero, la cosa è stata tentata già più volte e la possibilità
non c'è perché il problema del personale è un problema che non è
soltanto valdostano ma è generalizzato, quindi possibilità di
utilizzare personale di altre Motorizzazioni del Ministero non
c'è.
Per quanto riguarda la parte contrattuale, invece, si sta
lavorando, perché sulla parte contrattuale non è stato attivato un
tavolo specifico con i sindacati ma semplicemente perché si sono
attivati i tavoli formali per le revisioni dei contratti, quindi si
sta iniziando a lavorare con CRRS e con COREPOC per la revisione di
tutti i contratti, quindi ovviamente anche il contratto della
Motorizzazione sarà oggetto di analisi nelle prossime settimane e
si dovrà tener conto della specializzazione richiesta a queste
figure che lavorano all'interno della Motorizzazione, quindi in
qualche modo cercare di essere più attrattivi come si dice.
In questo momento dovremmo cercare di tenere le persone che ci
sono, oltre ad attrarne altre, perché il problema, com'è stato
detto, è che molto personale è andato via o ha fatto concorsi in
altre sedi, eccetera, quindi questa è una situazione
conosciuta.
Venendo alla risoluzione in sé, io sono contento che il collega
Marquis sia entrato pienamente nel suo nuovo ruolo di Consigliere
di opposizione e quindi abbia presentato giustamente una
risoluzione che sollecita il Governo, e il sottoscritto in
particolare, a trovare delle soluzioni entro trenta giorni su una
situazione che stiamo affrontando da mesi. Ne prendo atto, però non
è la risoluzione che fa accelerare in qualche modo le cose perché è
un problema che si sta affrontando in maniera seria, l'ho detto
ieri, ipotizzando anche delle soluzioni che vanno anche verso dei
ragionamenti sulle persone appena pensionate, oltre al fatto che ho
già detto che abbiamo messo come priorità assoluta nell'ordine dei
concorsi in espletamento in uscita nelle prossime settimane la
figura dell'ingegnere, quindi del funzionario di categoria D con
laurea in ingegneria proprio per cercare di sopperire anche a
queste necessità, ma questo ovviamente più in prospettiva
strutturale che in prospettiva della situazione contingente, che,
come dicevo, è assolutamente nota ed è attenzionata, io
personalmente con il Coordinatore in particolare, oltre che con la
Motorizzazione e con il Direttore, se ne parla settimanalmente per
non dire quotidianamente.
Sarebbe forse più utile ipotizzare delle soluzioni più che dire:
"impegniamo a trovare una soluzione entro trenta giorni".
Ovviamente io sono il destinatario della risoluzione e quindi sono
di parte, però propongo alla maggioranza di astenersi su questa
risoluzione perché la trovo ultronea e non tanto utile.
Presidente -
La parola alla collega Minelli.
Minelli (PCP) -
Solo per precisare, Presidente, forse non
mi ha ascoltata bene perché credo invece di aver detto le cose in
maniera chiara, io ho suddiviso la valutazione sui due impegni, ho
detto che, per quanto riguardava l'istituzione del tavolo
specifico, perché quello era l'impegno della mozione, di quello si
parlava, non abbiamo ricevuto nessuna notizia e la situazione
attuale fa pensare che si sia rimasti ai blocchi di partenza per
quell'aspetto.
Mentre invece per quello che riguarda la seconda parte, cioè
quella di attivarsi per risolvere in maniera celere il problema,
sono a conoscenza del fatto che chiedere una collaborazione
all'esterno della Regione a chi ne ha le competenze, è un'impresa
abbastanza complicata, per non dire quasi impossibile vista la
criticità legata al personale che c'è in tutte le Motorizzazioni.
Almeno questo era quello che avevo potuto appurare, poi magari nel
frattempo la situazione è cambiata. Tengo a precisare però
l'aspetto che ho sottolineato e che ripropongo, c'è un problema
forse anche di conoscenza, di analisi, di informazione sull'insieme
del nostro personale perché nella Motorizzazione si è verificato in
maniera molto evidente, forse più che altrove, ma penso che anche
in altre strutture... a un certo punto le persone che sono state
assunte nel tempo se ne vanno, oppure, come in questo caso, possono
vincere dei concorsi. Su quello ovviamente non è che uno può fare
una previsione a monte, ma sul fatto che ci siano dei dipartimenti,
degli uffici dell'Amministrazione che hanno un
tot
numero di
dipendenti che possono anche trasferirsi da un ufficio all'altro ma
che hanno quell'età, ci deve portare a fare delle valutazioni più
generali. È ovvio che questo non è un argomento semplice, non è una
cosa che si fa in poco tempo, però, a mio avviso, pensare anche
all'interno del dipartimento delle risorse del personale,
dell'organizzazione, di avere veramente qualcuno che si occupi di
questo monitoraggio, in collaborazione con l'Ufficio della
statistica, non lo so, in qualche modo... perché poi il rischio di
arrivare in questa situazione c'è in tanti uffici.
Io credo che si debba prendere in carico il problema in maniera
sicuramente più strutturata nella contingenza, al di là del
richiedere a questa persona che ha effettuato un corso e che possa
dare una mano, ... poi, se ho capito bene, mi risulta anche che c'è
stata una carenza pure per malattia di persone che hanno avuto il
Covid, quindi si spera che qualcuno si riprenda e si vada davanti.
Pensare di risolvere in trenta giorni una situazione del genere
personalmente credo sia molto difficile.
Presidente -
Altri interventi prima della votazione? La
parola al collega Marquis.
Marquis (FI) -
Lo spirito dell'iniziativa non è di
infastidire l'azione del Governo, ma è uno spirito collaborativo e
di sprone a cercare di risolvere un problema.
Per quanto ci riguarda, possiamo mettere anche la nostra
disponibilità a dare una mano a offrire delle soluzioni, abbiamo
anche individuato ieri nel discorso che è stato fatto, nella
gestione dell'iniziativa ispettiva anche una possibilità: quella di
cercare di incentivare in qualche maniera chi ha fatto il corso di
formazione per superare l'esame, non lo so, ci potranno essere
delle formule incentivanti. Altri dati noi non li abbiamo a
disposizione, non sono nella nostra disponibilità, quindi non
possiamo offrire delle altre possibili suggestioni o soluzioni.
Questo è semplicemente uno spirito costruttivo. Non abbiamo neanche
detto di trovare una soluzione strutturale, abbiamo solo detto di
evitare, se possibile, di interrompere il servizio, credo che
questa sia una priorità. Purtroppo il fatto dell'annunciata
astensione credo che non sia presagio di buone possibilità per
quanto riguarda la soluzione di questo problema mi pare di capire,
perché diversamente credo che non ci sarebbe stata alcuna
difficoltà di trovare un riscontro unanime a una proposta di questo
tipo.
Presidente -
Non vedo altre prenotazioni... ha chiesto la
parola il collega Testolin.
Testolin (UV) -
Credo sia da parte mia doveroso
intervenire in questo dibattito per sottolineare come nel
comprendere l'azione di stimolo di questo tipo di iniziativa ci sia
anche una difficoltà oggettiva nel risolvere nei trenta giorni
prospettati una situazione che ha delle caratteristiche e delle
dimensioni abbastanza importanti. A dire il vero non solo diciamo
si può stimolare la discussione e l'approfondimento di queste
tematiche con delle iniziative in aula consiliare, ma, per quanto
ci concerne, lo si è fatto durante tutto il percorso dalla scorsa
iniziativa che è stata approvata all'unanimità ad oggi andando a
indicare periodicamente e a confrontarsi con le strutture, e, dal
punto di vista politico, con il Presidente, che in questa fase è
anche l'Assessore competente, per cercare di stimolare e agevolare
quelle che sono e possono essere delle iniziative che diano
risoluzione in termini definitivi a questo percorso.
Per cercare di conciliare un'azione di stimolo all'iniziativa
presa e portata avanti dal Governo per non far degenerare
ulteriormente la situazione, penso che potrebbe essere un impegno
condivisibile, pur non formalizzato, quello di ritrovarci
all'interno della Commissione consiliare competente, a distanza di
quindici, venti giorni, un mese per verificare le iniziative che
sono state portate avanti e per mettere anche i Consiglieri nella
condizione di avere contezza delle situazioni che si stanno
sviluppando e di dare in qualche modo anche loro suggerimento, se
possibile, alla soluzione della questione che penso interessi
tutti, al di là degli aspetti politici e delle maglie che
rivestiamo, proprio perché è una questione che tocca
trasversalmente tutta la popolazione e che, nel momento in cui
dovesse ulteriormente degenerare, porterebbe a delle problematiche
che interessano i ragazzi dai sedici anni fino alle persone che
hanno una qualche problematica da risolvere con quegli uffici.
Penso che questa potrebbe essere una suggestione, spero e credo
che possa venire accolta sia dal Presidente in qualità di Assessore
ad interim
sia dai Presidenti di Commissione, adesso non so
se sarà la IV o la II deputata ad accogliere questo tipo di
dibattito ma per dare contezza a tutta l'Aula consiliare su quanto
stiamo parlando.
Presidente -
Ha richiesto la parola il collega
Marquis.
Marquis (FI) -
Come primo firmatario della risoluzione,
colgo la proposta che è stata avanzata dal collega Testolin e siamo
disposti a emendarla nella direzione di portare all'attenzione
della Commissione, se siete d'accordo, la questione nel più breve
tempo possibile per cercare di trovare una soluzione.
Presidente -
La discussione purtroppo è chiusa, quindi
non è possibile emendare la risoluzione, collega Marquis, però a
prescindere dalla formulazione, io credo che il Presidente della
Regione possa specificare. Ha chiesto la parola.
Lavevaz (UV) -
Sì, ma su questo assolutamente c'è massima
disponibilità sia mia che sicuramente dei tecnici a partecipare in
Commissione a qualsiasi tipo di confronto; ovviamente credo sia
necessario magari il coinvolgimento anche del Dipartimento del
personale perché in questa fase è "tirato per la giacca" un po' da
tutte le strutture, quindi sarebbe bene avere le risposte anche da
parte loro di quanto si è fatto nell'ultimo periodo e di quello che
si deve fare nel prossimo. Questo senz'altro, quindi rimanendo
l'impossibilità di modificare l'impegnativa alla risoluzione, noi
rimaniamo comunque disponibili in questo senso.
Presidente -
A questo punto direi che possiamo aprire la
votazione. La votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti 19 (Barmasse, Bertin, Bertschy, Caveri, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet, Testolin)
La mozione non è approvata.
