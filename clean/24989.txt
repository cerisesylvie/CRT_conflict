Classificazione
AMBIENTE
Parchi, riserve naturali, aree protette e attrezzate
ATTIVITÀ CULTURALI



Oggetto del Consiglio n. 239 del 27 novembre 2008 - Resoconto
OGGETTO N. 239/XIII - Reiezione della proposta di legge:
"Modificazione alla legge regionale 10 agosto 2004, n. 14 (Nuova
disciplina della Fondazione Gran Paradiso-Grand Paradis.
Abrogazione delle leggi regionali 14 aprile 1998, n. 14, e 16
novembre 1999, n. 34)".
Articolo 1
(Modificazione all'articolo 7 della legge regionale 10 agosto
2004, n. 14)
1. Il comma 2 dell'articolo 7 della legge regionale 10 agosto
2004, n. 14 (Nuova disciplina della Fondazione Gran Paradiso -
Grand Paradis. Abrogazione delle leggi regionali 14 aprile 1998, n.
14, e 16 novembre 1999, n. 34), è sostituito dal seguente:
"2. Il rappresentante della Regione è designato dalla Giunta
regionale ai sensi della legge regionale 10 aprile 1997, n. 11
(Disciplina delle nomine e delle designazioni di competenza
regionale). Prima della designazione, la Giunta regionale propone i
nominativi dei candidati alla Commissione consiliare competente in
materia di aree naturali protette, la quale, previa audizione degli
stessi, esprime il proprio motivato parere sulle singole
candidature.".
Président
- La parole au rapporteur, le Conseiller Cerise
Giuseppe.
Cerise G. (VdAV-R)
- Merci, M. le Président.
Questo disegno di legge giunge all'attenzione di questa
assemblea per decorrenza di termini in seguito alla corale
astensione da parte dei componenti la maggioranza della commissione
competente. È un disegno di legge molto semplice, consta di un solo
articolo ed ha lo scopo di assicurare alla Fondazione Gran Paradiso
un'adeguata rappresentanza della Regione Valle d'Aosta che però non
coinvolga direttamente soggetti operanti in seno al Consiglio
regionale. È oggi, infatti, particolarmente necessario che chi
svolge compiti di rappresentanza politica in Consiglio regionale
non cumuli con le funzioni di consigliere anche compiti di gestione
di enti strumentali della Regione. La norma attualmente in vigore,
invece, restringe la possibilità di scelta del delegato regionale
in seno alla Fondazione Gran Paradiso a sole sette persone, che
sono i componenti della Commissione consiliare competente. È di
tutta evidenza che aprire la scelta ad altri soggetti, forniti di
specifiche competenze ed esperienze, può garantire migliori
condizioni ai fini del perseguimento del pubblico interesse e delle
specifiche finalità dell'ente.
Le condizioni di pubblicità della designazione sono ampliate
nella proposta dal ricorso ad una pubblica audizione che conferisce
maggiore trasparenza alla scelta effettuata. L'obbligo di scelta
del delegato regionale in seno al Consiglio di amministrazione
della Fondazione Gran Paradiso costituisce un "unicum" ed un caso
sicuramente contraddittorio con l'orientamento consolidato della
legislazione regionale in materia.
Non si ravvisano infatti altre situazioni in cui la legge
imponga di scegliere amministratori di enti o fondazioni fra i
componenti del Consiglio regionale. Per quanto riguarda poi le
fondazioni la legge regionale n. 20 del 2007 ha stabilito
espressamente un caso di ineleggibilità a carico di coloro che
ricoprono funzioni di legale rappresentante, amministratore
delegato, direttore nominato o designato dalla Regione, in
fondazioni le cui entrate siano superiori a 500 mila €.
In tutta evidenza il legislatore regionale aveva così voluto
rimarcare una situazione di potenziale conflitto tra le due
funzioni, per cui appare necessario rimuovere la rigidità contenuta
nella norma di cui si propone l'abrogazione. Dobbiamo evitare in
ogni modo che possa sorgere anche soltanto il sospetto che funzioni
pubbliche di questo genere possano essere collegate all'azione
politica ed elettorale dei componenti l'assemblea regionale.
Come dicevo prima, è una legge che si condensa in un unico
articolo che propone la modificazione del comma 2 dell'articolo 7
della legge 14/2004, che dovrebbe essere sostituito dal presente:
"
Il rappresentante della Regione è designato dalla Giunta
regionale ai sensi della legge regionale 10 aprile 1997, n. 11
(Disciplina delle nomine e delle designazioni di competenza
regionale). Prima della designazione, la Giunta regionale propone i
nominativi dei candidati alla Commissione consiliare competente in
materia di aree naturali protette, la quale, previa audizione degli
stessi, esprime il proprio motivato parere sulle singole
candidature".
Questo è quanto dovevo dire.
Président
- J'ouvre la discussion générale.
La parole au Conseiller Comé.
Comé (SA-UdC-VdA)
- Grazie, Presidente. Oggi siamo
chiamati a valutare ed esprimere il nostro parere su questa
proposta di legge n. 4.
La commissione ha richiesto delle audizioni per analizzare il
contenuto della proposta presentata ed illustrata adesso dal
collega Cerise.
Vorrei presentare al consiglio le valutazioni e le analisi
fornite in sede di audizione dal Direttore dell'ente parco, dr.
Ottino, che non è una figura politica, non è una figura di parte,
ma è una persona che ha avuto grazie alla sua esperienza di poter
vivere in questi ultimi anni l'efficienza e l'efficacia della
gestione di questa fondazione. Bene, voglio solo riprendere alcuni
passaggi forniti dal dr. Ottino. Dice: "
Ci pare di cogliere che
l'auspicio dei proponenti sia quello di ampliare la scelta della
rappresentanza regionale in fondazione a più soggetti, forniti di
specifiche competenze ed esperienze, peraltro non così poi ben
definite né facilmente esplicitabili secondo noi. Tuttavia ci pare
censurabile il rapporto sfiduciale che si vuole instaurare fra la
Giunta regionale e il Consigliere di questa commissione, scelto
quale rappresentante regionale in fondazione, che consente alla
Regione stessa di mantenere e assicurare quella sintonia e celerità
di contatto con gli organi e la struttura dell'ente che nella
esperienza nostra ha garantito in questi ultimi anni l'efficacia di
azione che è nell'interesse della comunità locale e del territorio
valdostano, del parco e dell'ente parco stesso, nella misura in cui
la fondazione è ente complementare in relazione del parco e non
ente concorrente. Abbiamo notato più volte come problemi finanziari
e tecnici siano stati affrontati e risolti con sollecitudine e
solerzia grazie un po' a questo connubio che non si sarebbe potuto
realizzare, se il rappresentante regionale fosse stato un esterno,
e questa sinergia è certamente e ulteriormente rafforzata quando lo
stesso Consigliere viene anche individuato come Presidente, come
del resto è avvenuto due volte su due dalla promulgazione della
legge. Riteniamo comunque che la competenza di un membro di questa
Commissione, tenuta ad affrontare in ambito legislativo delle
tematiche articolate e complesse nel lavoro preparatorio e
funzionale ai lavori del Consiglio, sia un elemento assolutamente
utile e sufficiente per svolgere il ruolo di Consigliere ancor più
di Presidente di fondazione, in misura certamente superiore a
quello di un ipotetico concorrente esterno. Del resto,
all'incaricato di compiti di rappresentanza di un ente strumentale
si richiedono più dei compiti di indirizzo e di controllo che non
di gestione puntuale che come sapete, secondo la legislazione
nazionale, d.lgs. 165/2001, prescrive un po' il principio di
separazione fra funzioni politiche e gestionali, queste ultime
proprio del dirigente. Noi siamo invece così certi che il rapporto
sfiduciale con gli esterni non possa poi avere qualche
ripercussione negativa, nel senso che possa anche aprire la strada
a spiacevoli rapporti di tipo clientelare che non sono
nell'interesse della pubblica amministrazione, oltre ad essere
costosi anche sotto il profilo del costo della politica. Anche da
questo punto di vista infatti non bisogna dimenticare che la
struttura stessa degli organi di fondazione, di cui fanno parte
funzionari e amministratori, non comporta indennità nel gettone di
presenza, che invece temo diventerebbe quasi necessario qualora si
richiedesse a un esterno un impegno per riunioni e l'attività di
rappresentanza forte quanto non poi quelli propri della presidenza,
mentre l'incarico di consigliere risolve alla radice questo
problema
".
Direi che il parere espresso dal dr. Ottino non può che
rappresentare il parere della maggioranza, pertanto esprimeremo un
giudizio negativo su questa proposta di legge.
Président
- La parole au Conseiller Prola.
Prola (UV)
- Merci, M. le Président. Solo ad integrazione
di quello che ha esplicitato il collega Comé della risultanza delle
audizioni.
Ho chiesto personalmente io queste audizioni, era una delle
prime volte che partecipavo alla III Commissione e ho chiesto di
audire il parco e un rappresentante dei sindaci che fanno parte del
consiglio di amministrazione del parco, in quanto uno dei miei
dubbi è sorto quando ho letto la relazione del collega Cerise:
"...
con le funzioni di Consigliere anche compiti di gestione di
enti strumentali della Regione
". Credo che la valenza che ha la
fondazione parco non sia esclusivamente una valenza strumentale ma
sia soprattutto una valenza politica. Quando parliamo di
valorizzazione dei territori e di promozione del turismo
naturalistico, quando parliamo di promozione dei territori, credo
che questa funzione sia una funzione politica in primo luogo, e poi
di programmazione e di controllo. Questa è stata confermata
ampiamente dalla audizione del dr. Ottino, e dalla audizione, che
parlava a titolo personale bisogna precisare, di Naudin che
confermava che la richiesta di collegamento funzionale fra il
consiglio regionale e la Fondazione Gran Paradiso era stata
richiesta dai sindaci dei territori.
Quindi credo che sia stata sottolineata nelle due audizioni la
valenza politica della fondazione e non esclusivamente
strumentale.
Président
- La parole au Conseiller Donzel.
Donzel (PD)
- Riflettendo su questo tema, mi sono chiesto
se esistono leggi perfette. Ritengo che questa legge, che gli amici
di Vallée d'Aoste Vive-Renouveau ci propongono non sia una legge
perfetta, non credo che esistano leggi perfette. Ieri su proposta
della maggioranza ne abbiamo cestinata una, approvata qualche anno
fa dalla stessa maggioranza (o quasi stessa maggioranza) e ne
abbiamo modificata un'altra che ne cassava a sua volta una
imperfetta, quindi come dire: riuscissimo mai a fare quella legge
che una volta che è fatta, rimane lì perfetta nel tempo! Vorrei
riflettere sul principio che cerca di portare in discussione questa
norma ed è il principio per cui dobbiamo deciderci se là dove
riteniamo - riprendo le parole del collega Prola che mi sembra aver
avuto un atteggiamento franco su questa questione - sia strategico
avere una presenza politica in una fondazione o in un consiglio di
amministrazione, allora ci mettiamo un politico. Ma questo apre la
stura a chissà quanti consigli di amministrazione sono strategici
per la politica! Cioè, scherziamo, cominciamo da Finaosta e
arriviamo fino in fondo, dappertutto ci mettiamo un Consigliere
regionale e quanti soldi risparmiamo, Consigliere Comé, quanti
soldi possiamo risparmiare se in tutti i consigli di
amministrazione nominiamo qualche Consigliere regionale, che
risultava dal dibattito di ieri molto impegnato già a lavorare in
Commissioni, quindi di certo non fannullone come invece i
dipendenti pubblici. Ma i Consiglieri lavorano tanto..., quindi
dovremmo nominare questi Consiglieri che lavorano tanto dappertutto
e compiere questo famoso risparmio. Vedremo se nelle proposte che
andremo a discutere, dei risparmi, dei costi della politica ci
arriverà anche questa dell'affidare dei compiti ai Consiglieri
regionali per risparmiare.
Credo che la ragione dell'importanza della Fondazione Grand
Paradis del suo ruolo strategico politico, della importanza che ci
sia una grande attenzione del Consiglio regionale su questa
fondazione è condivisa, su questo sì assolutamente. Riteniamo anche
che proprio sulla questione del parco ci voglia una attenzione
particolare che questa fondazione svolga un ruolo strategico, lo
ripetiamo tutte le volte in quest'aula, il turismo, come va e come
non va, svilupparlo; quindi da quel punto di vista lì grandissima
attenzione.
Sono certo anche io che i Comuni sollecitano l'attenzione del
Consiglio regionale su questi temi. La domanda è se sia o meno
opportuno che ad avere il ruolo di presidente sia un Consigliere
regionale. Questa è la domanda che pone questa legge e ovviamente
così mirata su una fondazione, potrebbe far scaturire le solite
querelle di questioni personali. Qui spero, sgombriamo il campo,
non c'è nulla di personale, qui non si mette in dubbio la questione
della capacità o del merito, nulla di tutto ciò. Quello che si
discute è che forse andava formulato non esclusivamente per la
Fondazione Grand Paradis, ma per qualsiasi fondazione, per
qualsiasi luogo dove ci sia un consiglio di amministrazione se sia
o meno opportuno che ad assumere quella carica sia un Consigliere
regionale. A nostro avviso, ed ecco perché la nostra intenzione è
quella di votare a favore di questa legge, ma non in senso di
rigettare le ragioni dell'importanza della fondazione, né di
rigettare le ragioni del ruolo politico che questo Consiglio deve
esercitare anche di indirizzo rispetto a certe fondazioni, ma per
ribadire che dobbiamo stare attenti a non percorrere una strada che
può essere molto pericolosa. Tanto più che in attesa di rivedere la
legge elettorale per le elezioni regionali, che sappiamo aver
creato problemi sulla questione delle nomine in consigli di
amministrazione e quant'altro, non vorrei che leggi di questo tipo
aprissero la via di fuga per altri tipi di nomine, perché potrebbe
finalmente risolvere la questione dell'ineleggibilità: li nomina
direttamente il Consiglio regionale e a quel punto viene a cadere
ogni problema rispetto alla questione.
È un problema delicato, noi lo vediamo così. Sappiamo che questa
è solo una legge piccola, marginale, però è una questione di
principio, noi su questa cosa abbiamo questo atteggiamento su cui
vogliamo far riflettere tutto il Consiglio regionale e riteniamo
che al di là del fatto che ci sia un riferimento ad una sola
fondazione, che come sempre vengano chiamate in causa persone, per
quanto ci riguarda non è una questione solo di questa fondazione,
non è una questione personale, ma è una questione più generale in
cui dobbiamo stare attenti a non percorrere una strada che ci può
portare a delle grosse anomalie nei rapporti fra la politica e la
gestione di fondazioni e consigli di amministrazione.
Président
- La parole au Conseiller Secrétaire
Tibaldi.
Tibaldi (PdL)
- Per una breve considerazione su questa
proposta di legge che come è stato detto, è stata esaminata e
approfondita in III Commissione, anche con l'ausilio di alcune
audizioni che sono servite a comprendere meglio la materia. La
proposta ha una sua valenza che noi riconosciamo, lo abbiamo anche
manifestato in Commissione; la valenza è semplicemente quella di
evitare una concentrazione di potere nelle mani di alcuni
Consiglieri, che sono funzionali a un disegno di governo. Lo
avevamo evidenziato con enfasi anche durante la scorsa legislatura
che era assolutamente inopportuno, quando allora venne nominato il
collega Borre, che un Presidente della Regione scegliesse a caso o
per evidenti motivi di opportunità politica o di lottizzazione
politica un Consigliere della propria maggioranza, per dire: tu
sarai colui che sarà designato a presiedere la fondazione, così
come può accadere in altri enti od organismi sotto il cappello
della Giunta regionale. Lo avevamo evidenziato non solo da questa
parte politica ma anche dall'altra parte dello schieramento, quindi
le due opposizioni già allora sollevarono questa inopportunità.
Oggi credo che puntualmente il gruppo consiliare di Vallée d'Aoste
Vive - Renouveau faccia una proposta che sia condivisibile. In
Commissione avevamo chiesto di avere più coraggio nell'avanzare una
proposta di questo tipo, e il coraggio stava nell'attribuire questa
competenza al Consiglio regionale, cioè se dobbiamo nominare un
Consigliere, che sia il Consiglio a sceglierlo e non la Giunta o il
suo Presidente. Questo coraggio purtroppo non c'è stato, di
conseguenza rimane la Giunta l'ente che può proporre questo
soggetto. L'emendamento che abbiamo suggerito è stato respinto,
anche alla luce di considerazioni di segno diverso che sono
arrivate dagli organi auditi, noi ci sentiamo di sostenerlo e non
faremo mancare l'appoggio e il nostro voto favorevole a questa
iniziativa.
Président
- La parole au Conseiller Louvin.
Louvin (VdAV-R)
- Grazie, Presidente. Il tema in
discussione, microscopico nella sua entità, è in qualche modo
rivelatore di una concezione del rapporto fra la politica e le
istituzioni collegate, e soprattutto indicativo di come vogliamo
interpretare il nostro lavoro di Consiglieri. Questa è l'unica
legge che individua delle modalità così atipiche di scelta di uno
dei nostri colleghi di Consiglio alla testa di un organismo che è
una istituzione di diritto privato, ma anche luogo di raccordo fra
istituzioni regionali, comunali ed altre organizzazioni. Nella
formulazione dello statuto e nella legge relativa alla Fondation
Grand Paradis è previsto che siano rappresentati i Comuni di queste
rappresentanze territoriali e questi Comuni sono rappresentati dai
loro esecutivi. Se si tratta di un punto di collegamento fra le
istituzioni sul piano degli esecutivi, nessun problema: disponiamo
di Assessori al territorio, all'ambiente, alle risorse naturali. Se
si tratta di dialogare fra istituzioni e di andare nella linea che
ricordava il collega Comé, ispirata dal direttore del parco Gran
Paradiso (è singolare peraltro che la politica chieda consiglio e
autorevole conferma al direttore di un ente strumentale per trovare
il suo giusto rapporto interno per cosa fa un Assessore, cosa fa un
Consigliere, se sia opportuno o meno che siamo rappresentati
attraverso degli eletti o attraverso dei soggetti esterni) che sia
il governo ad occuparsene. Per noi nulla quaestio, nessun problema;
ci sono altri organismi, c'è il Conseil de la Plaine, ci sono altre
strutture nelle quali siamo rappresentati. C'è l'Università della
Valle d'Aosta nella quale è rappresentata la Regione attraverso le
due componenti del nostro esecutivo, noi in verità abbiamo qualche
riserva anche su questo, ma per altri profili di ruolo. Ma
riteniamo che sia improprio giocare la rappresentanza della Regione
attraverso i propri Consiglieri regionali. Lo riteniamo un errore
di ruolo.
Non abbiamo nessun pregiudizio personale nei confronti del
collega che ricopre questo incarico, come non li avevamo in passato
per chi ha fatto, credo con correttezza ed impegno, questa
attività; ma dobbiamo chiederci cosa vogliamo che siano i
Consiglieri regionali e dobbiamo interrogarci, in questo l'apertura
del collega Donzel è molto utile, su dove ci può portare questa
linea di pensiero. Se accettiamo la logica, che ritengo, collega
Comé, perversa delle opinioni che lei ha riportato dalla audizione
in questo Consiglio, che per risparmiare dobbiamo far lavorare i
Consiglieri regionali, dobbiamo dare loro qualcosa da fare; che per
avere un miglior collegamento con la Regione bisogna che siano
esponenti del Consiglio o meglio della maggioranza del Consiglio,
noi che abbiamo già una parte così ampia della nostra economia
gestita attraverso società partecipate regionali, fondazioni,
associazioni come il Forte di Bard ed altre, rischiamo di creare
una piramide politica di governo attraverso la maggioranza e
attraverso i suoi eletti su tutto il territorio regionale, che non
può che essere deleteria.
Crediamo nella libertà di mandato dei Consiglieri regionali;
credo che non sia sfuggita a nessuno di voi una critica che c'è già
nella popolazione per l'occupazione sistematica delle poltrone
delle controllate regionali, degli enti strumentali, degli istituti
etc., attraverso ex consiglieri o altri esponenti della politica
regionale. La società valdostana si sente governata esclusivamente
ormai dalla politica allargata, da questo consiglio che coinvolge,
implica costantemente nella gestione di questi organi ed enti i
suoi referenti politici più diretti, coloro che sostengono l'azione
dei singoli partiti. Crediamo che questo Consiglio almeno debba
rimanere immune da questa duplicità e sovrapposizione di ruolo;
torneremo su questo tema; sarà per voi forse una noia, ma il tema
delle sovrapposizioni di ruolo, dei conflitti di interessi pesanti
che ci sono in Val d'Aosta tornerà.
Qui non siamo però in una problematica di conflitto di
interesse, siamo di fronte a una istituzione che è stata voluta per
trovare l'incontro di volontà fra gli enti. Diciamo in questo
momento che si può e si deve scegliere al di fuori di questo
Consiglio la rappresentanza della Regione; se poi deve essere la
Giunta regionale, perché è un organo di raccordo, svolga questa
funzione l'Assessore. Riteniamo che le fondazioni siano uno
strumento improprio per questo tipo di lavoro. Ma se deve essere un
raccordo con gli enti territoriali o con il parco, è un ruolo che
compete all'esecutivo.
Noi l'esecutivo lo dobbiamo controllare, noi non dobbiamo come
Consiglieri, esserne il relais, la dipendenza e la discendenza
decisionale della Giunta regionale: questo mortifica in prospettiva
il ruolo e la libertà di ciascuno di noi anche ogni tanto di alzare
il ditino e di dire: "non, M. le Président." Questo è quello che
noi dobbiamo conservare: uno spazio di libertà per questo Consiglio
e non lo stiamo rivendicando a beneficio di qualcuno in
particolare, non ne facciamo in questo caso un problema di
spostamento dell'ago della bilancia dalla Giunta al Consiglio, non
ci pare il punto focale della nostra questione. In altre tematiche,
in altri ambiti possiamo condividere la necessità che sia il
Consiglio in sede più allargata a fare queste valutazioni, ma qui
la logica è un'altra: si parlino le istituzioni con i loro
esecutivi, abbiamo un esecutivo, faccia il governo regionale la sua
parte. Se è una fondazione che veramente gioca il ruolo di
fondazione, allora sia qualcuno esterno alla Regione in sua
rappresentanza. Ma ripetiamo, per noi quanto di più improprio si
possa pensare è che questo ruolo venga svolto come collegamento
elastico fra la Giunta regionale e la fondazione da uno dei
componenti di questo Consiglio, tanto più oltretutto se scelto in
modo così singolare, come componente di una singola commissione. È
curiosa questa formulazione, è un unicum in tutta la legislazione
regionale, non esiste nessun precedente né esistono altri casi di
questo genere, da quando si è voluto come Consiglio regionale,
proprio per evitare determinate commistioni, stabilire che i
Consiglieri regionali non dovevano far arte dei consigli di
amministrazione. Chi ha lungo corso nella vita politica di questa
Regione ricorda che ci fu un tempo in cui regolarmente i
Consiglieri regionali cumulavano incarichi di consigliere di
amministrazione, qualcuno è arrivato a distinguersi superando anche
la decina di consigli di amministrazione; ci fu un momento nel
quale questo venne eliminato come deriva, come forma deteriorata
del rapporto politico. Fu una scelta saggia ed è una scelta che,
nel ribadire un concetto di ineleggibilità oltre una certa soglia
nella posizione di un candidato al Consiglio regionale, si è voluta
anche con la legge elettorale rimarcare. Fermiamoci semplicemente a
considerare il ruolo puro e semplice del Consigliere regionale e
non sminuiamo il nostro ruolo, dicendo: tanto siamo pagati,
possiamo farlo. Se accettiamo questo ragionamento, che è di basso
profilo e squalificante del ruolo del Consiglio e dei Consiglieri
regionali di fronte alla intera popolazione, veniamo meno al
prestigio e alla qualità del lavoro che siamo chiamati a fare come
legislatori e non come pedine da spendere all'interno di altre
organizzazioni.
È questo il pensiero che il nostro gruppo voleva esplicitare nel
portare l'invito al Consiglio regionale, a meditare la sua scelta
in questo caso e comunque ad aprirsi a una prospettiva seria per
quanto riguarda il futuro per ciò che attiene tutte le posizioni
che richiedono una maggior chiarezza e trasparenza di ruolo fra
istituzione e cittadinanza.
Président
- La parole au Conseiller Lattanzi.
Lattanzi (PdL)
- L'iniziativa dei colleghi ha il merito
di sollevare un dibattito che può anche allargarsi oltre alla
fondazione, anche se voglio ricordare che noi ancor prima del
dibattito sulla rappresentanza della Regione in seno alla
Fondazione Gran Paradiso aprimmo il dibattito sulla necessità della
fondazione stessa. Ricordo una giornata intera a discutere, con
grande vivacità, sulla opportunità economica, gestionale,
finanziaria, politica e istituzionale della nascita di quello che
cominciavamo ad annunciare come un famigerato ulteriore carrozzone.
Dai banchi della maggioranza le argomentazioni a sostegno di questa
iniziativa, cioè della nascita della fondazione stessa, erano che
la Regione aveva il dovere di intervenire con le economie, con
l'organizzazione, con il valore della competenza là dove la
territorialità nella sua pochezza non aveva le risorse per poterlo
fare. Sulla Fondazione Gran Paradiso, io ricordo che il tema era
proprio come cercare di aiutare quella comunità a valorizzare una
serie di plus valori, le miniere, il territorio, il turismo,
l'economia del turismo di quella economia, quindi la fondazione
sembrava uno strumento assolutamente necessario per.
Naturalmente essendoci poche risorse, il territorio chiedeva
aiuto alla Regione e la Regione utilizzò lo strumento della
fondazione. Il dubbio che questa cosa poteva diventare non
totalmente produttiva ci venne proprio quando la delibera arrivò
con la costruzione del consiglio di amministrazione di questa
fondazione e si evinse che a rappresentare la Regione sarebbe stato
un Consigliere regionale. Io voglio ricordare ai colleghi che non
c'erano che in quelle ore c'erano state delle spartizioni di
poltrone e qualcuno era rimasto senza, allora si parlò di un
piccolo assessorato-ombra da dare per accontentare qualcuno che
mugugnava perché dopo una lunga carriera di tanto dare, non aveva
ancora ricevuto nulla. E noi all'amico Borre chiedemmo di sottrarsi
da questa situazione conoscendo la sua onestà intellettuale,
conoscendo la sua dedizione al suo partito e alla politica come
spirito di servizio. Purtroppo non ci ascoltò e si fece prendere in
mezzo da questa situazione perché Presidente di una fondazione era
meglio che non farlo. Oggi però Borre non c'è più e siamo a
richiederci se è funzionale che un consigliere regionale occupi una
poltrona di questo tipo.
Noi rimaniamo della stessa idea: se deve nascere un organismo
per valorizzare un territorio (oggi parliamo del Gran Paradiso,
domani potrebbe essere Cervinia o altre vallate che hanno bisogno
dell'impegno della Regione per promuovere delle territorialità),
auspicheremmo che si parlasse di competenze e non solo di
appartenenze, sebbene importanti: sappiamo quanto la fiducia a
volte sia più importante della capacità, tanto che si dice, meglio
uno fedele che uno capace che magari non ti è fedele e fa quel che
vuole. In realtà auspicheremmo che ci fossero entrambi i requisiti,
che ci sia magari la fiduciarietà di chi deve decidere di investire
delle risorse e chiede forse anche giustamente di rappresentare il
capitale all'interno di un organismo, e dall'altra che ci sia un
minimo di valutazione sul criterio della competenza.
Questo vale, a noi i cittadini ce lo chiedono quando si fanno le
nomine degli Assessori, si dice: ma come, si mette un Assessore che
di quella materia non ne capisce assolutamente nulla? Ma sai, la
politica...poi imparerà, perché c'è la logica del consenso e chi ha
ricevuto il consenso ha il dovere e il diritto di governare... Però
la mediazione fra la necessità della rappresentanza democratica in
organi di efficienza e la opportunità di avere la competenza per
gestire un certo organo, è una questione che sta diventando sempre
più pressante, quando in particolare i cittadini ci chiedono i
risultati.
Noi non vogliamo riproporre l'argomento trito del carrozzone,
partiamo da un presupposto: quella comunità ha bisogno di un
organismo che promuova quel territorio; allora mettiamo le migliori
risorse umane, professionali, perché quell'obiettivo per cui nasce
quella fondazione possa essere raggiunto.
Credo che sull'aspetto della fiduciarietà il problema si possa
risolvere, non essendo necessario che ci sia un Consigliere
regionale di maggioranza magari con la scusa che risparmiamo
qualche lira perché lui lo fa nell'ambito delle sue attività; se
questa competenza nel Consiglio non c'è, si può trovare una persona
competente in marketing, in promozione turistica, in sviluppo della
economia di un territorio e che abbia a livello professionale
svolto quella attività e possa rappresentare fiduciariamente la
maggioranza e la Regione che mette il capitale. Questo è
l'invito.
Perché poi la politica inciampa in queste cose qua, quando i
cittadini ci guardano e dicono:
"Ma avete messo quello in quella
fondazione perché appoggia la maggioranza, la Giunta, il
Presidente"
, diventiamo poco credibili quando a rappresentare
il denaro di tutti ci sono delle persone semplicemente incompetenti
che hanno un unico valore, quello della fiduciarietà politica. Noi
condividiamo che ci sono tempi in cui abbiamo bisogno delle
competenze e delle persone giuste al posto giusto. La proposta di
legge ci dà l'occasione per iniziare un percorso, che però non
dovrebbe essere limitato alla Gran Paradiso, ma dovrebbe essere
limitato concettualmente a tutti gli organi strumentali che la
Giunta regionale, la maggioranza e a volte questo Consiglio devono
indicare per rappresentare il denaro dei cittadini, la maggioranza
che governa la Regione o il Consiglio che deve esprimere una
professionalità.
Dobbiamo partire dal criterio di competenza che è una parola che
in politica nella prima repubblica è totalmente sconosciuta! La
prima repubblica se ha avuto un danno è che ha tenuto come unico
valore di rappresentanza del potere politico la fedeltà politica, e
poi abbiamo visto i disastri! Le persone che vengono messe nei
consigli di amministrazione non sono capaci e fanno i buchi di
bilancio, le Province, le Regioni devono pagare perché la persona
che rappresenta il capitale pubblico non è in grado neanche di dare
una idea di come si possa gestire un ente strumentale. Sono enti
strumentali, cioè devono perseguire obiettivi e definire strategie,
dov'è la competenza?
Ho in mano due elenchi che ho chiesto all'Amministrazione
regionale, che sono le 200 nomine (quasi tutte di maggioranza) fra
rappresentanti in consigli di amministrazione, sindaci effettivi e
supplenti, centinaia di persone che a nome della maggioranza o
della giunta o del consiglio, rappresentano il capitale della
Regione, cioè dei cittadini, dando la loro disponibilità. Vi invito
a guardare questo elenco e a fare l'analisi individuale,
soggettiva, non obiettiva per dire se secondo voi le competenze di
quelle persone sono adatte alle finalità di quell'organo
strumentale. Ci faremo delle risate!
Se la politica vuole riconquistare un minimo di credibilità
anche da queste piccole cose si può cominciare a dare dei segnali
fuori: alla Fondazione Gran Paradiso ci deve andare una persona
competente. Dice: allora può essere anche un Consigliere regionale;
sì, se il Consiglio ha la fortuna di avere una persona competente.
Ma se questo poi viene concepito come l'assessoratino ombra per
accontentare qualcuno che non ha ricevuto la poltrona da Presidente
di Commissione piuttosto che di Assessore, è un danno decisamente
più grave che facciamo alla credibilità della istituzione rispetto
all'obiettivo che poi non si raggiunge.
Sollevo solo questo tema, che dovremo affrontare con grande
bipartisanità, Raimondo, fattene una ragione, prima o poi dobbiamo
smettere di far finta di dialogare e cominciare a dialogare
veramente: i tempi sono di cambiamento, o cambiamo le menti o i
cambiamenti ci travolgono. O riusciamo a dare al cittadino
l'impressione che vogliamo governare la cosa pubblica nella
direzione della efficacia, della efficienza e del risultato, o noi
verremo travolti dalla protesta di persone che sono stufe di pagare
tasse per vedere amici degli amici incompetenti piazzati nei
consigli di amministrazione solo per la logica della spartizione
della lottizzazione politica!
La festa è finita, facciamocene una ragione.
Président
- Pas d'autres en discussion générale? Je ferme
la discussion générale.
La parole au Président de la Région, Rollandin.
Rollandin (UV)
- Grazie, Presidente. Credo che
l'argomento in discussione sia la richiesta di modificare la legge
regionale 10 agosto 2004, n. 14 che è stata proposta e voluta
allora dal Presidente Perrin, credo che sia un tempo non biblico:
sono passati quattro anni.
Ieri si faceva molta ironia sul fatto che a quattro anni si
cambia il Prefin, che a quattro anni si hanno idee diverse sul
turismo e oggi con la massima naturalezza si porta una modifica di
una legge che è voluta da chi oggi non è più collegabile con la
maggioranza, ma che credo sia una persona che ha ricoperto un ruolo
e che ancora oggi ricopre un ruolo all'interno di forze politiche
che sono... a meno che ci siano notizie dell'ultima ora che dicono
che Carlo Perrin è fuori da tutti gli schemi, ma non mi
risulta...Voglio dire questo perché a volte le situazioni che
andavano bene, come qui, quattro anni fa, di colpo diventano lesa
maestà, un crimine, una valutazione di un becero qualunquismo, di
qualcosa che non se ne può più di questo atteggiamento, ma come, si
voleva dare un contentino a qualcuno... A me risulta che la scelta
di Borre sia stata una scelta oculata, Borre è stato un Presidente
di questa fondazione molto apprezzato, ha fatto un ottimo lavoro
dando una idea di come poteva funzionare partendo da zero, creando
le premesse per un buon lavoro con le collettività locali che hanno
collaborato efficacemente con le iniziative portate avanti per la
promozione del territorio, per iniziative interessanti sia da un
punto di vista culturale che ambientale, ha creato le premesse per
una serie di attività che hanno dato lustro a questa zona entrando
nel merito dei problemi dei singoli Comuni, perché anche in questa
fondazione sono i Comuni ad essere rappresentati.
Di colpo, non va più bene la scelta del Consigliere che
rappresenti all'interno della fondazione l'Amministrazione
regionale.
Non ho né pregiudizi né preconcetti né il fatto che sia
l'ideale, credo che sia giusto mantenere questo indirizzo perché ha
funzionato bene e credo che le osservazioni che sono state fatte, a
partire da Dario Comé, rileggendo anche quello che ha detto il
Presidente del parco, che non lo ha detto in funzione del ruolo che
esercita come direttore del parco, Ottino, ma lo ha detto in
funzione del rapporto del parco che si ricollega a una attività
piemontese e valdostana. Comprendendo bene qual è l'attività e cosa
succede per quanto riguarda l'attenzione del parco nei confronti
delle collettività locali dell'altra parte, cioè in Piemonte, e
vedendo qual è la differenza di funzionamento e di raccordo delle
attività che sono state e stanno per essere messe in piedi a
livello valdostano, si capisce qual è l'importanza della fondazione
e l'importanza di avere questo soggetto che ha svolto un ruolo
importante. Nella sostanza credo che la fondation sia una realtà
che funziona.
Oggi di colpo ci troviamo a dire, per carità; tutto si gioca sul
ruolo che ha uno dei componenti rappresentante l'Amministrazione
regionale. Mi sembra che ci sia qualche esagerazione su questo; non
credo che sia da mettere in dubbio il collegamento necessario fra
l'Amministrazione regionale di concerto con i Comuni e l'attività
del parco, perché la fondation si pone con questi obiettivi, come è
stato richiamato quando si è presentata, e questo mi fa capire che
l'Union è proprio una casa aperta perché certi ammennicoli li
conosce meglio Lattanzi di quelli che fanno parte dell'Union, a me
non risulta che aver affidato a Borre questa carica fosse perché
non aveva avuto altri incarichi più prestigiosi. A me risulta che
invece fosse funzionale a un collegamento con il territorio, perché
è una chiave di lettura che francamente...
(interruzione del Consigliere Lattanzi, fuori
microfono)
...anch'io c'ero e ci sono ancora, e credo di aver seguito...
allora in più ho collaborato con Borre sotto un'altra veste proprio
in funzione dei raccordi con il parco e posso dire che non c'era né
la frustrazione o l'interesse di Borre di far parte di questa
fondazione per avere una contropartita, perché poi che
contropartita dava?
(nuova interruzione del Consigliere Lattanzi, fuori
microfono)
...non ho detto per caso, ma fra per caso e dare come contentino
c'è una diversità. Il problema è che funzionalmente si riteneva in
quel momento che il Consigliere Borre potesse svolgere questo ruolo
in un modo operativo ed è stato così. È questo che vorrei
sottolineare. La critica che oggi ho sentito è su tutta una serie
di metodi, di designazioni, tutti discorsi legittimi che
affronteremo perché tanto su questi temi ci torneremo, e non ci
dispiace tornare perché il discorso sul ruolo del Consigliere,
anche qui sarebbe tutto da riscrivere perché molte volte si
mitizza, si dice, primo ragionamento, Consiglieri a tempo pieno, a
tempo parziale, c'è chi continua a fare il suo lavoro direttamente
o indirettamente o in collegamento, e chi invece è a tempo pieno
Consigliere. Anche questa è una osservazione da fare. È un punto su
cui riflettere: c'è il Consigliere che dedica più tempo alla sua
attività di eletto e c'è chi invece lo fa quando non fa altro.
Allora ragioniamo anche su questo, c'è chi è disponibile a
dedicarsi a situazioni come quella del parco, interpretando un
ruolo che la legge gli dà. Questa credo che sia un'altra delle
precisazioni da fare. Molte volte guardiamo alla Svizzera per dire:
ma cosa succede là? Mi risulta che gli eletti a diversi livelli
partecipino ai consigli di amministrazione, addirittura nei
consigli di amministrazione di fondazioni, ai consigli di
amministrazione di banche, etc.
Credo che il discorso del Consigliere e del fatto che o
mitizziamo il lavoro del Consigliere full time qui e allora
attrezziamoci per dare lavoro, al di là delle Commissioni. Noi, ad
esempio, riteniamo, come maggioranza, che ci sia una integrazione
sempre maggiore fra il lavoro dell'Esecutivo e dei Consiglieri, e
crediamo anche su questo che ci sia un collegamento, perché
riteniamo giusto su tutto un lavoro di rappresentanza non solo, ma
di collegamento, di verifica sul territorio, credo che sia
possibile utilizzare anche la disponibilità dei Consiglieri, chi lo
vuole fare. La stessa cosa credo possa essere fatta nell'ambito di
quella che è una possibilità di tutto il Consiglio, perché non
esclude mica che su una serie di temi ci possa essere
coinvolgimento. Su questo apprezzo, la competenza è un elemento
valido e di prim'ordine, ma vorrei dire che adesso stiamo
ragionando su un piccolo problema, come è stato detto da qualcuno,
abbiamo fatto un ragionamento ad ampio raggio, perché se guardiamo
a livello nazionale sono stati sei mesi fermi sul discorso della
nomina o non nomina di Orlando al comitato RAI, se andiamo sul
livello di competenze mi dovete spiegare qual è la competenza
specifica. Ma può darsi che mi sfugga, può darsi che non capisca
bene le regole... Se andiamo poi a dire sulle elezioni e sulla
rappresentatività, qui abbiamo ancora un discorso di
rappresentatività che i Consiglieri rappresentano ancora qualcuno
perché sono eletti e ci sono le preferenze; a livello nazionale gli
eletti sono eletti perché qualcuno ha deciso che dovevano essere
eletti. C'è gente che non conosce neppure la faccia dell'eletto!
Questa è la verità, altro che rappresentatività!
Quindi credo in tutti i discorsi che sono stati fatti, ci sono
state osservazioni rispettabilissime che faranno oggetto di
approfondimento, anche sui costi della politica torneremo, e voglio
tranquillizzare chi ha detto: ma se la mettiamo tutto sul
costo...non è quello il problema, sicuramente non è per un problema
di risparmio, di costi di uno che partecipa. Se fosse questa
motivazione, sarebbe da respingere. Ritengo invece corretto il
fatto che il collegamento del Consigliere che viene proposto
all'interno della fondazione può svolgere un ruolo ottimale nella
sostanza. Non è tanto il metodo con cui arriviamo ad eleggerlo, io
posso anche condividere che ci possono essere altri sistemi, ma
questo ha funzionato, per quanto ci riguarda la valutazione di
questo breve periodo - sono passati solo 4 anni - è buona, è stato
fatto un buon lavoro, i sindaci sono soddisfatti di questo
meccanismo e del collegamento che c'è attraverso un sistema che
porta ad avere un raccordo con la Giunta. Non credo quindi che ci
siano logiche perverse in questo funzionamento, credo che ci sia
invece da prendere atto che in quel momento è stata fatta una
scelta di un certo tipo che crediamo di mantenere, e crediamo
soprattutto di insistere su un aspetto, oggi, che la fondazione
funzioni. Cioè crediamo che ci sia da sperare, come è stato, che
anche oggi la fondazione possa svolgere un ruolo importante
nell'ambito della collettività, dove c'è bisogno di attivare una
serie di meccanismi legati alla programmazione nell'ambito
territoriale con difficoltà di rapporto con il parco, ci auguriamo
che anche questo venga risolto. Come pure venga risolto il problema
dei confini, non dimentichiamo che finalmente si dovrebbe arrivare
alla riperimetrazione del parco, abbiamo dato l'assenso insieme al
Piemonte, quindi finalmente dovrebbe chiudersi questa annosa
vertenza; speriamo che questo rimetta all'interno del parco la
disponibilità di tutte le collettività a creare le premesse per uno
sviluppo legato al problema del parco e con una logica giusta di
rispetto dell'ambiente e di tener conto che ci sono le collettività
locali che vogliono vivere all'interno del parco. Non voglio qui
affrontare temi che affronteremo in altre sedute rispetto ad altre
situazioni a livello di rappresentanza nell'ambito dei consigli di
amministrazione, come è giusto fare; la nostra posizione è di
mantenere la legge com'è pertanto siamo contrari a questa
modifica.
Président
- La parole au Conseiller Cerise Giuseppe.
Cerise G. (VdAV-R)
- Merci, M. le Président.
Solo per dire che la nostra proposta non voleva mettere in
discussione la validità della fondazione e il ruolo che svolge
nella comunità locale, men che meno delle persone che la
rappresentano oggi e che l'hanno rappresentata in passato: aveva
una filosofia tutta diversa che è stata espressa chiaramente da
tutti coloro che sono intervenuti a sostegno di questa nostra
proposta. Devo dire che a parte il presidente, avevamo messo in
conto che una delle argomentazioni che sarebbero state addotte a
sostegno di mantenere lo status quo di questa normativa, era quello
legato al risparmio che sarebbe stato rappresentato rispetto
all'eventuale attribuzione di un compenso a un presidente esterno.
Mi fa piacere che il Presidente abbia respinto questa logica,
perché come è stato detto da diversi colleghi con questa logica
dovremmo nominare Consiglieri in tutte le nostre partecipate, però
poi visto l'elenco che ci ha proposto il collega Lattanzi sarebbe
difficile reperire le risorse interne necessarie per completare il
quadro di questa situazione. Se fosse stata quella l'argomentazione
non ci saremmo sentiti di escludere a priori che ci potessero
essere delle persone con delle professionalità disponibili a
mettere a disposizione la loro professionalità per questo nobile
fine gratuitamente; si poteva prevedere e avremmo accolto
tranquillamente un emendamento che avesse detto che nulla era
dovuto come compenso di questa funzione. Ma ripeto che non era
questa la precisazione del presidente, perché ieri sotto questo
profilo saremmo stati rassicurati, abbiamo visto che ci sono delle
persone capaci di slanci di generosità come quelle appartenenti
all'ordine degli avvocati, me ne scusi il collega Louvin, che sanno
fornire le loro prestazioni gratuitamente. Dunque non volevamo
mettere dei limiti alla provvidenza.
Credo che forse sia stato sottovalutato un aspetto, cioè
l'audizione pubblica che proponevamo, che aveva una sua valenza.
Quello che possiamo dire è che sicuramente su questo argomento
torneremo e condividiamo con chi è intervenuto e ha detto che
questa logica dovrebbe essere ripresa in tutte le nomine, non solo
nella Fondazione Grand Paradis, ma poiché c'era stata questa nomina
in questo momento, avevamo voluto anticipare l'argomentazione in
questo contesto. Grazie.
Président
- La parole au Conseiller Louvin pour
déclaration de vote.
Louvin (VdAV-R)
- Riprendo la parola per esprimere il
convinto sostegno e il voto del gruppo di Vallée d'Aoste
Vive-Renouveau alla proposta di legge che abbiamo sottoposto
all'attenzione dei colleghi. I tempi e le occasioni non mancheranno
per approfondire ancora questo dibattito, perché credo che sia di
spessore, al di là della questione molto limitata che ci ha
occupato stamani.
Al Presidente Rollandin vorrei dire, con molta chiarezza, che
non trovo che sia sempre buon gioco richiamare presunte incoerenze
rispetto all'operato di chi è stato con impegno e serietà alla
testa della Regione, di chi ha operato scelte politiche
significative e alla luce del sole e si è portato candidato
pubblicamente ad una elezione nel 2006 alla testa di uno
schieramento politico che ha fatto del ripensamento stesso del
ruolo della politica in questa regione, del ritrovare un senso
diverso delle regole la sua ragione d'essere. È inutile la querelle
sul senso del voto del 2006 e di una svolta che ha avuto comunque
delle significative ripercussioni sul quadro politico di questa
regione. Credo che in questo il senso di marcia che il nostro
gruppo consiliare, ma anche altri gruppi consiliari indicano per
una più nitida presenza di una politica libera e responsabile qui
dentro rispetto alle questioni di rappresentanza, di competenza, di
azione all'interno delle controllate, partecipate, fondazioni,
associazioni, debba essere centrale. Abbiamo posto con forza questa
questione in un momento in cui tutto sembrava andare nella
normalità, c'è stata una nomina nel corso dell'estate, si seguiva
una legge vigente, noi abbiamo, tra le prime proposte sottoposte a
questo Consiglio, voluto far ripensare queste logiche, perché - lo
ha detto bene il collega Lattanzi - saranno il tema dei prossimi
anni. Siamo una regione pervasa dalla presenza della politica,
siamo una regione oppressa da una eccessiva invadenza della
politica; mettere qualche piccola barriera per noi è vitale in
questo momento. Iniziare a ragionare in questi termini, riportarci
e riportare la Regione su un ruolo che più le compete.
Il nucleo del suo ragionamento, Presidente, è: "la Giunta
regionale e i Consiglieri della sua maggioranza, ovviamente, sono
un corpo unico e in questo devono operare su tutta la rete
regionale". Noi crediamo invece in un rapporto diverso fra il
Consiglio e i Consiglieri di maggioranza e la sua Giunta e crediamo
fortemente nella libertà dei singoli Consiglieri, nel fatto di non
essere legati da questo genere di rapporto. Lei ha citato,
Presidente, il caso della Svizzera, dove i cumuli di funzioni sono
all'ordine del giorno; ma non sono cumuli di incarico che vengono
dalla presidenza o dal ministero del cantone, e lì il ruolo del
singolo deputato è completamente diverso! Ma c'è un altro piccolo
dettaglio che Lei dimentica: questi eletti nel sistema svizzero
sono pagati infinitamente di meno di quanto siamo pagati noi e non
dipendono, nella loro quotidianità, da un ruolo, da una investitura
che hanno per un lavoro a tempo pieno nella politica e
nell'attività consiliare, per cui non sono due situazioni che
possono essere assimilate perché sono profondamente diverse.
Crediamo che il sistema che si è voluto dare questa Regione sia
quello di avere dei Consiglieri ben pagati per fare i Consiglieri
della Regione Autonoma Valle d'Aosta, e crediamo che il loro ruolo
sia anche nel controllare lei, Presidente, e tutti gli Assessori.
Questo non può avvenire nel momento in cui gli stessi Consiglieri,
sono collegati funzionalmente nello svolgere per conto della
Regione ruoli di rappresentanza e di coinvolgimento fuori da
quest'aula.
Crediamo in questa condizione di libertà. È venuta alla luce in
un contesto particolare, lo segnaliamo con tranquillità, è la
nostra visione delle cose ed è una visione sulla quale insisteremo
ancora e fortemente nel prossimo futuro.
Annunciamo, Presidente del Consiglio, un voto favorevole.
Président
- La parole au Conseiller Donzel.
Donzel (PD)
- Già nel primo intervento abbiamo cercato di
evitare di personalizzare la questione. Ringraziamo tutti quelli
che hanno voluto ricostruire con nomi e cognomi i fatti che hanno
portato a questa legge perché la conoscenza di questi fatti è
importante, anche se eravamo pienamente informati della questione.
Ripeto, ci fosse la legge perfetta avremmo risolto i problemi,
adottiamo quella. Il nostro segnale, la nostra volontà, rispetto a
queste questioni è che si apra un dibattito vero fra le forze di
maggioranza e quelle di minoranza su queste questioni che riteniamo
cruciali per la Valle d'Aosta. Non abbiamo minimamente messo in
discussione il fatto che le persone che hanno lavorato presso
quella fondazione abbiano operato per il bene della Regione e anche
in modo corretto; mettiamo in discussione il modello che la
politica della Valle d'Aosta si vuole dare per gestire i suoi enti
strumentali. Da una serie di documenti promozionali viene fuori che
c'è uno stretto rapporto molto positivo fra la fondazione del Forte
di Bard e la fondazione del parco, e qui ci chiediamo quante altre
fondazioni andremo a costruire per poi fare dei lavori in cui
queste fondazioni si raccordano fra di loro, ma anche qui dobbiamo
interrogarci quante fondazioni servono alla Valle d'Aosta per far
funzionare le cose che ci sono. Quello che dobbiamo chiederci,
condivido l'atteggiamento di altre forze politiche, è se la
popolazione valdostana si chiede: ma cosa stanno creando, quanti
organismi stanno inventando per sistemare le cose invece di farle
funzionare?
In questo senso spero che si apra un dibattito e che questa
legge che di per sé è mirata alla fondazione, apra una discussione
vera rispetto agli enti strumentali della Regione che vengono
creati a dismisura, senza che ci siano regole chiare. In questo
caso c'è una regola chiara sulla nomina del presidente, ma è una
regola che non condividiamo perché nel dibattito che seguirà ci
porremo il problema per cui alcuni non hanno diritto a sedere in
consigli di amministrazione ed altri invece siedono in quei
consigli di amministrazione direttamente nominati da noi; sono
incongruenze queste anche forti! Dobbiamo cercare di chiarirci
perché in alcuni enti invece siamo noi che li nominiamo, anzi in
questo caso è la Presidenza della Giunta, e in altri imponiamo dei
rigidi divieti.
Ci sono delle fondazioni in questa regione che non sono meno
importanti della fondazione del parco, che non sono meno
strategiche per gli interessi della popolazione valdostana, quindi
o facciamo un ragionamento generale cercando di risolvere in
termini generali questo problema, altrimenti rischiamo di
concentrare l'attenzione con quella cosa sempre antipatica quando
bisogna fare una norma, di riferirsi alle competenze o meno che ha
una persona piuttosto che un'altra, che è sempre una cosa
antipatica. Perché è chiaro che se decidiamo che il controllo deve
essere politico, ahimè la questione delle competenze lascia il
tempo che trova, se invece vogliamo che ci siano dei tecnici, lì
apriamo un altro campo di discussione. Questo la legge non lo
definisce, ma mi pare chiaro che si tratta di una azione di tipo
politico, che è legittima e ha un suo senso, ma che non
condividiamo perché si comincia con una legge sbagliata nel 2004 e
poi ne possono seguire altre, perché di enti e fondazioni che sono
strategiche per il funzionamento della Valle d'Aosta ce ne sono ben
altre anche più importanti. Quindi o cominciamo a dire adesso che
abbiamo dei dubbi rispetto a questo percorso, oppure ci troveremo
in una strada che ci porta in una direzione sbagliata. Per questo
voteremo a favore di questa legge.
Président
- Je soumets au vote la proposition de loi; je
vous rappelle qu'il s'agit d'une votation finale parce que la loi
est composée par un seul article:
Conseillers présents et votants: 33
Pour: 11
Contre: 22
Le Conseil n'approuve pas.
