Classificazione
SPORT E TEMPO LIBERO
Enti e Società sportive
Infrastrutture ricreativo-sportive
Sport invernali



Oggetto del Consiglio n. 391 del 25 febbraio 2009 - Resoconto
OGGETTO N. 391/XIII - Interpellanza: "Intervento finanziario
a favore della società Funivie Gran Paradiso per la realizzazione
di un impianto di innevamento programmato".
Interpellanza
Ricordato che l'Assessore dott. Aurelio Marguerettaz nel
rispondere ad una nostra interpellanza, ha precisato che la domanda
della società Funivie Gran Paradiso di Cogne (di seguito FGP) per
ottenere un finanziamento, a valere sulla legge regionale
18.06.2004, n. 8, per la costruzione di un impianto di innevamento
programmato, non ha potuto essere accolta perché non aveva ottenuto
il prescritto parere della Commissione tecnico-consultiva di cui
all'art. 8 della legge medesima perché "la soluzione proposta non
appariva idonea al comprensorio di Cogne (era stato previsto un
impianto a bassa pressione, ritenuto meno efficiente di uno in alta
pressione, tenuto conto delle caratteristiche delle
piste)";
Accertato che la Giunta regionale, con deliberazione n.
1682/2006, ha deciso di accogliere la domanda perché, a quanto ha
riferito l'Assessore Marguerettaz, "la Giunta regionale, ritenendo
tale iniziativa un valido strumento per il sostegno e lo sviluppo
socio-economico della località, nell'ambito delle proprie
competenze (attribuzioni) e nel rispetto della legge regionale n.
7/2006, ha deciso di procedere all'impegno delle risorse necessarie
alla realizzazione dell'impianto di innevamento a servizio delle
piste di sci di discesa del comprensorio di Cogne";
Verificato che l'Ente Parco del Gran Paradiso non ha imposto
una particolare tipologia di impianto di innevamento (a bassa
pressione), ma ha, soltanto, chiesto che alla fine di ogni stagione
invernale siano rimossi i generatori di neve (cannoni);
Accertato che la tipologia dell'impianto di innevamento
realizzato dalla società funivie del Gran Paradiso è la stessa di
quella che la Giunta regionale con deliberazione n. 4271 del
16.12.2005 ha inserito nella graduatoria delle iniziative non
idonee;
Ritenuto che la legge 18 giugno 2004, n. 8 organizzi, in modo
univoco, tutti gli interventi possibili e immaginabili a favore
dell'intero comparto "degli impianti funiviari e delle strutture ad
essi funzionalmente connesse";
il sottoscritto Consigliere regionale
Interpella
il Presidente della Regione e/o l'Assessore competente in
materia, per sapere:
1) se non ritiene (e per quali motivi) che la presenza di una
legge sostanziale che regola in modo coordinato tutte le iniziative
di carattere finanziario a favore di un intero settore di attività,
come quello ex L.R. 8/2004, escluda la possibilità che le medesime
iniziative possano essere realizzate anche dalla società Finaosta,
in particolar modo quando l'iniziativa considerata è stata
giudicata inidonea da una commissione tecnica;
2) i motivi per cui la Giunta regionale ha ritenuto di
premiare, con oltre 600 mila euro, la società FGP perché ha assunto
a carico della Regione il 100% della spesa di euro 3.060.700,00 per
la costruzione dell'impianto di innevamento, quando il limite
massimo previsto dalla legge regionale 18 giugno 2004, n. 8,
sarebbe stato dell'80%, pari a 2.448.856,00 milioni di
euro;
3) se la società Finaosta che, nello svolgimento degli
incarichi affidati in gestione speciale, è tenuta all'osservanza
del principio di diligenza, ha fatto presente che l'impianto di
innevamento da realizzare a Cogne non era stato giudicato idoneo
dalla commissione ex articolo 8 della legge regionale 8/2004,
atteso che tra i suoi membri è compreso un rappresentante di
Finaosta e che l'importo del contributo concesso era superiore a
quello previsto dall'art. 3 della legge succitata.
F.to: Zucchi
Président
- La parole au Conseiller Zucchi.
Zucchi (PdL)
- Caro Assessore, ci risiamo! Lei si
ricorderà certamente, caro Assessore, che in uno degli ultimi
Consigli il nostro gruppo ha posto alla sua attenzione e del
Consiglio l'argomento dedicato alle Funivie del Gran Paradiso. In
quella occasione lei si ricorderà che, dando le notizie che mi
hanno particolarmente sorpreso, in merito ad uno dei quesiti
fatidici con il quale si andava a chiedere come fosse stato
possibile che fosse stato concesso un finanziamento del 100% quando
la legge in vigore che disciplina questi tipi di interventi
arrivava fino all'80%, lei candidamente disse che si trattava di un
cambio di legge e che, invece di essere esperita la legge n. 8, era
stata adottata la legge n. 7. Lei si sarà reso conto che in quella
circostanza manifestai un certo stupore perché mi chiesi
immediatamente, riservandomi poi di verificare - cosa che ho fatto
- come fosse possibile che, di fronte ad una richiesta basata su
una legge, richiesta che era stata poi rigettata, si fosse arrivati
a determinare lo stesso tipo di intervento finanziario e
addirittura maggiorato.
La storia dopo le dovute verifiche ve la illustro brevemente,
perché è quanto meno edificante farne una breve sintesi. Cogne, le
Funivie Gran Paradiso hanno richiesto un impianto di innevamento
artificiale per un valore di circa 3 milioni di euro; questo lo
hanno fatto correttamente sulla legge istituita da tale Consiglio
nel 2004, che ha disciplinato in merito tutta questa materia. Tale
legge prevede che, per poter ottenere questi finanziamenti, che
ricordo arrivano fino alla corrispondenza massima dell'80%, gli
interventi richiesti devono passare al vaglio di un'apposita
Commissione esaminatrice che è in seno a Finaosta. Ebbene, a
seguito dell'indagine di questa Commissione si è ritenuto non
opportuno, quindi la richiesta delle Funivie Gran Paradiso è stata
bocciata ed è stata rispedita al mittente. Risultato: la stessa
richiesta è stata riformulata attraverso questa omnicomprensiva
norma della legge n. 7 della gestione speciale della Finaosta, che
- ha ragione lei, Assessore - riguarda non solo le Funivie Gran
Paradiso, ma una pletora di altri interventi, non solo negli
impianti di risalita. Attraverso questa legge n. 7, che sembra
ricomprendere la
summa
di tutto quello che si può e si deve
rispondere quando non si riesce a fare diversamente, si finanzia
allegramente senza particolari controlli. Ma in questo caso la
situazione che pongo alla sua attenzione, del Consiglio e dei
cittadini è questa assurdità secondo cui, di fronte ad una legge
che disciplina un comparto e che correttamente dovrebbe essere
adita dagli impianti di risalita per ottenere dei finanziamenti, di
fronte a quelli che non sono virtuosi, si ottiene addirittura il
risultato opposto di andarli a premiare, dandogli il 20% in più.
Assistiamo al paradosso per cui gli impianti di risalita che
passano l'esame delle Commissioni istituite in Finaosta arrivano
fino all'80%, quelli sono virtuosi arrivano fino all'80%, quelli
che non sono virtuosi tornano con la legge n. 7 e "rientrano dalla
finestra" non essendo riusciti ad "entrare dalla porta"; mi sembra
una situazione paradossale, che non ha alcun tipo di
ratio
e
che mi sfugge da un punto di vista di comprensione! Se si
disciplina attraverso una legge un intero comparto, non si capisce
come si riesca anche solo a motivare la possibilità di intervenire
attraverso un'altra legge solo per non ben precisati caratteri
sociali di importanza socio-economica, senza rientrare in quelle
che sono state le caratteristiche, a cui la Commissione
esaminatrice aveva posto un secco diniego e poi con l'utilizzo di
questa legge si è ritenuto attraverso sempre Finaosta di addivenire
a quelle richieste. Da qui la domanda: non ritiene, Assessore, che
questa situazione abbia qualcosa di strano? Che se viene
disciplinata una legge per un determinato comparto è su quella
legge che si deve operare attraverso quei meccanismi, quei
controlli, quelle verifiche, e che non è consentito anche solo per
una questione di buon senso, poter rientrare dalla finestra dove
non si riesce ad entrare dalla porta principale? In questo caso
espongo le mie perplessità in merito anche ad un potenziale danno
erariale, perché qui si va a premiare con 600mila euro una società
che era stata bocciata per il medesimo progetto, perché il progetto
che poi è stato realizzato è lo stesso che è stato bocciato da
Finaosta con la Commissione, quindi è un'astrusità nell'astrusità!
Questi Signori erano stati bocciati perché la Commissione non
riteneva idoneo l'impianto di bassa pressione, sono tornati con la
legge n. 7 e hanno fatto l'impianto di bassa pressione e, invece di
ottenere l'80%, hanno ottenuto il 100%; vi chiedo se questa non sia
una faccenda che è al limite del ridicolo! È una questione che pone
una riflessione, un'attenzione, pone anche dei dubbi di potenziale
danno erariale, quindi chiedo con le tre domande che sono state
poste in maniera puntuale (e non dubito che l'Assessore vi dia
puntuale risposta): se non ritiene che la presenza di una legge
sostanziale debba essere adita e che non si debba scappare per
altre strade... magari in futuro ci dia delle garanzie che questa
situazione non accada più; chiedo quali sono stati i motivi
sostanziali che hanno indotto a dare 600mila euro in più a questa
società e poi abbiamo visto anche ad altre, perché, quando lei mi
ha trasmesso la documentazione... non lei, ma gli uffici mi hanno
trasmesso il numero di una deliberazione di Giunta che non era
quella attinente, ma era similare perché riguardava un impianto di
risalita sempre della nostra Regione, per cui ho potuto riscontrare
che ci sono diverse soluzioni che sono state adottate in tale
maniera, ma questo non ci piace, questo non è opportuno, questo non
è logico, questo non è assolutamente compatibile quando
un'assemblea legislativa legifera in un settore e dopo si va a
scappare...! Qui siamo fuori controllo!
Ha ricordato bene il collega Tibaldi che all'apertura dell'anno
giudiziario della Corte dei Conti praticamente si è incentrata
tutta l'attenzione a livello nazionale, ma soprattutto a livello
locale sulle società controllate e partecipate. Mi chiedo come e
con quali strategie la Giunta si voglia approcciare a questa
materia per evitare che in futuro tali situazioni non abbiano più a
ripetersi.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Cercherò di
chiarire alcuni aspetti che credo, collega Zucchi, possano dare una
lettura meno confusa. Uno degli aspetti nell'ambito
dell'interpellanza... nelle premesse delle varie domande si dice:
"Verificato che l'Ente Parco del Gran Paradiso non ha imposto
una particolare tipologia di impianto di innevamento (a bassa
pressione), ma ha, soltanto, chiesto che alla fine di ogni stagione
invernale siano rimossi i generatori di neve"
, lei mi scrive
questo, ma forse non le hanno dato la documentazione corretta,
pertanto gliela do io, ma gliela leggo prima di darle le risposte.
Nella lettera, firmata dal Direttore dott. Michele Ottino, si dice:
"si autorizza a norma delle su richiamate disposizioni
legislative di regolamento, l'esecuzione di quanto richiesto entro
il termine di anni cinque, alle seguenti condizioni: sia confermato
l'impiego di impianto a bassa pressione, con generatori di neve
completamente amovibili"
; quindi il parco non si è comportato
come scritto da lei nel
"verificato"
, ma è l'esatto
contrario, il parco ha imposto la bassa pressione e questa è la
lettera che posso darle.
A fronte di tale chiarimento, le leggo le risposte: per quanto
riguarda la prima domanda, in linea generale non si ritiene che la
legge regionale n. 8 debba necessariamente escludere l'applicazione
della legge n. 7/2006 in base alla quale Finaosta viene autorizzata
dalla Giunta regionale ad erogare contributi attingendo alle
disponibilità del Fondo della gestione speciale. Da nessuna parte
nel nostro impianto legislativo troviamo un passaggio dove ci sono
dei limiti rispetto all'applicazione delle due, sono due norme che
hanno la loro efficacia. I due strumenti normativi al contrario si
integrano a vicenda, se la legge regionale sugli impianti a fune
consente ogni anno di avere un quadro generale di quali sono le
esigenze infrastrutturali del settore e di farvi fronte seppure
parzialmente, la legge regionale sulla gestione speciale è uno
strumento più agile che permette di affrontare situazioni
particolari, ma non meno importanti. Nel caso specifico la Giunta
regionale ha ritenuto indispensabile ed urgente procedere
all'impegno delle somme necessarie alla realizzazione dell'impianto
di innevamento in argomento mediante l'utilizzo della legge n. 7,
così come riferito nella precedente interpellanza per poter dare la
possibilità alle Funivie Gran Paradiso di avviare l'iter per la
realizzazione dell'impianto in questione già nell'estate 2006. Si
fa quindi presente che l'autorizzazione rilasciata dall'Ente Parco
fa esplicita richiesta dell'impiego a bassa pressione. È pur vero
che inizialmente la Commissione tecnica, di cui alla legge n.
8/2004, aveva espresso parere negativo ma, di fronte alla precisa
prescrizione dell'Ente Parco, non vi erano altre possibilità.
L'Ente Parco quindi ha imposto e non c'era l'altra possibilità;
questo è quanto scrive e gliene darò copia.
Seconda domanda: i motivi per cui la Giunta regionale ha
ritenuto di premiare, che è il ragionamento che mi ha fatto
nell'esposizione. Il costo globale dell'iniziativa in questione,
stimato in euro 3.060.700 IVA esclusa costituiva un notevole
impegno finanziario per la società Funivie Gran Paradiso, che non
era in grado di sopportare, in quel periodo la società era affetta
da un grave disavanzo gestionale, per cui l'unica strada
percorribile era quella di un intervento patrimoniale al 100%.
L'unica alternativa per la società sarebbe stata quella di attivare
una nuova linea di credito, che avrebbe però costituito un
ulteriore indebitamento e un peggioramento della situazione
finanziaria. La legge regionale n. 7/2006 consente d'altra parte
alla finanziaria regionale di fornire in gestione speciale
assistenza economico-finanziaria, compresi i contributi a fondo
perso, a favore di imprese di qualsiasi natura fra cui anche le
aziende operanti nel settore degli impianti a fune. Non cito, ma
faccio riferimento all'articolo 6, comma 1, che prevede quanto ho
appena detto.
Terza domanda: se la società Finaosta nello svolgimento degli
incarichi ha fatto presente che nella valutazione fatta dalla
Commissione ex articolo 8 della legge regionale, di cui un
funzionario fa parte, non aveva fatto... ma era di tutta evidenza
quello che le ho detto! La Commissione si era espressa
negativamente relativamente all'impianto, ma solo prima di venire a
conoscenza delle prescrizioni dell'Ente Parco, che ha di fatto
imposto una scelta tecnica precisa. Vale la pena sottolineare che
un impianto a bassa pressione per piste come quelle del
comprensorio di Cogne è comunque adeguato. Si tratta solo di una
soluzione non ottimale, quale sarebbe stata quella di un impianto
ad alta pressione, che però ha anche delle controindicazioni, che è
difficilmente rimovibile ad ogni primavera. Rispetto a questo,
l'attività di Finaosta viene condotta ai sensi dell'articolo 1.703
del Codice civile che regola il mandato, pertanto le valutazioni
sono quelle che ha fatto la Giunta nel predisporre la deliberazione
e Finaosta doveva - ma le ho fatto il riferimento al Codice civile
- eseguire con diligenza il mandato come prevede il Codice. Doveva
eventualmente far presente alla Regione solo se c'erano circostanze
che potevano sopravvenire, che potevano determinare la revoca o la
modificazione del mandato; quindi, ai sensi dell'articolo citato,
Finaosta doveva fare quello, le valutazioni le ha fatte la Giunta
adottando la deliberazione.
Le faccio avere la fotocopia della raccomandata del Parco e
spero di aver chiarito la questione.
Président
- La parole au Conseiller Zucchi.
Zucchi (PdL)
- Caro Assessore, mi sa che è lei a fare
confusione, non io! Lei crea polverone per non rispondere alle
domande, perché anzitutto con questo atteggiamento di andare a
cercare di individuare nelle interpellanze anche la benché minima
situazione... di cui peraltro non ho fatto neanche cenno nella mia
premessa... della situazione dell'Ente Parco... perché la ritenevo
secondaria rispetto all'astrusità di vedere passare per una legge
secondaria, anche se è poi quella principale, ossia la legge n. 7,
una materia che riguardava la legge n. 8. Lei su questo punto ha
evitato di esprimersi, ossia su una considerazione di carattere
generale: se a tale punto, visto quello che è successo, lei prende
l'impegno di prendere la legge n. 8 e di scaraventarla nel cestino,
perché d'ora in poi non serve più! È evidente che tutti gli altri
comprensori, di fronte a precedenti del genere, si troveranno molto
più allettati nel richiedere interventi che vanno a coprire il
100%, piuttosto che l'80%! Lei sa bene che ho richiesto della
documentazione, che per casi strani tarda ad arrivare, fra cui c'è
anche questa cosa di cui non ero a conoscenza, ma non per mia
incuria o negligenza, ma perché stanno tardando ad arrivare i dati,
per cui per il Regolamento del Consiglio ho chiesto da giorni la
documentazione, fra cui questo elemento che era anche un altro
tassello in più, ma che non mi è ancora stato recapitato...
Marguerettaz
(fuori microfono) -
... glielo do
io...
Zucchi (PdL)
- ... aspetto che mi arrivi attraverso le
forme ufficiali, ma non è questo il concetto principale, ma era di
capire come si intende procedere in futuro: questa legge serve o
non serve? Questa legge che disciplina il mondo degli impianti di
risalita, quindi concerne tutto un comparto...
Marguerettaz
(fuori microfono)
- ... glielo ho
detto...
Zucchi (PdL)
- ... no, sono complementari, no! Non
prendiamoci in giro, come si fa a dire che sono complementari degli
interventi del genere quando poi si va a vedere l'intervento della
legge n. 7, c'è una pletora di altre società di impianti di
risalita che fanno utilizzo di questa legge, non prendiamoci in
giro! Prendete questa legge, abrogatela, buttatela nel cestino! Si
chiede soltanto qual è l'intendimento, perché con la scusa dei
bilanci che sono in passivo... non ce ne sono tanti che brillano,
evidentemente nel futuro si andrà avanti sempre con questa
situazione. Ripeto: è un precedente incredibile per cui, secondo
me, ci sono anche delle implicazioni di possibili contestazioni dal
punto di vista del danno erariale, non sta a me giudicare, saranno
altri che lo valuteranno! E fare poi riferimento, Assessore, sempre
alla postilla di cui non ho neanche parlato nelle premesse mi
sembra riduttivo e si pongono poi di nuovo quegli elementi per cui
ci inducete a fare i controlli, per cui non c'è questo spirito di
collaborazione tanto decantato. Se fate i furbi, approfittando
delle postille, come vedremo dopo... "ah, pensavamo che i privati
fosse il privato cittadino", "ah, pensavamo che questa cosa fosse
sul diritto della
privacy
", voi soltanto ci date il "destro"
per andare a controllare e fare una verifica che non credo sia
costruttiva. Se vi comportate con noi secondo lo spirito delle
domande che poniamo... perché sia chiaro che questo Consiglio ha
ragione di essere solo perché c'è l'opposizione che fa le
iniziative, basta andare a vedere in questi ultimi mesi il motivo
per il quale questo Consiglio si riunisce ogni 14 giorni: è solo
per le iniziative dei Consiglieri di opposizione, perché all'ordine
del giorno ci sono due elementi forse che sono posti in essere
dalla Giunta! Cerchiamo quindi di collaborare con uno spirito più
costruttivo e non rifugiamoci dietro le postille, la
privacy
o gli altri elementi per prenderci in giro, perché tutto si
inasprisce! La mia domanda era pertinente, non ci è stata data una
risposta, evidentemente lei dice che hanno ragione di esistere le
leggi n. 7 e n. 8, per me è un'astrusità, lei rimane della sua
opinione e noi rimaniamo della nostra.
