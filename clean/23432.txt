Classificazione
INDUSTRIA



Oggetto del Consiglio n. 2540 del 7 marzo 2007 - Resoconto
OGGETTO N. 2540/XII - Situazione delle aziende Tecdis e
Tectel. (Interrogazione)
Interrogazione
Premesso che:
·
nell'ambito della procedura di offerta di Tecdis e Tectel
sarebbero emerse alcune manifestazioni di interesse da parte di
imprenditori;
·
il 6 ottobre scorso il Presidente della Regione e
l'Assessore delle Attività produttive hanno presentato a Châtillon
un piano di interventi a favore dei lavoratori delle aziende
summenzionate;
·
a fine aprile scadrà la cassa integrazione per i
lavoratori;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se tali offerte sono assimilabili alla "proposta" Nakan o
se appaiono più concrete e convincenti: in caso affermativo, se e
quali elementi sono già in possesso della Regione o di
Finaosta;
2) quando si conosceranno ufficialmente il nome e le
intenzioni dell'eventuale candidato alla gestione dello
stabilimento di Châtillon;
3) se il piano di interventi di cui in Premessa si è esaurito
con l'effettuazione di colloqui individuali con i lavoratori in
difficoltà e con la redazione dei singoli curricula, oppure se ci
sarà un seguito;
4) quanti lavoratori sono stati reinseriti presso altre
aziende private o presso enti pubblici.
F.to: Tibaldi - Lattanzi
Presidente
- La parola all'Assessore alle attività
produttive e politiche del lavoro, La Torre.
La Torre (FA) -
Ringrazio per l'interrogazione, perché di
nuovo permette di portare l'attenzione su una questione molto
delicata che stiamo seguendo tutti con grande apprensione.
La situazione è aggiornata alla metà di febbraio, giorno in cui
abbiamo avuto modo di incontrarci con il dr. Cassinelli, con il
quale abbiamo fatto il punto in maniera ufficiale della situazione.
Ci tengo a sottolineare "in maniera ufficiale", perché credo che su
argomenti di tale importanza non ci si possa più basare su degli
scambi di opinioni, ma ogni volta che si esprimono delle posizioni
su argomenti di questo genere, come Regione pretendiamo che ci sia
qualcosa che convalidi le cose che vengono dette. Dico questo
perché colgo l'ironia nella sua interrogazione della 1
a
domanda, dove fa riferimento ad alcune proposte del passato.
Proprio per questo, anche in questa occasione abbiamo redatto un
verbale di detto incontro, nel quale sono state dette da parte del
dr. Cassinelli alcune cose, di cui ho piacere di renderla
partecipe.
Sull'elemento principale, che riguarda le manifestazioni di
interesse che possono esserci state per il bando, il dr. Cassinelli
ha risposto che un soggetto è interessato a incontrare "Finaosta"
per la locazione dell'immobile. Come sappiamo, la locazione
dell'immobile sarà conseguente alla presentazione di un piano
industriale. Ci dice ancora il dr. Cassinelli che forse un altro
gruppo sarebbe interessato e sarebbe in grado di confermare
l'interesse alla fine del corrente mese, e siccome l'incontro lo
abbiamo effettuato il 16 febbraio, in teoria in questi giorni
dovrebbe aver presentato la sua disponibilità. In merito a questa
prima affermazione, che è scritta, e in merito anche al fatto che
questa affermazione non è supportata da nominativi precisi o
indicazioni precise, ma per scelta del dr. Cassinelli è solo
l'esplicitare la conferma di un soggetto, ma non c'è la
disponibilità a renderci partecipi di chi è questo soggetto, ho
fatto una verifica ulteriore per mia sicurezza, e ho verificato che
finora "Finaosta" non ha ricevuto alcun piano industriale, né
svolto alcun particolare incontro, se non una telefonata che
sembrava chiedesse dei riferimenti in merito alle dimensioni dello
stabilimento ed eventuali possibilità di valutazione dell'affitto.
Poi, sempre in questa occasione, con il commissario abbiamo cercato
di chiarire questa situazione delicatissima che fa riferimento alla
regolarizzazione delle posizioni amministrative dei dipendenti,
direi una posizione insostenibile, su cui mi sono speso molto e ho
fatto anche delle brutte figure, perché ogni volta ho promesso che
l'azienda avrebbe pagato le cifre minime, non gli arretrati, ma i
consulenti del lavoro, e ogni volta sono stato disatteso e ogni
volta i consulenti solo grazie all'impegno della Regione hanno di
volta in volta garantito la regolarizzazione amministrativa dei
dipendenti. In questa fase ancora esistono dei problemi che fanno
riferimento all'emissione dei CUD per il 2006, che è una condizione
"sine qua non" per i dipendenti averla. In questo caso il
commissario si è impegnato a tale regolarizzazione per
iscritto.
Per quanto riguarda la cassa integrazione, questo è un altro
elemento molto delicato, perché la cassa integrazione scade il 24
aprile, io ho cercato di impostare da subito una risposta
anticipata, che facesse riferimento a una volontà di proroga della
cassa, perché come sapete la disponibilità del commissario è
indispensabile, in quanto è lui stesso l'artefice della richiesta.
In questo incontro abbiamo stabilito che è necessaria senza alcun
tentennamento un'ulteriore proroga di 6 mesi, qualora non ci fosse
una continuità di un avanzamento del programma delle trattative
della cessione dell'azienda. Ho preferito mettere le mani avanti,
vedendo una situazione apparentemente ancora non definita.
Quando si conosceranno ufficialmente il nome e le intenzioni...
ma il termine del 24 aprile dovrebbe essere un termine definitivo,
anche perché il programma di amministrazione straordinaria scade,
quindi è indispensabile che per quella data si palesino le volontà
di gestire o non gestire. Se non altro abbiamo la possibilità di
valutare attraverso "Finaosta" gli eventuali contatti che verranno
presi, anche se i contatti a volte vengono presi attraverso dei
professionisti e non attraverso l'azienda interessata. Diventa
perciò fondamentale la previsione della cassa integrazione
straordinaria, in quanto il Ministero dello sviluppo economico
potrebbe concederla e, di conseguenza, anche il Ministero del
lavoro potrebbe prorogare il trattamento di cassa integrazione
straordinaria; quindi per quanto riguarda ulteriori informazioni
non posso dirvi altro, perché vi ho comunicato tutte le
informazioni che sono in mio possesso.
Per quanto riguarda il punto 3, ho una risposta precisa che mi
sono scritto e che vi posso trasmettere, che recita così:
"Per
facilitare l'accesso dei lavoratori Tecdis e Tectel al progetto è
stata temporaneamente utilizzata una sede provvisoria del centro
per l'orientamento a Châtillon per i colloqui dei lavoratori
provenienti dalla Tecdis. Il progetto prevedeva, a seguito di un
primo colloquio informativo e orientativo, la possibilità, per i
lavoratori interessati, di accedere alle seguenti iniziative:
percorsi di orientamento individualizzati o di gruppo, percorsi di
supporto alla ricerca di lavoro, percorsi di bilancio di
competenze, tirocini, formazione".
In sintesi, dei lavoratori
"Tecdis" e "Tectel" hanno partecipato all'iniziativa con queste
modalità: 172 lavoratori hanno partecipato al 1° colloquio
orientativo, 24 lavoratori hanno partecipato ai percorsi di
orientamento di gruppo, 12 lavoratori hanno partecipato al percorso
di supporto alla ricerca di un lavoro, 3 lavoratori hanno
partecipato al percorso di bilancio delle competenze, 18 lavoratori
stanno partecipando a corsi di formazione. Per il futuro, è
prevista un'edizione di un corso di formazione per operatori
sanitari (OSS) aperto alla partecipazione dei lavoratori e
lavoratrici in cassa integrazione guadagni straordinaria, e questo
sarà un qualcosa di importante che permetterà di assorbire una
serie di lavoratrici. Inoltre, con l'approvazione della
deliberazione della Giunta regionale n. 373 del 16 febbraio 2007
tutti i lavoratori "Tecdis" e "Tectel" in "CIGS" potranno usufruire
delle misure straordinarie previste dal Piano di politica del
lavoro per l'anno 2007, che abbiamo modificato volutamente per dare
queste garanzie... quali? Incentivi alle imprese che assumono i
lavoratori in cassa integrazione guadagni straordinaria; la
possibilità di partecipare ai lavori di utilità sociale anche per i
lavoratori in cassa integrazione fino a 40 anni di età.
Quesito 4:
"quanti lavoratori sono stati inseriti presso
altre aziende private o presso enti pubblici"
... facciamo
riferimento ai numeri. Ad oggi risultano 185 lavoratori "Tecdis" e
9 lavoratori "Tectel", 194 lavoratori in totale. Dall'inizio del
periodo di cassa integrazione straordinaria - gennaio 2005 -, sono
transitati in lista di mobilità per poi rioccuparsi 31 lavoratori
in mobilità "Tecdis" e 4 lavoratori in mobilità "Tectel"; inoltre 7
lavoratori "Tecdis" sono impegnati in tirocini lavorativi presso
aziende private. Complessivamente stiamo parlando di circa 42
lavoratori. Si ricorda che alla data di inizio del periodo di cassa
integrazione guadagni straordinaria erano in forza all'azienda 270
lavoratori.
Presidente
- La parola al Consigliere Tibaldi.
Tibaldi (CdL)
- L'impressione che cogliamo è che dal tono
dimesso del suo intervento ci sia una sorta di dimenticanza della
questione "Tecdis", pare che sia un argomento da dimenticare, da
abbandonare quasi a sé stesso. Non vogliamo che ciò accada, perché
prima di "Tecdis" si parlava spesso e volentieri, in particolare
quando il Ministro delle attività produttive si chiamava Scajola,
oggi che le competenze sono transitate sotto il nome di Bersani, la
questione passa in secondo piano, gli stessi sindacati li vediamo
distanti dalle problematiche di "Tecdis".
Per venire alle sue risposte, le manifestazioni di interesse
sono pervenute il 7 novembre 2006, oggi siamo al 7 marzo, lei ci dà
delle risposte che sono alquanto vaghe, alquanto formulate al
condizionale. Ci dice: un soggetto interessato c'è ed è disponibile
a incontrare "Finaosta", allora dico dal 7 novembre al 7 marzo, se
questo soggetto ha manifestato un minimo di interesse, sarebbe
auspicabile che o "Finaosta" o lo stesso Assessore, che presidia la
struttura che si occupa di attività produttive in Val d'Aosta,
avrebbe dovuto attivarsi... forse c'è un altro gruppo... qui siamo
a livello di intenzioni. Allora, "Finaosta" e la Regione sono
proprietarie di uno stabilimento, peraltro in decadenza, perché
addirittura è stata tolta l'alimentazione elettrica e le "camere
bianche" saranno tutte da rifare, con un danno che penso sia
incommensurabile, ma anche quello viene dimenticato, tanto qualcuno
paga...
A distanza di questi mesi è possibile che oggi non si sappia
nulla, che lei non abbia qualche certezza in più sul futuro di
"Tecdis"? Mi sembra strano, anche perché leggevamo ancora ieri sul
notiziario Ansa che lei si è concesso qualche visita pastorale
presso "Meridian" e "Verrès S.p.a.", e qualche visita pastorale
penso potrebbe farla utilmente nello stabilimento dimenticato di
Châtillon, uno stabilimento chiuso, che non ha più alimentazione
elettrica, in uno stabilimento che ormai rischia di diventare un
pezzo di archeologia industriale della Val d'Aosta e con esso i
dipendenti nei confronti dei quali lei e il Presidente Caveri avete
il 6 ottobre scorso infuso una certa aspettativa: di qui le 2
domande che abbiamo posto, la 3 e la 4, nella nostra
interrogazione.
Il piano di interventi è consistito in una serie di colloqui
individuali con i lavoratori in difficoltà, avete redatto i singoli
curricula, poi qualche percorso di orientamento, qualche supporto
per la ricerca di lavoro, di fatto sappiamo che avete fatto delle
proposte anche di corsi di formazione, 900/1.000 ore, per farli
diventare operatori sociosanitari, è vero che hanno i camici
bianchi alcuni di loro, quindi possono trasferirsi dall'industria
alla sanità o al settore socio-assistenziale, ma non ci pare che ci
siano stati un grande entusiasmo e una grande adesione alle
proposte che avete fatto in quella sede, quando ci fu l'incontro in
biblioteca a Châtillon.
La nostra preoccupazione è che ci sia una segretezza
incomprensibile attorno a questa trattativa, non vorremmo che fosse
una segretezza che, alla fine, ce l'annulla, perché già la
"proposta Nakam" - proposta lo abbiamo messo fra virgolette
volutamente in senso ironico - è stata un "bluff", perché doveva
consistere nella rinascita del Sol levante in Valle d'Aosta - sono
sue parole -, c'era una proposta di delocalizzazione verso
Pont-Saint-Martin che ha creato problematiche ulteriori in
un'adesione iniziale del soggetto giapponese verso Châtillon, e
oggi si parla per ipotesi, per verbi che sono espressi al
condizionale, anche se lei dice che è stato fatto un punto
ufficiale della situazione. Bisogna avere il coraggio di chiedere
all'avv. Cassinelli e al Ministro Bersani di mettere un punto fermo
anche temporale... lei ha detto il 24 aprile: il 24 aprile è una
data distante perché è una scadenza del periodo di cassa
integrazione ed è una sorta di confine per diversi dipendenti che,
se non avranno la proroga della cassa integrazione, andranno in
mobilità.
Assessore, le chiediamo di fare il suo mestiere, di fare
l'Assessore e di risolvere questa situazione, visto che ne ha gli
strumenti, c'è "Finaosta" che è una struttura ampiamente dotata per
intraprendere delle trattative e soprattutto per verificare la
solidità e la concretezza di un piano industriale; a distanza di
tanto tempo ci pare impossibile che la situazione sia a questi
livelli! Non vorremmo che la situazione, invece che andare in
evolvendo, vada in implodendo, e questo sarebbe un dato
drammatico!
