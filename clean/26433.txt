Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 355 del 22 dicembre 1972 - Resoconto
OGGETTO N. 355/72 - Approvazione di ordine del giorno contro
la ripresa dei bombardamenti sul Nord-Vietnam.
Andrione (U.V.) -
"Il Consiglio regionale della Valle
d'Aosta,
preso atto della ripresa di massicci bombardamenti degli Stati
Uniti contro il Nord Vietnam ed in particolare contro città
densamente popolate come Hanoi e Haiphong, nel momento in cui lo
svolgimento delle trattative di Parigi e le dichiarazioni dei
maggiori responsabili della politica degli Stati Uniti facevano
ritenere imminente la firma di un trattato di pace;
riaffermando la propria solidarietà con l'eroica lotta del
popolo vietnamita che si batte per la propria libertà ed
indipendenza nazionale:
interpretando il generale sentimento della popolazione della
Valle d'Aosta perché il genocidio da lungo tempo perpetrato nei
confronti del popolo vietnamita cessi subito;
auspica che gli accordi per la pace, che erano già stati
definiti fra le parti, vengano immediatamente sottoscritti;
invita il Governo italiano a farsi interprete presso il Governo
degli Stati Uniti d'America dell'unanime condanna delle nostre
popolazioni per la ripresa dei terroristici bombardamenti sulle
città del Nord Vietnam e della necessità che gli accordi per la
pace siano immediatamente sottoscritti".
Siggia (P.C.I.)
- Prima di dare la parola ai Consiglieri
che vogliono parlare, devo correggere il testo letto dal Segretario
- il quale, probabilmente, aveva una prima stesura, al 1° comma:
"riaffermando la propria solidarietà con il martoriato popolo
vietnamita"
in sostituzione delle parole
"l'eroica
lotta"
.
Chi intende prendere la parola?
Dolchi (P.C.I.)
- Io sono uno dei firmatari di questo
ordine del giorno che penso non abbia bisogno di molte
illustrazioni. Il Consiglio regionale penso non possa non unire,
unanime, la sua voce a quanti nel mondo, da Kennedy al Papa, da
Wilson, a numerosissimi governi, hanno fatto sentire la
preoccupazione e la protesta per i massicci bombardamenti ripresi
sul Nord Vietnam.
Io ritengo che il Consiglio regionale della Valle d'Aosta abbia
il dovere di interpretare i sentimenti di preoccupazione dei
cittadini della Valle d'Aosta, abbia il dovere di esprimere anche
su dei fatti eminentemente politici, ma che investono la vita del
mondo di tutti i cittadini, la propria opinione, la propria
voce.
È per questo che, assieme ad altri colleghi, abbiamo presentato
questo ordine del giorno che ci auguriamo raccolga l'unanime
consenso del Consiglio regionale.
Andrione (U.V.)
- Personalmente condivido lo spirito di
questo ordine del giorno, però vorrei dire che dovrebbe essere
l'ultima volta che il Consiglio regionale esce fuori dal seminato
in questa maniera.
Si potrebbe addirittura sostenere, ai sensi dell'articolo 61 del
Regolamento, che l'ordine del giorno di questo genere è
inammissibile. Ma superiamo questa questione e guardiamo un
pochettino la sostanza: ripeto che io condivido la sostanza di
quello che si dice, però mi sembra fuori posto che il Consiglio
regionale venga chiamato a votare degli ordini del giorno che, -
uno - non servono a niente, ma questo potrebbe anche essere una
cosa superabile; secondo: portano la discussione completamente
fuori da quelli che sono i binari e gli interessi del Consiglio
regionale.
Non ripetiamo quello che avveniva al Consiglio comunale di Aosta
di alcuni anni fa in cui, ogni 5 minuti, si votava un ordine del
giorno sulla bomba atomica o su qualche altra questione di quel
genere. Non sono ordini del giorno che hanno fatto niente. Non sono
serviti, perché, se no, possiamo poi presentare un ordine del
giorno sul riattaccamento di Formosa alla madre patria cinese,
sull'abolizione della pena di morte in Francia e in Russia e avanti
di quel passo.
Teniamoci a quello che è l'effettiva competenza del Consiglio
regionale, e facciamo delle discussioni sulla politica che possiamo
fare senza lasciarci portare fuori da una passione politica che,
nel caso specifico, io condivido, ma che potrebbe dar luogo,
semplicemente a sterili dibattiti, completamente inutili,
completamente avulsi da quella che è la realtà politica
regionale.
Quindi, io dico, per una volta, io voterò a favore, ma ripeto
che - secondo me - siamo fuori strada.
Mappelli (D.C.)
- Sì, io penso che, sulla guerra, non
vedo chi non potrebbe essere d'accordo nel condannare questi
focolai di guerra, ovunque questi avvengano, ma, evidentemente, la
guerra si fa in due, purtroppo, Ragionier Dolchi, e, invece, qui vi
è una direzione unica. Se si tratta di condannare la guerra, siamo
perfettamente d'accordo, però, nelle dichiarazioni sempre fatte a
Parigi, proprio dai delegati del Nord Vietnam, sono state - a
chiare lettere - dichiarate che, ufficialmente, che sia la Russia
che la Cina avrebbero, con ogni mezzo, sostenuto questa
battaglia.
Ora, evidentemente, qui, siamo non su un binario, siamo solo su
una rotaia. Pertanto noi, così com'è quest'ordine del giorno, non è
che votiamo contro, ma possiamo solo astenerci perché è incompleto
quest'affare qui. Questo è solo a metà. È fazioso, diciamo. Ha il
vizio di una parte.
Ora è impossibile sostenere che solo, sì, sì, ci sono anche gli
Stati Uniti, purtroppo, ma ci sono anche altri Paesi - e proprio
dalle dichiarazioni della delegazione ufficiale del Vietnam del
Nord, non è che siano state fatte indirettamente o sui giornali, ma
nelle loro dichiarazioni, a queste conferenze, quando, qualora non
si sono addivenuti a delle soluzioni che purtroppo ci amareggia - e
noi vorremmo proprio, perché sono nostri fratelli anche quelli,
evidentemente, ma proprio fratelli nel senso cristiano e dunque non
possiamo che accettare e di mettere a disposizione anche tutto
quello che noi possiamo; ma se però dobbiamo condannare la guerra,
condanniamo tutti coloro che partecipano direttamente e
indirettamente a questa tragedia del popolo del Nord Vietnam.
Pertanto noi, così com'è, non possiamo che astenerci.
Pollicini (D.P.)
- Ma, mi pare che, il Consiglio
regionale abbia, presumo, il diritto di esprimere il suo pensiero
politico in ordine ai problemi che, così, investono il mondo. Noi
non è che viviamo fuori dalla realtà del mondo, anche se non ne
siamo direttamente interessati.
Il nostro, indubbiamente, è un giudizio politico. Direi che è un
appello politico.
D'altra parte, non siamo neanche i primi, tant'è vero che la
Regione Lombarda - presieduta dall'Avvocato Colombo, ed il cui
Presidente di Giunta è un D.C., così come il Presidente del
Consiglio Bassetti - hanno votato un analogo, direi quasi, identico
ordine del giorno che io ho letto sul loro Bollettino, tu forse non
leggi il giornale, il bollettino che dà.
Io sostengo soltanto questo: che questo ordine del giorno ha il
preciso intento di esprimere il nostro giudizio, così, politico, di
condanna della ripresa massiccia dei bombardamenti, quale quella
che stiamo leggendo sui giornali e che è condannata da tutti, anche
dal Papa - che indubbiamente penso sia al di sopra delle parti - e
non ha fatto differenza perché qui si tratta di genocidio di un
popolo che, indubbiamente, quando tutti pensano - che dalle notizie
almeno dei giornali - l'accordo sia già raggiunto, ma,
tatticamente, vuoi per Van Thieu o per altre esigenze tattiche, non
si vuole dare corso, però, si continua ad ammazzare della gente. Mi
pare che di fronte a questo fatto sia doveroso esprimere un
pensiero.
Chi si astiene e chi lo esprime. Noi lo esprimiamo, condanniamo
questo modo di fare!
Milanesio (P.S.I.)
- Ma, molto brevemente. Io non
condivido quanto è stato detto prima dal Consigliere Andrione, cioè
mi pare che un certo atteggiamento di rigetto verso tutto quello
che non è politica delle cose, amministrativa, e quindi degli
interessi diretti e immediati della nostra Regione, ben un
atteggiamento di diniego vero le altre cose, non sia giusto in
assoluto.
È vero anche che il Consigliere Andrione ha detto che, nella
fattispecie, lui è d'accordo perché condivide la sostanza di questo
ordine del giorno.
Io non voglio rivendicare il diritto del Consiglio regionale a
fare della politica estera, per carità! Però, in ordine ai fatti e
agli avvenimenti che compiscono, turbano l'opinione pubblica, che
emozionano i cittadini, io ritengo che il Consiglio regionale abbia
il diritto e il dovere di esprimere, come assise politica, anche se
la sua espressione, anche se le sue deliberazioni non sono soggette
a produrre dei risultati considerevoli.
Però l'opinione pubblica si esprime attraverso gli organismi
amministrativi, attraverso i Partiti, attraverso le Organizzazioni
Sindacali. Il Consiglio regionale - mi pare che in Valle d'Aosta
sia il massimo organo politico-amministrativo, un'espressione di
volontà da parte di questo Consiglio in qualche modo raggiunge
coloro i quali sono preposti alla - diciamo così - alla politica
estera in Italia.
Non più tardi di ieri una delegazione di rappresentanti di tutti
i Partiti, compreso il Partito Democristiano, è stata ricevuta da
Andreotti e questi Parlamentari hanno chiesto un energico
intervento da parte del Governo italiano sul Governo americano
affinché questa, che è una vergognosissima e sporchissima guerra,
fatta poi, così, dopo un accordo quasi raggiunto di pace,
evidentemente colpisce l'opinione pubblica nazionale, credo - e ne
sono sicuro - anzi, colpisce l'opinione pubblica regionale, ed è
giusto che ci sia una risonanza a questo livello.
Io ritengo, quindi, che sia compatibilissimo con il nostro
dovere di Consiglieri regionali discutere anche di questo problema
e deliberare di conseguenza. Certo, non bisogna esagerare, non
bisogna presentare ordini del giorno su tutti i problemi che, nelle
parti più sperdute del mondo, e più dimenticate, ogni tanto si
affacciano. Però questo problema ritengo sia un problema molto
grosso e si riferisce alla pace mondiale, si riferisce, direi così,
alla dignità dello stesso genere umano. Perché una guerra di questo
tipo è seconda solo alla guerra di aggressione che la Germania
nazista faceva a suo tempo.
Balestri (P.S.I.)
- Io vorrei mettere l'accento su un
punto solo ed è questo: la grande delusione che c'è stata nel mondo
per le riprese di questi bombardamenti.
C'è veramente un'attesa mondiale per quest'annunciata firma di
accordi che poi, improvvisamente - non sappiamo la colpa di chi
sia, non siamo noi in grado di valutarle -
(voci)
...sappiamo anche questo, ma, ad ogni modo, sono interessi
economici che si sfogano su delle popolazioni inermi e quindi sono
questioni di principio e questa grande delusione noi dobbiamo
rimettere in moto perché si arrivi veramente a qualche
conclusione.
Manganoni (P.C.I.)
- Sull'intervento del Consigliere
Andrione mi limito a dichiararmi dolorosamente stupito ...
(Andrione
: non facciamo polemiche) ...e basta, e basta.
Ho apprezzato l'intervento di Pollicini, dell'Assessore di
Balestri. Non mi ha stupito il cinismo di Mappelli, purtroppo
conosco Mappelli. Quest'ipocrita che ha il coraggio di dichiarare
"i nostri fratelli" nel senso cristiano, e dichiara di astenersi...
(voce di Mappelli)
...su questo ordine del giorno, che
condanna il massacro delle donne, dei vecchi, dei bambini; la
demolizione delle case, degli ospedali, delle chiese cattoliche!
Che gli americani stanno demolendo nel Vietnam del Nord e
massacrando i fedeli in preghiera in queste chiese. Vergognati
Mappelli! Io avrei... richiamarti a questo...
Siggia (P.C.I.)
- Consigliere Manganoni, mi consenta:
tutta la passione sulla discussione dell'ordine del giorno, ma la
prego cortesemente di non polemizzare con altri Consiglieri,
perché, ecco, sviliamo la discussione su un argomento che avete
presentato e che è estremamente umano, che ha colpito il Consiglio
e su cui pregherei la discussione si mantenesse nei limiti stretti
dell'argomento in questione.
Manganoni (P.C.I.)
- Signor Presidente, ci possono
essere, fra i Consiglieri, quelli che nelle vene hanno della
camomilla fredda e di quelli che hanno sangue nelle vene.
Siggia (P.C.I.)
- Ma, tanto, Consigliere Manganoni, mi
consenta, non è con la polemica...
Manganoni (P.C.I.)
- ...e pertanto, se io non ho della
camomilla fredda, scusi Signor Presidente, abbia un po' di
comprensione.
Siggia (P.C.I.)
- Sì, ma proprio per quello.
Manganoni (P.C.I.)
- Allora, io voglio ricordare a
Mappelli che, anziché i libretti degli assegni, si legga anche
questo libretto dove c'è scritto "popolorum progetio" - Lettera
enciclica di sua Santità Paolo IV sullo sviluppo dei popoli.
Andrione (U.V.)
- ...ma a che livello arriviamo, ma
facciamo delle discussioni serie!
Manganoni (P.C.I.)
- Ah, perché discussioni serie sono
quelle di pensare al proprio egoismo, ai propri affari e fregarsene
di quelle migliaia di innocenti che muoiono sotto le bombe degli
americani? Queste son cose serie!
Andrione (U.V.)
- Certo che sono serissime, io non ho
detto che non sono serie. Ho detto solo che anche la discussione
deve essere seria.
Se vogliamo presentare anche un ordine del giorno sull'Apartheid
nel Sud Africa, va tanto bene, quello che ho detto io è che non
servono un tubo! Oh la miseria!
Manganoni (P.C.I.)
- Il Consigliere Andrione è
padronissimo di presentare tutti gli ordini del giorno che crede,
va bene, e io non ho fatto degli apprezzamenti sul Consigliere
Andrione, mi son limitato di dichiararmi "dolorosamente stupito
delle sue dichiarazioni", basta.
Allora, Mappelli, leggiti qui, questo è l'insegnamento di un
Pontefice, leggi cosa c'è scritto qua. E cerca di capire cosa c'è
scritto qua e forse ti ricrederai.
Mi permetto, mi ... invitandoti a vergognarti.
Siggia (P.C.I.)
- Altri interventi?
Ecco, io la parola gliela concedo perché ha diritto anche ad una
risposta, invito però caldamente il Consigliere a mantenere la
discussione sull'argomento che, ripeto, colpisce anche il Consiglio
regionale, ed è di una serietà tale che non consente delle
polemiche tra mentalità e idee diverse di Consiglieri che non si
cambiano neanche con una discussione in aula consiliare.
Mappelli (D.C.)
- Vedete, io ritorno al discorso che
avanti ieri sera ebbi occasione in questa sala di esprimere e oggi
riaffermo. Siamo qui espressione di altre persone e il fatto che, a
un determinato momento, appunto perché rappresentiamo altri, non
sempre si possa accettare all'unanimità quanto da una parte viene
proposto, ora io ho detto: "sul principio sono d'accordo". Non
posso sottoscrivere "così com'è" questo ordine del giorno e,
anziché avrebbe portato, invece, una parola di serenità e di
convincimento, il Consigliere Manganoni, se avesse proposto di
esaminare e di vedere quali erano i nostri punti di vista per
poterlo sottoscrivere e invece ci mortifica - e anche questo è
antidemocratico - perché si confonde e si mortifica il ruolo che
ognuno di noi ha qui dentro.
Dunque: cinismo, ipocrisia, non sono parole altro che per
mortificare la personalità di un individuo che ha niente a che
vedere in quanto Mappelli, in questa sede.
Io in questa sede rappresento, come ognuno di voi, un settore
dell'opinione pubblica...
(voce di Manganoni) ...
Non
preoccuparti, Manganoni, perché se vogliamo tirar fuori anche il
tuo passato, non è poi dei più brillanti.
Ma sta bravo! Sei stato uno dei più grandi Bertoldi della Valle
d'Aosta. Ti sei sempre adeguato alle soluzioni che ti erano più
comode. Dunque lezioni da te non ne accetto.
Manganoni (P.C.I.)
-
(non si capisce)
Mappelli (D.C.)
- E neanch'io, non ti darò mai questa
soddisfazione. Comunque, qui non siamo per discutere tra Manganoni
e Mappelli.
Siggia (P.C.I.)
- Guardate che non è dignitosa sta
discussione che state facendo, eh!
Mappelli (D.C.)
- E questa polemica, anzi, tu stai
speculando su questa guerra, è lì il grave! Tu credi di portare un
contributo facendo così e invece tu vuoi speculare nei confronti
dell'opinione pubblica. Poter scrivere sul tuo giornale che la
D.C., oppure Mappelli, non sono d'accordo con la guerra...
(voce
di Manganoni) ...
Ora questo ti smentisco e ripeto: noi siamo
per - visto che le dichiarazioni e le guerre si fanno, purtroppo -
sono sostenute da parte di altri Stati che si chiamano Unione
Sovietica e che si chiama Cina e nessuno, su questo punto, può
smentire perché ci sono state delle dichiarazioni ufficiali; io
dico e ripeto per la seconda volta, così com'è, non ci sentiamo di
approvarlo: mica votiamo contro!
Vogliamo, noi della D.C., presentare un altro ordine del giorno?
Benissimo, lo presentiamo. Dove condanniamo la guerra, dove
condanniamo chi partecipa alla guerra. Ma di qui ad arrivare a
mortificare una persona qui dentro, Signori, un giorno o l'altro io
prenderò dei provvedimenti - che voi starete stupiti - perché sarò
capace di fermarmi qui per dei giorni.
Perché quando una persona, qui dentro, esprime un parere, non
deve essere mortificata. Se vogliamo discutere, discutiamone,
Ragioniere Dolchi, ci troviamo, vediamo, limiamo; ma così com'è io
non mi sento, abbiate pazienza, avrò i miei motivi. E i miei motivi
non devono essere mortificati da parte di Manganoni. Questo è il
discorso di fondo.
Ho mica detto che siamo a favore della guerra, non siamo mica
tutti matti! Ma di qui a voler far dire le cose che uno non le ha
neanche mai pensate, caro amico Manganoni, io non le accetto e non
le accetterò mai!
Ed è ora - ed è la seconda volta che ripeto - qualora io
mortifico un Consigliere, in quanto persona, le chiedo scusa, non
sul piano politico.
Però, se continuate, ed è la seconda volta che invece mi volete
pestare sul piano morale, personale, io prenderò dei provvedimenti
che vi morsicherete anche le unghie dei piedi; perché sono anche
capace a dimostrarvi che sono un uomo tutto d'un pezzo. Sono anche
capace a mostrarvi che non mi piegate, né tu, Manganoni, né tutti
gli altri messi assieme, se questo è necessario.
Ora io dico e mi rivolgo non più a Manganoni perché, da questo
momento, con Manganoni non parlerò più, stai tranquillo, per questa
legislatura tutto quello che tu dirai è come se tu parlassi con
quel muro perché non meriti nessun rispetto. Perché quando si
mortifica la persona umana non è possibile, non è più
democratico.
Allora, Ragioniere Dolchi, se vogliamo trovarci un momentino,
vogliamo riesaminare qualche cosa, è un discorso. Così com'è, ne
presenteremo un altro, e condanneremo la guerra, tutti quelli che
partecipano a questa guerra.
Dolchi (P.C.I.)
- Non voglio entrare nel merito
dell'ordine del giorno. È stato detto che un problema squisitamente
politico, condivido le espressioni dei Consiglieri Pollicini,
Balestri e dell'Assessore Milanesio.
Sul fatto specifico io vorrei, come uno dei firmatari di questo
ordine del giorno, ricordare al Consigliere Mappelli che il testo
originario dell'ordine del giorno è stato distribuito ieri a cura
di quelli che l'avevano steso, a tutti i Capigruppo e che il
Capogruppo della D.C., il collega Ramera, ha detto che non
l'avrebbe neanche preso in considerazione.
Questo è in contrasto con le affermazioni di Mappelli di questa
mattina. Ecco perché non figura la firma del Capogruppo della D.C.,
ecco perché l'ordine del giorno è stato presentato senza che
modifiche fossero state fatte né richieste dal Capogruppo della
Democrazia Cristiana.
Io vorrei solo dire ancora una cosa. Il Consigliere Ramera
diceva ieri, faceva un'analisi ieri, della vita delle Regioni in
Italia, della loro attività; divideva 16 Regioni amministrate dalla
D.C. o dal Centro Sinistra; 3 Regioni amministrate dalla Sinistra e
diceva che la Valle d'Aosta era una Regione speciale.
Non ero d'accordo con lui, ieri, nell'analisi che faceva in
questo senso e mi auguro che il Consiglio regionale, oggi, il
Consiglio regionale valdostano, non voglia dargli ragione e si
affianchi a tutte quelle Regioni che, essendo riunite, che avendo
riunito il loro Consiglio regionale, come noi oggi siamo riuniti, e
ieri ci eravamo riuniti, hanno espresso la loro preoccupazione, la
loro disapprovazione per la ripresa dei bombardamenti sul
Vietnam.
La Lombardia, il Lazio, la Basilicata, il Friuli,
l'Emilia-Romagna, cioè Regioni che nell'analisi di Ramera ieri
erano di un tipo e di un altro tipo di direzione politica, in modo
unanime, hanno affiancato la loro voce a quella di tutti quanti,
amanti della pace, preoccupati della sorte dei popoli del mondo,
hanno elevato in questi giorni la loro protesta.
Ebbene, io insisto sulla necessità che anche il Consiglio
regionale della Valle d'Aosta esprima questa opinione.
Io posso essere d'accordo con il Consigliere Andrione che la
lettera del Regolamento, su cui non eravamo d'accordo, ponga dei
limiti a questi dibattiti. Ma come parte politica, noi Comunisti,
ai nostri elettori, a voi colleghi del Consiglio regionale, non
abbiamo mai nascosto che è nostra intenzione, nel corso del nostro
mandato, e per la responsabilità che ci siamo assunti nel
richiedere il voto dei nostri elettori, noi non abbiamo mai
nascosto che su questi problemi intendiamo nelle assemblee elettive
portare la nostra voce, l'opinione della popolazione su questi
problemi di carattere squisitamente politico.
Ecco perché insistiamo per l'approvazione dell'ordine del
giorno, coerenti della nostra posizione mai nascosta, coscienti che
anche con questi atti, noi, Consiglio regionale della Valle
d'Aosta, interpretiamo le esigenze della popolazione che non sono
solo esigenze di fognature, di acquedotti, di contributo, di
sviluppo economico e sociale, ma che sono anche esigenze di pace,
di democrazia e di convivenza.
Manganone (D.C.)
- Io vorrei chiedere, se è possibile, al
Consiglio, un dieci minuti di sospensione. La sospensione è
motivata da questo: noi, ieri, ed io personalmente, non ho potuto
vedere l'ordine del giorno. L'ho solo sentito, stamattina, leggere
dal Segretario, l'ho sentito anche modificare dal Presidente del
Consiglio, ma non ho sottomano il testo.
Ecco perché noi chiediamo la sospensione della seduta per
esaminare, perché anche il Gruppo democristiano, contrariamente a
quello che dice Manganoni, è contro la guerra.
Siggia (P.C.I.)
- Consigliere Manganone, la presidenza
ritiene di accogliere la sua richiesta. Cinque minuti di
sospensione.
Vorrei però... Consigliere Bordon
... (voci)
Bordon (D.C.)
- Mi fate ridere con 'ste baggianate.
Quindi se si vuol rivedere questo, lo si fa...
(voci:
...
d'accordo con il vostro Capogruppo) ...Ma se il nostro
Capogruppo ha dovuto partire, che ne possiamo fare noi? Ieri sera
ce ne siamo andati... facciamo ridere!
Siggia (P.C.I.)
- Consigliere Bordon, la presidenza
accoglie la domanda del Gruppo della D.C., mi sia consentito,
però.
Manganoni (P.C.I.)
- ...se voi volete ...alle bombe
americane, siete padronissimi. Noi no. Ha detto Dolchi che è da un
giorno che avete questo ordine del giorno in mano...
(Siggia:
...basta) ...e cosa ve ne siete fatto di questo?
(Siggia:
Consigliere Manganoni
) ...
E adesso cercate
ancora di prenderci in giro perché volete discutere?
Bordon (D.C.)
- Tu, in questo campo, hai la coda di
paglia, giovanotto, quando parli di libertà dei popoli...
(Siggia:
Bordon!) ...perché i popoli che tu amministri non
hanno la libertà, questo sia ben chiaro. Quindi, se vuoi discutere
di questo calmamente la discutiamo, se no, non ci impressioni per
niente.
Manganoni (P.C.I.)
- ...a quanto ho detto a Mappelli.
Siggia (P.C.I.)
- Consigliere Bordon, Manganoni, finito
il discorso a due?
Bordon (D.C.)
- ...
Siggia (P.C.I.)
- (
Suona più volte il campanello.)
La seduta è sospesa per 5 minuti.
(Bordon e Manganoni continuano a parlare urlando, ma non si
capisce)
---
Si dà atto che la seduta è sospesa dalle ore 10,26 alle ore
10,40.
---
Siggia (P.C.I.)
- Dando atto che nei brevi 5 minuti di
sospensione è stato raggiunto un accordo tra tutti i Gruppi ed è
stato modificato parzialmente il testo dell'ordine del giorno nella
nuova stesura che il Segretario legge adesso.
Andrione (U.V.)
- "Il Consiglio regionale della Valle
d'Aosta
Preso atto della ripresa di massicci bombardamenti degli Stati
Uniti contro il Nord Vietnam ed in particolare contro città
densamente popolate come Hanoi e Haiphong, nel momento in cui lo
svolgimento delle trattative di Parigi e le dichiarazioni dei
maggiori responsabili della politica degli Stati Uniti facevano
ritenere imminente la firma di un trattato di pace;
riaffermando la propria solidarietà con tutto il martoriato
popolo vietnamita;
interpretando il generale sentimento della popolazione della
Valle d'Aosta perché il genocidio da lungo tempo perpetrato nei
confronti del popolo vietnamita cessi subito;
auspica che gli accordi per la pace, che erano già stati
definiti fra le parti, vengano immediatamente sottoscritti;
invita il Governo italiano a farsi interprete presso il Governo
degli Stati Uniti d'America e degli altri governi in conflitto
della unanime condanna delle nostre popolazioni per la ripresa dei
bombardamenti sulle città del Nord Vietnam e della necessità che
gli accordi per la pace siano immediatamente sottoscritti.".
Siggia (P.C.I.)
- Aggiungerei che il Consiglio dia
mandato alla Presidenza di inviare il testo di questo ordine del
giorno a tutti i capi del Governo, Ministero, a chi riterrà più
opportuno che sia rimesso il testo.
Chi è favorevole alzi la mano. Contrari? Astenuti? Il Consiglio
approva all'unanimità.
Si passa all'oggetto n. 16.
Relatore l'Assessore all'Agricoltura.
