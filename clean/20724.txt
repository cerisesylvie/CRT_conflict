Classificazione
CASA DA GIOCO



Oggetto del Consiglio n. 758 del 28 luglio 2004 - Resoconto
OGGETTO N. 758/XII - Risoluzione del rapporto di lavoro del
Direttore generale della Casa da gioco di Saint-Vincent.
(Interpellanza)
Interpellanza
Premesso che:
- da notizie di stampa la società Casinò S.p.A. - partecipata
al 99% dalla Regione - per chiudere il rapporto di lavoro con il
suo ex direttore generale gli avrebbe riconosciuto una cifra di
circa 1.300.000,00 euro;
- le fonti giornalistiche riportano, inoltre, che almeno due
componenti del precedente Consiglio di Amministrazione della Casinò
S.p.A. avrebbero intimato all'azienda un risarcimento danni per il
loro prematuro congedo;
- ai primi di aprile il CdA ha deliberato di sostituire la
figura del direttore generale - prevista dallo Statuto societario -
con tre direttori di altrettante aree settoriali;
i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1. se la notizia del maxi compenso è vera con particolare
riferimento all'ammontare lordo corrisposto e - in caso positivo -
a quale titolo è stato erogato, a quale livello politico e/o
aziendale è stato definito e su quali basi di congruità;
2. i motivi e le modalità che hanno portato alla risoluzione
di tale rapporto di lavoro;
3. i motivi che hanno indotto la Giunta regionale a
sostituire il precedente CdA;
4. i motivi per i quali i nuovi direttori non sono stati
ancora individuati.
F.to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - Per una volta l'articolazione dei lavori consente
una continuità negli argomenti e la consente su una materia che
viene discussa e approfondita - il Casinò - per le continue
richieste provenienti dai banchi della minoranza e non per quelle
comunicazioni che, sistematicamente, omettete di fare in
quest'aula. Mi è agevole introdurre questa interpellanza perché il
collega Tibaldi e le sue risposte, Assessore, hanno tracciato una
linea di ragionamento sulla quale è facile proseguire.
Penso che vada evidenziato "in primis" - e questa interpellanza
penso lo evidenzi - come nella vicenda del Casinò da un po' di
tempo a questa parte non si risolvano i problemi, ma si continuino
a crearne di nuovi. Sicuramente il Casinò è una "fabbrica" di
problemi, la vicenda che affrontiamo in questa iniziativa riguarda
l'ennesimo contenzioso o perlomeno le ennesime situazioni onerose
che in parte la "Casino S.p.A." ha già affrontato e che in parte
dovrà ancora affrontare. Ovviamente anche su questa materia i
condizionali sono d'obbligo, perché le fonti sono sempre quelle di
stampa, indiscrezioni, notizie non smentite che riteniamo essere a
questo punto fondate... di conseguenza. La notizia dell'ingente
liquidazione, che è stata effettuata a beneficio del Direttore
generale nel momento in cui ha lasciato nelle settimane scorse la
sua posizione all'interno del Casinò, è rimbalzata prima sui
giornali e poi nei commenti di chi leggeva i giornali. Su questa
liquidazione penso che la notazione fatta in precedenza sull'onere
della liquidazione stessa rispetto all'onere del nuovo contratto
per i dipendenti della "Casino S.p.A." non possa non far
riflettere. A quel dato ne aggiungo un altro: gli accantonamenti
del TFR nel 2003 della "Casino S.p.A." sono di poco inferiori al
doppio di questa cifra: 2,4 milioni rispetto a 1,3 milioni di euro,
che è la cifra circolata recentemente sui giornali. Le vicende non
si fermano a questa maxi liquidazione, che poi, da quello che ho
capito, non dovrebbe essere "liquidazione", perché dovrebbe essere
esclusa la parte propriamente detta di "liquidazione", ossia del
trattamento di fine rapporto; difatti questo fa parte della prima
domanda che poniamo nell'interpellanza: a quale titolo è stato
erogato questo importo e qual è il livello che ne ha deciso
l'erogazione e su quali basi è stata definita la congruità
dell'importo erogato.
È evidente che una liquidazione di questo genere - continuo a
chiamarla impropriamente così per individuare il fatto che si
interrompe il rapporto di lavoro - deve essere fondata su dei
motivi, che peraltro non sono stati resi noti, ma penso debbano
esserlo nella misura in cui riguardano una società per azioni a
totale capitale pubblico; i motivi e le modalità fanno parte della
seconda domanda che poniamo, Assessore, nell'ambito della nostra
interpellanza. Sempre da notizie non smentite apparse sui giornali
dei mesi scorsi è emerso che ben 2 amministratori del precedente
consiglio di amministrazione hanno già formalizzato una richiesta
di risarcimento danni alla "Casino S.p.A.". Vorremmo capire se la
chiusura del rapporto con il Sig. Trentaz in funzione di
amministratore delegato, piuttosto che di direttore generale, sia
la volontà di una prima chiusura di un ennesimo contenzioso che
stava per nascere. Vorremmo perciò avere notizia su quali sono le
vicende in itinere su questo nuovo filone di contenzioso, ma tutto
ciò non avrebbe un senso compiuto, per capire quello che sta
accadendo all'interno del Casinò, se lei, Assessore, non ci
spiegasse una volta per tutte quali sono state le motivazioni
politiche che hanno indotto questa Giunta ad arrivare alla
sostituzione del precedente consiglio di amministrazione e alla
chiusura del rapporto con il Direttore generale Roberto Trentaz.
Penso che, a fronte di 1,3 milione di euro, la comunità abbia il
diritto di sapere perché si è arrivati a chiudere in maniera così
onerosa un rapporto di lavoro, che si era per certi versi così
consolidato nel tempo che il consiglio di amministrazione passava
in secondo piano rispetto alla figura del direttore generale, il
quale rappresentava a tutti gli effetti il Casinò.
Rimanendo alle indiscrezioni a mezzo stampa, sembrava che il
direttore generale - per una scelta politica? Aziendale? Questo
farà parte delle precisazioni che l'Assessore darà in risposta
all'interpellanza - fosse stato ritenuto superfluo in una
ridisegnazione della gestione aziendale, non più verticistica con
un direttore generale, ma orizzontale con la nomina di 3 direttori
di area: tecnico, giochi e amministrativo. Non sappiamo se in
quella assemblea dei soci, a cui si faceva riferimento nella
precedente interpellanza, si sia parlato o meno di queste vicende,
non sappiamo di conseguenza se la definizione del rapporto di
lavoro con il Direttore generale abbia determinato l'istituzione di
questi nuovi 3 settori orizzontali (come abbiamo letto e nessuno ha
smentito). Ci chiediamo di conseguenza, se così fosse, come mai da
quella data ad oggi alcuna notizia in merito all'individuazione di
queste nuove figure manageriali sia emersa dalle cronache o dalle
informazioni politiche nel merito.
Penso di non avere da aggiungere altro ad illustrazione
dell'interpellanza, salvo fare un richiamo all'intervento relativo
alla precedente interpellanza, quando abbiamo scoperto che
l'Assessore, tra le tante "palle" che ha usato nella vicenda del
Casinò, ha utilizzato anche la "palla di cristallo", al cui interno
avrebbe trovato questo dato positivo che andrà ad invertire la
tendenza. Come Valdostani e come amministratori, non possiamo che
rallegrarci di questa ipotesi, ma voglio leggerle quello che sta
scritto a pagina 32 della relazione predisposta da questo consiglio
di amministrazione ad illustrazione del bilancio 2003:
"
È probabile un calo nei
proventi, che potrebbe raggiungere e superare anche la percentuale
del 30%; il futuro non è certo confortante sia sotto il profilo del
mercato, sia sotto il profilo delle cause legali in corso e infine
sotto il profilo normativo. Non è più procrastinabile una
ridefinizione del piano strategico di sviluppo"
. Ho voluto fare
questa citazione perché lei ha chiuso la sua risposta alla
precedente interpellanza con un dato di ottimismo; noi auspichiamo
che così sia, il consiglio di amministrazione, però, che dovrebbe
avere il polso della situazione, sembra avere una visione diversa.
Nel terminare l'illustrazione dell'interpellanza, perciò, la
inviterei a darci delle risposte sui fatti e non sulle
sensazioni!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Evidentemente non vorrei "scadere" su
commenti abbastanza espressi con linguaggio triviale, nel momento
in cui parliamo di "palle" o non "palle"; normalmente nel momento
in cui facciamo delle affermazioni, cerchiamo di farle
documentandole. Probabilmente il Consigliere Frassy è abituato a
rapportarsi con soggetti che hanno una finanza creativa o sono
abituati a dire delle cose che poi regolarmente non vengono
confermate.
Cercando di essere puntuale, nell'ambito delle informazioni che
possono essere date in Consiglio, mi corre l'obbligo di
rappresentare una mia impossibilità nel dare delle indicazioni
numeriche sul trattamento che è stato riservato e negoziato con il
Direttore generale, questo perché la trattativa è stata conclusa
dal consiglio di amministrazione ed è stato sottoscritto un
documento di cui le parti si sono impegnate a non rendere noti gli
importi, ma credo che la sensibilità giuridica del Consigliere
Frassy possa immaginare perché in un Consiglio regionale non
vengono date indicazioni relativamente alle remunerazioni e ai
trattamenti economici. Detto questo, non voglio sottrarmi alla
risposta perché il risultato della trattativa è il risultato di
un'applicazione del seguente ragionamento. Dal punto di vista
decisionale, l'assemblea di riferimento è quella del 6 aprile 2004;
in tale data era stata convocata l'assemblea per ridefinire
l'organizzazione ed individuare un certo tipo di percorso ed è
esattamente in quella assemblea che il consiglio di amministrazione
ha rappresentato la volontà - poi approvata dall'assemblea - di
sopprimere la carica di direttore generale, di individuare delle
aree e conseguentemente di affidare nella sede del consiglio di
amministrazione responsabilità agli amministratori; in quella sede
non fu mai detto che sarebbero stati individuati dei direttori;
erano state individuate delle aree e ci sarebbe stata un'assunzione
di responsabilità da parte del consiglio di amministrazione. Il
consiglio di amministrazione ovviamente è nella sua piena
legittimità di individuare o meno dei responsabili, che siano
dirigenti o non dirigenti, per seguire l'andamento di queste aree.
Da questa decisione discendeva la soppressione della carica di
direttore generale, che a sua volta presupponeva un "esodo" del
Direttore generale. "L'esodo" del Direttore generale è stato
concordato sulla base di questi elementi: una quantificazione
rapportata al periodo mancante al raggiungimento della pensione,
quindi il Dirigente soggetto ad "esodo" veniva incentivato
"all'esodo" dietro corresponsione di quanto avrebbe percepito dal
giorno del licenziamento al giorno della sua pensione. L'importo è
direttamente proporzionale a quanto guadagnava, quindi
quell'importo dovrebbe essere - lo si prenda con beneficio di
inventario - qualcosa di più di 2, 3 anni. L'altro tipo di
riconoscimento è quello previsto dal contratto dei dirigenti,
quindi il TFR e l'indennità di preavviso. Queste sono le voci che
hanno rappresentato il riconoscimento del compenso; ho risposto
quindi a quanto è stato richiesto all'interno dell'interpellanza. I
motivi e le modalità che hanno portato alla risoluzione di tale
rapporto le ho enunciate. In data 6 aprile vi è stata questa
assemblea, vi è stata questa riorganizzazione, quindi vi è stato
questo tipo di decisione. Il consiglio di amministrazione ha
ritenuto che la figura del direttore generale non fosse più
compatibile e coerente con le loro intenzioni di gestione.
Nella terza domanda mi si chiede:
"i motivi che hanno indotto
la Giunta regionale a sostituire il precedente consiglio di
amministrazione"
. Ricordo che il consiglio di amministrazione è
stato sostituito perché l'articolo 16, comma 5, dello statuto della
"Casino S.p.A." riporta che:
"qualora per dimissione o altre
cause venisse a mancare la maggioranza degli amministratori,
l'intero consiglio si intenderà decaduto e si dovrà provvedere alla
nomina di un nuovo consiglio a termini di legge"
. In quella
data 3 consiglieri, rassegnando le loro dimissioni, costituirono le
premesse per la decadenza di tutto il consiglio di
amministrazione.
Fuori interpellanza il Consigliere Frassy mi ha "riportato" un
ragionamento in termini di risarcimento, ovviamente le sue
conoscenze legali lo portano a conoscere che in qualsiasi momento,
indipendentemente dalle motivazioni, giusta causa o meno,
l'assemblea ha facoltà di revocare degli amministratori; qualora vi
sia una revoca, bisogna indennizzare gli amministratori revocati,
se non vi è giusta causa, con il riconoscimento dell'emolumento che
avrebbe percepito il consigliere di amministrazione fino al termine
del suo mandato; quindi, essendo un mandato triennale e gli
amministratori precedenti avendo terminato il loro primo anno, il
risarcimento al massimo sarebbe calcolato in virtù di 2 annualità.
È ovvio che i 2 richiedenti erano gli unici 2 che non hanno
rassegnato le dimissioni; la richiesta è stata formulata alla
società per azioni, credo che, oltre alla richiesta, i richiedenti
abbiano formulato un atto di citazione. Il consiglio di
amministrazione, a fronte di questa richiesta, aveva acquisito un
parere "pro veritate" in cui si davano delle garanzie sulla
correttezza del comportamento, quindi indicando che nulla era
dovuto agli amministratori. Rispetto a quella appendice,
relativamente all'interpellanza, se questo riconoscimento aveva una
componente relativa a una richiesta di danni per l'attività di
amministratore... devo dire che nulla vi è di questo tipo, nel
senso che nel caso in esame il Direttore generale e Amministratore
delegato aveva rassegnato le dimissioni.
Relativamente al quarto punto, i motivi per i quali i nuovi
direttori non sono stati ancora individuati li ho enunciati
nell'ambito della prima risposta, ma li ribadisco. Il 6 aprile non
era stata indicata da parte del consiglio di amministrazione la
volontà di nominare dei direttori, era stata indicata la volontà di
costituire delle aree su cui intervenire e la prova di questo è
rappresentata dal fatto che il consiglio di amministrazione, in una
seduta successiva, ha attribuito, rispetto a queste aree, delle
competenze in capo ai 4 amministratori su 5 che erano nelle
condizioni di poter assumere tali responsabilità. In sostanza, la
gestione attualmente della casa da gioco è in mano al consiglio di
amministrazione, che è l'organo preposto a gestire, con il supporto
delle figure dirigenziali e con le figure direttive che sono
disponibili all'interno della casa da gioco.
Mi dispiace che si continui ad equivocare, perché il rapporto
della relazione è un rapporto onesto, dove vengono rappresentate
alcune difficoltà, che sono oggettive, per cui il fatto di rendere
edotto il socio - la Regione - di alcune difficoltà mi pare sia
coerente con il mandato che hanno ricevuto gli amministratori; per
contro, i dati non sono dei dati rispetto ai volumi, così come lo
scorso anno dicevamo con onestà che di volta in volta avevamo un
"trend" continuamente in discesa, oggi diciamo che il "trend" è
stabile, per cui più zero virgola meno zero virgola, ma abbiamo una
situazione che è molto confortante. In questi giorni l'andamento
non è tutto uguale: i giochi americani e le "slot" hanno degli
incrementi notevoli, un 20% di crescita; in altri settori, come
quello dei giochi francesi, l'andamento è meno brillante; tuttavia
vi è un'azione che non porta ad "essere ottimisti per essere
ottimisti", perché il gioco del "nascondino" dura poco, se fossi
inopportunamente ottimista... arriviamo a settembre e la
rappresentazione dei dati darà una conferma o una smentita
dell'andamento. In un momento in cui vi è una diminuzione delle
presenze turistiche, in cui abbiamo il settore che è in crisi, sto
dicendo che il Casinò tiene; penso che questo debba essere preso in
considerazione e io una parte di merito la imputo a tale
riorganizzazione e a questa nuova voglia di fare, che ritengo
coinvolga tutti. Su questo discorso credo che anche i più scettici
possano verificare come siano migliorati i rapporti sindacali, i
rapporti interpersonali e come vi sia un'ondata di ottimismo a
fare... mi spiacerebbe che il gruppo "Casa delle Libertà" si
estraniasse da tale tipo di clima, cercando di vedere "il bicchiere
mezzo vuoto", quando in questo momento il bicchiere non solo è
"mezzo pieno", ma è un po' di più di "mezzo".
Si dà atto che dalle ore 19,31 riassume la presidenza il
Presidente Perron.
Président - La parole au Conseiller Frassy.
Frassy (CdL) - Nell'esordio della replica devo evidenziare che
intanto la sua risposta, Assessore, è stata parziale, perché su
alcuni aspetti lei stesso ha annunciato che la risposta non
l'avrebbe data e, al di là degli aspetti, sui quali ha enunciato
che la risposta non l'avrebbe data, sul "quantum" - poi ci
arriviamo -, si è dimenticato probabilmente di indicare le modalità
con cui si è arrivati a questa chiusura del rapporto di lavoro con
il Direttore generale. Ci ha parlato del livello, ho scritto:
"trattativa conclusa dal consiglio di amministrazione", perciò
livello aziendale...
(interruzione dell'Assessore Marguerettaz, fuori
microfono)
... che sia l'assemblea mi sembra il minimo, ma lei mi ha detto
che la trattativa era stata conclusa dal consiglio di
amministrazione, quindi è un livello aziendale e non politico,
perciò è rimasto nella sfera della potestà decisionale del
consiglio di amministrazione. Lei ci ha detto anche che il titolo è
un'indennità equivalente a 2 o 3 anni mancanti per il conseguimento
della pensione, oltre al TFR, perciò questa somma... che lei non
vuole definire, ma che sui giornali circola, lei dovrebbe
smentirla, perché qui stiamo parlando di una società per azioni a
capitale totalmente pubblico, cioè sono soldi dei contribuenti.
Mi domando se questo tipo di risoluzione sia sostenibile in
punto di equità: se a tutti i dipendenti o a tutti i dirigenti che
ad un certo punto decidono di andare via o che decidiamo di mandare
via, perché abbiamo deciso di cambiare le regole - perché questa è
la motivazione per cui si sarebbe interrotto il rapporto di lavoro
- gli andiamo ad erogare un'indennità equivalente ai 2 o 3 anni...
È vero che il concetto del prepensionamento in Italia ha assunto
"cittadinanza" nell'ambito delle vicende aziendali, ma è un
concetto straordinario, legato a situazioni particolari di crisi
dei settori, delle aziende. Ora, rileviamo che in questo caso si è
fatta prevalere una valutazione soggettiva rispetto a quelle che
dovevano essere delle valutazioni più oggettive. Prendiamo atto di
questa sua spiegazione, siamo comunque perplessi della sua
risposta. Perché? Noi i giornali li abbiamo letti, lei in parte ha
contribuito a fare scrivere certi articoli, perché non avendoli mai
smentiti ed immaginando che il suo Assessorato disponga di una
rassegna stampa...
(nuova interruzione dell'Assessore Marguerettaz, fuori
microfono)
... perché deve smentirli? Non deve smentirli perché sono
probabilmente fatti veri. Quando leggo una notizia del 26 ottobre
2003 che 3 "manager" su 5 rimettono il mandato alla "Giunta Perrin"
e quando leggo su una rassegna stampa del febbraio 2004 che il
Direttore generale non ha la fiducia dell'Assessore Marguerettaz,
che ha la delega per il Casinò - e lei non smentisce - sono indotto
a ritenere che sui giornali abbiano scritto delle verità.
(nuova interruzione dell'Assessore Marguerettaz, fuori
microfono)
... che c'entra lei? C'entra nella misura in cui vi sono delle
notizie scritte riguardanti vicende di interesse pubblico, e lei
non smentisce. Lei ora conferma che il 6 aprile il consiglio di
amministrazione ha scoperto "l'acqua calda", accorgendosi che
questo Casinò non funziona perché è sbagliata l'impostazione
aziendale di tipo verticistico e decidendo così di applicare un
modello orizzontale. Ma cosa costa il modello orizzontale? Costa
metà deficit! A tanto ammonta, infatti, la buonuscita del Direttore
generale. È da folli allora ipotizzare che un'azienda decida,
anziché di riconvertire le capacità manageriali che ha al suo
interno, di dire: "tu, direttore generale, d'ora in avanti te ne
vai a casa perché cambiamo il modello gestionale". Questo lo si
dice ad aprile e lo si concretizza un paio di mesi dopo; se così è,
caro Assessore Marguerettaz, devo dire che l'attuale consiglio di
amministrazione è composto da personaggi che rasentano la follia,
perlomeno dal punto di vista delle scelte economiche e gestionali.
Ho fondati motivi per sostenere che così non sia, non perché lo
dico io, ma perché lo dice questo consiglio di amministrazione. A
pagina 23 della relazione di accompagnamento al bilancio 2003 il
consiglio di amministrazione in carica dice:
"Sotto il profilo organizzativo il consiglio di
amministrazione appena insediato ha dovuto affrontare una
rivisitazione dell'organigramma aziendale; la situazione, che si
era ormai consolidata da diversi anni, prevedeva una situazione di
vertice condizionata da una funzione di direttore generale prima
con la Gestione straordinaria e poi di una carica di amministratore
delegato e direttore generale dopo la costituzione della S.p.A.,
condizionate entrambe da un forte accentramento sulla medesima
persona di ampi poteri gestori. Tale situazione ha contribuito a
porre l'azienda in una condizione di estrema precarietà con una
struttura di vertice molto carente per l'assenza di una direzione
giochi, di una direzione amministrativa: funzioni non assenti, ma
confluite nella direzione generale. In presenza di tale quadro, il
consiglio ha ritenuto di procedere nell'attribuzione di specifiche
deleghe..."
e arriviamo al livello orizzontale.
Il livello orizzontale non è frutto del caso, è frutto di una
gestione che ha condizionato e creato estrema precarietà. A fronte
di una situazione del genere, se voi andrete a resistere in
giudizio di fronte alla citazione che lei ha annunciato stasera
essere già stata fatta da 2 amministratori del precedente consiglio
di amministrazione... ho forti dubbi che vi fossero i presupposti
contrattuali e giuridici per riconoscere una buona uscita al
direttore generale, perché, a fronte di questa situazione
disastrosa - non frutto del caso, ma dell'accentramento, del
condizionamento che hanno determinato una situazione di estrema
precarietà -, vi erano forse i presupposti per risolvere in maniera
diversa quel rapporto di lavoro, perciò non possiamo rimanere
indifferenti. Quando il consiglio di amministrazione in carica dice
che tutto il disastro accaduto nella gestione di questo Casinò è
imputabile a chi ha gestito prima come direttore generale e come
amministratore delegato dopo, voi lo liquidate con 1,3 milione di
euro! In virtù di cosa? In virtù del fatto che gli consegnate
quello che avrebbe percepito, lo prepensionate. Noi - Assessore -
prendiamo atto che lei ha sostenuto che la trattativa è stata fatta
a livello aziendale, ma non per questo ci rassegniamo, perché
riteniamo che quei soldi siano anche nostri, ma "nostri" come
comunità! Allora se il Casinò va bene, c'è gloria per tutti, ma se
va male e se la responsabilità non è a livello politico... perché
ci sembra di capire che l'abbiate sempre rimandata al consiglio di
amministrazione, perché avete sostituito i vertici, non è pensabile
che questi vertici, nel momento in cui vanno a scadenza, in quanto
risultano essere stati inadeguati nell'espletare il loro mandato,
vengano pure premiati. Questa è una situazione non sostenibile! La
Regione, come socio pressoché totalitario o di larghissima
maggioranza, ha il diritto dovere di impugnare la deliberazione che
ha portato il consiglio di amministrazione alla conclusione di
erogare questa maxi liquidazione.
Chiederemo formalmente che vi sia un atto politico nei confronti
di questa delibera societaria, affinché venga ridiscussa e
soprattutto vengano spiegate le modalità; di queste modalità non se
n'è parlato. I giornali ipotizzavano un divieto di concorrenza per
un certo periodo... era una clausola a tutela della "Casino
S.p.A.", ma lei non ne ha parlato e penso fosse una clausola che
potesse essere portata in quest'aula e che fosse fra l'altro
scontata, perché in tutte le situazioni di questo genere si
verificano clausole analoghe. Pensi a quel "manager" della "General
Motors" che, quando ha chiuso il rapporto con una liquidazione
stratosferica, ha dovuto firmare una clausola che gli impediva di
ricollocarsi in aziende che potessero andare in concorrenza con la
"General Motors". Se nemmeno questa clausola è stata fatta firmare,
siamo esterrefatti!
Ribadiamo perciò la nostra totale insoddisfazione per il tenore
della sua risposta, ma la ribadiamo ancora di più per come si è
conclusa la vicenda, che, per quanto ci riguarda, non si chiude con
questa interpellanza.
