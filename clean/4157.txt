Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 499 del 28 ottobre 1981 - Resoconto
OGGETTO N. 499/81 - NECESSITÀ DI UNA RICERCA PER INDIVIDUARE I
FABBISOGNI ABITATIVI. (Interpellanza)
Presidente
- Dò lettura dell'interpellanza presentata dai
Consiglieri Tonino e Bajocco:
INTERPELLANZA
La legge 457/1978 affida alla Regione il compito di
programmare e localizzare i fondi per l'edilizia residenziale sulla
base di una conoscenza dei fabbisogni abitativi presenti nella
Regione.
Finora le scelte di localizzazione degli interventi sono
state fatte senza alcun supporto conoscitivo e la Regione è
sembrata più preoccupata di trovare Comuni con aree edificabili
disponibili che Comuni in cui sia più urgente intervenire per
soddisfare bisogni arretrati.
Ravvisando la necessità di dotarsi rapidamente di idonee
ricerche sui fabbisogni abitativi, i sottoscritti Consiglieri
regionali
Interpellano
la Giunta regionale e l'Assessore ai Lavori Pubblici per
conoscere:
1) per quali ragioni la Giunta regionale non ha ancora
promosso una ricerca sui fabbisogni abitativi;
2) se non ritiene opportuno favorire finanziariamente i
Comuni della Valle d'Aosta che intendono effettuare tale ricerca,
individuando fin d'ora la fascia dei Comuni che lo devono fare in
tempi brevi.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- L'interpellanza è molto chiara nella sua
esposizione: si sottolinea la necessità da parte della Regione di
conoscere meglio quali sono i fabbisogni abitativi presenti nel suo
territorio, in accordo con il compito che alla Regione viene
affidato con la stessa legge 457. Ma con quali modi la Regione
intende portare avanti tale compito? Con un intervento diretto,
oppure con un'azione concordata insieme a quei Comuni che hanno
urgente necessità di fare queste ricerche, favorendoli con un
sostegno finanziario? Questi sono gli interrogativi che poniamo
nell'interpellanza; soprattutto a noi interessa sapere
dall'Assessore competente se è intenzione della Giunta, adesso che
abbiamo la benedizione di S. Riparto, affrontare anche questo tipo
di problema.
Presidente
- Ha chiesto di parlare l'Assessore ai Lavori
Pubblici, Borbey, ne ha facoltà.
Borbey (DC)
- Già in una precedente discussione - mi
sembra in occasione di una mozione sollevata da parte del Gruppo
Comunista - si voleva sapere dalla Giunta se era favorevole a fare
una ricerca delle case sfitte, degli alloggi liberi, ecc.,
reperibili su tutto il territorio regionale. La richiesta di allora
non l'avevamo accettata, ma questa è diversa. Per operare bene con
la legge 457 in effetti bisognerebbe fare una ricerca almeno nei
Comuni che con tale legge vogliono costruire le case. Ritengo che
le spese per fare una ricerca non siano eccessive, quindi se un
Comune di una certa importanza - come Pont St. Martin o Verrès -
vuol fare una ricerca del genere, posso garantire al Consigliere
Tonino che la Giunta regionale non si mostrerà insensibile a
cercare di finanziare questi Comuni. I mezzi poi con i quali
interverrà saranno diversi a seconda dei metodi adottati nel fare
questa ricerca. Per alcuni Comuni sarebbe sufficiente anche un
tecnico comunale o una guardia comunale o il messo comunale. Certo
è pericoloso se dovesse verificarsi quello che sta succedendo
adesso per il censimento, e cioè che quei rilevatori che vengono
assunti temporaneamente per fare queste cose, poi chiedono di
essere assunti in pianta stabile.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Mi riterrei completamente soddisfatto se
l'Assessore ai Lavori Pubblici volesse concretizzare - se possibile
- questa disponibilità in due direzioni: la prima, quella di
fornire ai Comuni delle indicazioni sulla necessità di avere questo
strumento che poi serve soprattutto a noi come Regione nel momento
in cui facciamo le localizzazioni; la seconda, di fornire il
sostegno ai Comuni che ne hanno interesse, per contribuire a questa
ricerca.
L'Assessore potrebbe esplicitare queste due cose anche con una
circolare ai Comuni.
Presidente
- Passiamo all'esame dell'oggetto n. 23.
