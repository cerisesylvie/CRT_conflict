Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 143 del 10 marzo 1983 - Resoconto
OGGETTO N. 143/VII - PROPOSTA PER L'AUMENTO E LA SEGNALAZIONE
DEI DISTRIBUTORI DI CARBURANTE APERTI NEI GIORNI FESTIVI -
(Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Bajocco:
INTERROGAZIONE
CONSIDERATO
che l'orario di apertura degli esercizi
commerciali è regolamentato e che, ad esempio, per le farmacie è
possibile essere informati attraverso apposite tabelle e avvisi sui
giornali locali, su quali siano quelle di turno nella notte e nei
giorni festivi;
VERIFICATO
che invece nei giorni festivi bisogna
girare a lungo prima di trovare un distributore di carburanti
aperto;
i sottoscritti Consiglieri regionali del Gruppo
comunista
INTERROGANO
l'Assessore all'Industria, Commercio, Artigianato e Trasporti
per sapere se non sia opportuno invitare, attraverso un'apposita
riunione, i gestori della distribuzione di carburanti a garantire
nei giorni festivi l'apertura di un maggior numero di pompe e ad
esporre tabelle recanti indicazioni sui distributori
aperti.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
L'orario di apertura, i turni di
chiusura, il servizio notturno dei distributori di carburante sono
disciplinati dai decreti del Presidente della Giunta regionale,
previ accordi con i rappresentanti di categoria. Quello attualmente
in vigore prevede che nei giorni festivi, in via generale, debba
rimanere aperto il 25% degli impianti. A richiesta dei gestori tale
percentuale può essere elevata al 50% nelle località ove sono
installati meno di quattro impianti.
Finora tali percentuali sono risultate sufficienti per garantire
il servizio di distribuzione; anche con accordi con alcuni
Sindacati di categoria. Per quanto riguarda l'informazione al
pubblico segnalo che già alcuni giornali pubblicano l'elenco dei
distributori aperti nei giorni festivi, mentre altri, come ad
esempio "La Stampa", pubblicano l'elenco dei distributori aperti
nelle ore notturne.
Premesso quanto sopra, sono disposto ad esaminare con i
rappresentanti di categoria dei distributori la possibilità di
aumentare le percentuali di turnazione, nonchè di sviluppare i
mezzi di informazione al pubblico.
PRESIDENTE:
Ha chiesto di parlare il Consigliere Bajocco.
Ne ha facoltà.
BAJOCCO - (P.C.I.):
La risposta data dall'Assessore
Chabod non può soddisfare la richiesta di questa interrogazione,
può solo soddisfare l'ultima parte quando dice che si può vedere
con i responsabili di categoria di regolamentare il problema delle
pompe di benzina aperte nei periodi estivi nella nostra città.
Sul problema degli orari vediamo che ogni Amministrazione
comunale regolamenta gli orari di apertura e chiusura di negozi,
come pure i turni delle farmacie, perchè ogni farmacia mette fuori
un cartello che indica al cittadino qual è la farmacia aperta; non
capisco perchè non si può vedere con i rappresentanti di categoria
di mettere ai vari distributori dei cartelli che indichino dove si
trova aperto un distributore di benzina.
In proposito ho parlato con i rappresentanti di categoria,
almeno da parte loro vi è la disponibilità a farlo. Pensavo che
l'Assessore Chabod questo piccolo sforzo lo avrebbe fatto nei
giorni successivi alla presentazione dell'interrogazione, perchè è
un problema facilmente risolubile e può dare un servizio come si
deve agli abitanti di Aosta.
