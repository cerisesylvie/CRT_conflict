Classificazione
ENERGIA



Oggetto del Consiglio n. 1769 del 8 febbraio 2006 - Resoconto
OGGETTO N. 1769/XII - Modalità di soddisfacimento delle esigenze
energetiche della Valle d'Aosta. (Interrogazione)
Interrogazione
Evidenziato che la recente crisi delle forniture
internazionali di gas, nonché il costante aumento del prezzo del
petrolio, inducono ad una riflessione sulle risorse energetiche e
sul loro consumo;
Rilevato che la Valle d'Aosta, oltre alla produzione di
energia idroelettrica, dovrebbe puntare maggiormente anche su altre
fonti rinnovabili, in particolare il solare;
Al fine di avere un quadro completo dei consumi di energia in
Valle d'Aosta e delle modalità con cui vengono soddisfatte le
esigenze energetiche;
il sottoscritto Consigliere regionale
Interroga
la Giunta regionale e l'Assessore competente per
conoscere:
1) quali sono i consumi energetici complessivi annuali in
Valle d'Aosta;
2) quali sono le quote delle varie fonti energetiche nella
copertura del fabbisogno annuale;
3) qual è, in particolare, la quota dell'energia solare nella
copertura dei fabbisogni energetici della nostra Regione e se sono
in atto politiche per aumentare tale quota.
F.to: Riccarand
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - In premessa vorrei dire al collega
Riccarand che poi lascerò una tabella che può essere utile per
cogliere meglio i dati che adesso illustro. Farò una breve
illustrazione, cercando di rispondere alle domande poste.
Nella prima domanda si chiede:
"quali sono i consumi
energetici complessivi annuali in Valle d'Aosta"
. I consumi
energetici complessivi - i dati più recenti che abbiamo sono
riferiti all'anno 2004 -sono di 6.516 GWh. Il dato di cui sopra
tiene conto delle informazioni messe a disposizione dal Ministero
delle attività produttive, per quanto attiene ai combustibili
liquidi e gassosi, e dal Gestore della rete di trasmissione
nazionale dell'energia elettrica, quindi dal "GRTN", per quanto
riguarda questa fonte energetica. Va precisato che i dati relativi
alla biomassa legnosa non possono essere altrettanto precisi,
poiché non sono disponibili rilevazioni sui consumi domestici,
bensì soltanto sui consumi dei 2 grandi impianti a legna di Morgex
(Le Brazier) e del "Carrefour". In merito ai consumi sostituiti
grazie all'utilizzo della fonte rinnovabile solare, è stata
considerata la situazione determinatasi grazie alle misure di
incentivazione previste dalla legge regionale n. 62/1993. Per
quanto riguarda i dati, va detto che con l'approvazione nei giorni
scorsi da parte del Consiglio della legge per un uso razionale
delle fonti energetiche... quel disegno di legge prevede anche la
possibilità di istituire un centro di competenza, per cui sarà
possibile avere dei dati più precisi sulla situazione
regionale.
Seconda domanda:
"quali sono le quote delle varie fonti
energetiche nella copertura del fabbisogno annuale"
. Sulla base
delle rilevazioni effettuate, è stato possibile constatare che poco
più del 23% del fabbisogno energetico regionale è coperto mediante
l'utilizzo del gasolio da riscaldamento, il 10,5% dall'olio
combustibile e poco più del 13% dal metano. Quasi il 15% del
fabbisogno è riconducibile all'energia elettrica. In questa
rilevazione appare significativa la domanda di energia per il
settore trasporti, che rappresenta circa il 34% dei fabbisogni
energetici annuali. Com'è possibile immaginare, il contributo che
le fonti rinnovabili possono dare per ridurre i consumi è ancora
molto circoscritto in termini percentuali, nonostante la graduale
penetrazione dei sistemi che utilizzano la fonte solare e la
biomassa legnosa. La situazione complessiva così delineata
rispecchia, in ordine al fabbisogno termico degli edifici,
l'evoluzione ipotizzata dal Piano energetico-ambientale (che, come
si ricorderà, non considera il settore dei trasporti), che era
stata costruita in base alle indicazioni fornite dal bilancio
energetico del 2000. Se si confrontano le risultanze relative
all'anno 2004 con quelle del 2000, pertanto le modificazioni sono
le seguenti: c'è stato fra il 2000 e il 2004 un minore impiego di
olio combustibile per circa 3,4 punti percentuali, un minore
impiego di energia elettrica per 1 punto percentuale in meno, un
aumento dell'impiego del gasolio del 2,7%, un aumento dell'impiego
del metano dell'1,8%.
L'ultima domanda riguarda l'utilizzo dell'energia solare per
quanto riguarda i fabbisogni energetici. Dalla stima effettuata
dagli uffici, la quota di copertura del fabbisogno rapportabile
all'energia solare - termico e fotovoltaico - è molto bassa, pari
allo 0,03%. Come detto al punto n. 2, il contributo offerto dalle
fonti rinnovabili al fabbisogno energetico globale è ridotto per
gli evidenti motivi legati all'onerosità delle relative
installazioni; tuttavia, è importante notare che nel 2000 sono
stati finanziati, sulla legge n. 62, 161 metri quadri di pannelli
termici, divenuti però 2.173 metri quadri nel 2004 (con una
crescita interessante da questo punto di vista). Per quanto
riguarda il solare fotovoltaico per la produzione non di calore, ma
di energia elettrica, nel 2000 sono stati finanziati 2,29 kW di
potenza installata, che sono divenuti 55 kW nel 2004. Questo
significa che la "cultura" dei sistemi solari si afferma sempre di
più sul territorio sia per il sistema di incentivazione utilizzato
- che ha praticamente consentito di coprire i costi di investimento
in misura prossima al 50% per il solare termico ed al 75% per il
fotovoltaico -, sia per il virtuoso meccanismo di emulazione
instauratosi tra i cittadini sicuramente più sensibili di altri
alle problematiche di tipo ambientale, che intravedono nella scelta
di queste tecnologie risparmi in termini di costi energetici, oltre
che risparmi dal punto di vista delle emissioni in atmosfera e
nell'ambiente. Con l'entrata in vigore della nuova legge regionale
n. 3/2006, l'Assessorato si propone ovviamente di migliorare la
"performance" della precedente legislatura attraverso
l'approvazione di modalità attuative che avverranno entro il 1°
aprile e che andranno a titolo esemplificativo in questa direzione:
la possibilità di ottenere finanziamenti anche per la
sottoscrizione di mutui agevolati in aggiunta ai consolidati
contributi a fondo perduto, per facilitare gli investimenti che,
come sappiamo, sono significativi; incentivare maggiormente la
producibilità e quindi l'efficienza delle installazioni, stimolando
così la migliore esposizione possibile dei collettori e dei moduli
in base all'orientamento ed all'inclinazione; remunerare
maggiormente quegli interventi realizzati in fabbricati che possono
garantire migliori prestazioni energetiche in termini di
contenimento delle dispersioni, andando verso la certificazione
energetica degli edifici. La volontà quindi è quella di andare ad
incrementare un settore che ha visto uno sviluppo negli anni
passati, ma che, se noi confrontiamo con la Provincia di Bolzano o
con la Germania, ha delle potenzialità di crescita notevoli.
Président - La parole au Conseiller Riccarand.
Riccarand (Arc-VA) - Prendiamo atto della risposta
dell'Assessore, che fornisce comunque dei dati interessanti
rispetto alla situazione. Certamente la quota del fabbisogno
energetico coperta con l'energia solare è ancora molto limitata,
sta incrementando. Ha accennato l'Assessore che in Provincia di
Bolzano si sono fatti dei grossi passi avanti in questa direzione,
in Germania la produzione di energia solare, pur in condizioni meno
favorevoli di noi, rappresenta una quota importante del fabbisogno
energetico; sicuramente è un fatto un po' tecnologico e un po'
culturale che può essere avviato con dei risultati molto positivi
anche in Valle d'Aosta. Ci riserviamo quindi di esaminare nel
dettaglio i dati che ci ha fornito l'Assessore, perché mi sembra vi
siano tutta una serie di elementi molto interessanti anche rispetto
alle varie quote nella copertura del fabbisogno energetico... che
indica comunque che non siamo in una situazione di autonomia
energetica nel complesso. Si tratta quindi di puntare sia ad un uso
razionale dell'energia idroelettrica, che pure è già prodotta in un
quantitativo molto consistente, ma di puntare anche su ulteriori
fonti rinnovabili, in particolare il solare, ma anche l'energia
proveniente dalle biomasse, perché c'è una grande potenzialità che
attualmente è sottovalutata e lo sviluppo tecnologico di questi
ultimi anni ci permette di guardare con molto interesse in tale
direzione.
