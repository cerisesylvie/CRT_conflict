Classificazione
TRASPORTI E VIABILITÀ
Impianti a fune



Oggetto del Consiglio n. 1643 del 22 giugno 2022 - Resoconto
OGGETTO N. 1643/XVI - Interrogazione: "Notizie sullo stato di
abbandono e l'eventuale rilancio della stazione di arrivo
dell'impianto di Punta Indren nel comprensorio del
Monterosa".
Bertin (Presidente) -
Punto n. 16. Per la risposta
l'assessore Bertschy.
Bertschy (AV-VdA Unie) -
La prima domanda: lo stato
attuale dell'opera citata in premessa e le motivazioni di abbandono
della stessa.
La società Monterosa, proprietaria del bene, ha dichiarato che
la stazione è in stato di perfetta conservazione edile, sia
dell'immobile che delle aree esterne, è in stato di perfetto
funzionamento funiviario ed è in stato di perfetta agibilità dalla
parte funiviaria nelle parti a esso pertinenti: depositi, locali,
generatori e locali di produzione di energia da fotovoltaico. A
oggi rimane una parte non ultimata, ma in perfetto stato di
conservazione, che la società crede che verrà ultimata nel corso
del 2023.
A tal proposito, nella primavera 2022, è stato assegnato
l'incarico per la redazione di un progetto preliminare, che ha come
obiettivo l'individuazione degli interventi da effettuarsi per
creare una struttura ricettiva di ristorazione, tenendo in
considerazione tutti gli aspetti tecnici derivanti dal gestire una
struttura a circa 3.275 metri.
Dopo la consegna della progettazione preliminare, prevista per
l'ottobre 2022, la Monterosa Spa avvierà l'iter per la ricerca di
un soggetto che si faccia carico della realizzazione dei lavori e
della successiva gestione dell'attività commerciale.
Quindi, da quanto espresso, la volontà di completare la stazione
di Indren è ancora assolutamente viva e, come ricordato nelle
premesse dell'interrogazione, con il cambiamento climatico le
attività sciistiche ed escursionistiche si sposteranno sempre più
in alto, quindi la Regione, nell'identificazione delle linee
strategiche da realizzarsi nei prossimi anni, ha chiaramente
individuato l'innalzamento dei comprensori sciistici e dei punti di
partenza escursionistici come valida risposta nel medio termine e
in questo senso Indren certamente è un punto strategico in entrambe
le stagioni turistiche.
Per completare l'interrogazione, farò visita al rifugio per
vedere con i miei occhi la risposta che la società ha fornito.
Presidente -
Per la replica, la consigliera Erika
Guichardaz.
Guichardaz E. (PCP) -
Se vuole io ho anche le foto della
struttura, quindi senza che lei si rechi sul posto, le può vedere.
Molto probabilmente dalle premesse non ho evidenziato che,
naturalmente, non intendevo la stazione, che è perfettamente
funzionante, ma quella struttura di cui lei ha parlato e che mi
risulta essere in stato di abbandono dal 2012, perché quella è la
data di costruzione.
Mi fa piacere che dopo dieci anni la Monterosa trovi una
collocazione - non ho ben capito le motivazioni per cui per dieci
anni quella struttura è rimasta completamente inagibile - perché è
una struttura molto grossa, è rimasta con il cemento sul pavimento,
è però una struttura che si comprende avesse nelle intenzioni
l'idea di poter svolgere una funzione, che adesso apprendo essere
un ruolo di tipo di struttura ricettiva.
Oltretutto, ritengo utile una struttura ricettiva in quella
posizione, visto comunque che ci troviamo oltre a 3.000 metri e da
lì sappiamo benissimo che partono importanti escursioni in alta
montagna, perché arriviamo ai vari rifugi della zona, ma
soprattutto è anche un luogo di attestamento anche per il freeride
e via dicendo.
Naturalmente ho idea e ho la speranza che - prima di realizzare
progetti e lasciarli in disuso per dieci anni, come abbiamo visto -
si facciano degli studi più approfonditi e più precisi; le chiederò
poi anche nota del progetto e della data dello stesso, un po' per
aver contezza anche delle motivazioni che le esplicitavo in
precedenza.
Quindi magari, anziché puntare alle stelle, sarebbe meglio
rimanere con i piedi per terra e finire le opere che abbiamo ancora
da concludere.
