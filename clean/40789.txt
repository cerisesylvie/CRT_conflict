Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 114 del 3 ottobre 2018 - Resoconto
OGGETTO N. 114/XV - Interrogazione: "Azioni poste in essere
per ridurre i costi sostenuti dalle imprese edilizie per ottenere
l'autorizzazione al transito autostradale".
Fosson (Presidente) -
Punto 9 all'ordine del giorno. La
parola al Presidente della Regione per la risposta.
Spelgatti (LEGA VDA) -
Con questa interrogazione si
chiede di sapere quali azioni siano state poste in essere per dare
risposta alle imprese nell'ambito sopra evidenziato.
È indubbio che i pedaggi autostradali sulla A5 abbiano un
impatto diretto sull'economia valdostana, anche perché l'unica
viabilità alternativa, come evidenziato dall'interrogazione, è
rappresentata dalla SS26. Peraltro molti settori economici soffrono
di questa situazione: il turismo, il commercio e i piccoli
artigiani risentono sicuramente del livello elevato dei pedaggi
autostradali nella nostra regione, anche se è vero che l'edilizia,
oltre al pedaggio, si trova a dover sostenere, quando i mezzi
d'opera superano determinati limiti di peso e quindi sono
equiparati ai trasporti eccezionali, anche gli oneri autorizzatori
e l'indennizzo per la maggiore usura che arrecano alla
carreggiata.
Precisato che, per quanto a nostra conoscenza, si tratta di
procedure e costi applicati in tutta Italia e che per i mezzi
d'opera le stesse procedure e gli stessi oneri valgono anche per
l'utilizzo della SS26, si tratta certamente di una problematica che
interessa il settore edilizio da sempre e che non ha evidentemente
finora trovato una risposta. Non abbiamo peraltro trovato traccia
negli archivi dell'Amministrazione regionale di segnalazioni o
richieste di intervento da parte delle aziende del settore, né
peraltro questa problematica è mai emersa nelle relazioni annuali
pervenute all'Amministrazione regionale, almeno fino al 2016, dai
rappresentanti regionali negli organi di amministrazione delle
società SAV e RAV, in adempimento ai doveri del loro mandato.
Abbiamo già avuto e avremo modo nel corso di questo Consiglio di
parlare ancora delle concessioni autostradali, dei pedaggi e delle
novità che potrebbero intervenire nel prossimo futuro. Sul tema
specifico segnalato da questa interrogazione, a ogni modo,
interesseremo i rappresentanti della Regione nelle due società,
affinché si facciano portavoce nei rispettivi consigli di
amministrazione di questa problematica e stimolino le due società a
esaminare possibili misure per contenere tempi e oneri delle
autorizzazioni all'utilizzo dell'autostrada da parte del settore
edile valdostano.
Président -
La parole au conseiller Bertschy pour la
réplique.
Bertschy (UVP) -
Continuiamo con lo stesso ciclostile,
ricercando negli archivi per vedere se qualcosa è stato fatto e
dicendo: voi non avete fatto niente e quindi adesso non venite a
dirci perché fate l'interrogazione. Non è questo l'argomento, anche
perché le posso garantire che è un tema più volte dibattuto in ogni
sede da parte delle imprese. È un argomento che pesa in maniera
particolare per le imprese più lontane territorialmente, che
potrebbero utilizzare l'autostrada sgravando la strada statale del
loro transito e velocizzando i transiti delle altre
autovetture.
Il tema riviene alla possibilità per le società concessionarie
di garantire delle agevolazioni per questo tipo di transito. Per
farle un esempio, l'ATIVA sul tratto Quincinetto-Torino lo utilizza
e le imprese, per fare un percorso che è di quattro volte superiore
al nostro, per gli stessi passaggi spendono la metà degli attuali
costi che hanno le nostre imprese.
Il mio obiettivo non è quello di continuare a battibeccare con
lei, Presidente, perché non credo sia di interesse per nessuno. Il
mio obiettivo è far percepire ed essere anche molto chiari sul
fatto che a mio avviso avete sbandierato un cambio di passo che non
c'è ancora, dai dossier più piccoli a quelli più grandi. Perché io
non posso credere che le imprese e le vostre imprese edili questo
problema non ve lo segnalino, intese come persone che abbiano avuto
dei riferimenti anche rispetto alle azioni politiche che fate.
Io credo che per garantire sviluppo economico vadano messe in
campo misure finanziarie, defiscalizzazione per le imprese. Ho
sentito l'altro giorno annunciare dall'assessore Aggravi la
questione delle zone franche urbane: io spero che non vada troppo
oltre, perché sono fallite più o meno dappertutto e hanno dato
pochi risultati; andiamo piuttosto sulla nostra normativa di
attuazione. E poi azioni puntuali come questa, ma che siano un
segnale che effettivamente vi siete presi in carico problemi che
magari altri non sono riusciti a risolvere.
La sollecitazione è questa: noi saremo di stimolo al vostro
governo in questo senso. Noi dobbiamo dare risposte migliori dove
non siamo riusciti a darle, però oggi voi non lo state facendo e
questa è l'azione che io voglio rimarcare a nome del gruppo, dalle
cose piccole alle cose grandi, perché la differenza la faremo
soprattutto se riusciremo a rideterminare uno sviluppo e
un'attenzione alle imprese e a tutto quello che garantisce economia
al nostro territorio.
Come dice bene lei, di autostrada ne parleremo ancora, perché
c'è una mozione. Non so se il nostro capogruppo abbia completato
l'invio ai gruppi dello studio che abbiamo predisposto e
presentato, con l'obiettivo di aprire una discussione di tipo
politico, ma anche di tipo tecnico, con l'idea che quello non è né
la Bibbia né il Vangelo, ma è uno strumento a disposizione per
essere implementato da tutte le idee e da tutti gli studi, da tutti
i dati che possono essere utili. Però l'interesse è, rispetto al
tema delle autostrade, di stare nell'ambito del programma che avete
presentato. Voi avete detto "lavoreremo per una netta riduzione dei
costi dell'autostrada", allora giorno per giorno lavoriamo perché
tutto questo possa venire dalla maggioranza, come dall'opposizione.
Come maggioranza mi pare che, rispetto a questo tema, per ora il
dossier non sia stato né aperto né affrontato.
