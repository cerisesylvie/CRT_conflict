Classificazione
AMBIENTE
LAVORO


Resoconto integrale del dibattito dell'aula
Oggetto del Consiglio n. 1794 del 24 gennaio 2001 - Resoconto
OGGETTO N. 1794/XI Situazioni di difficoltà relazionali
all’interno dell’ARPA.
(Interrogazione)
Interrogazione Appreso dagli organi di informazione che
all’interno dell’ARPA esistono
situazioni di difficoltà nei rapporti tra il personale e la
dirigenza;
Considerando che il clima relazionale all’interno
di una struttura è importante per la stessa qualità del lavoro e
che per garantirla vanno attivati tutti gli strumenti, anche quelli
previsti all’uopo nel contratto;
la sottoscritta Consigliera regionale
Interroga
l’Assessore competente per sapere:
1) se è a conoscenza di situazioni di difficoltà relazionali
presenti all’interno dell’ARPA e
quali sono;
2) quali sono i motivi per cui la Regione non ha ancora
proceduto alla nomina dei membri del Comitato dei garanti, di cui
all’art. 23 del contratto collettivo di lavoro.
F.to: Squarzino Secondina
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Innanzitutto si sottolinea che tale agenzia
è ente avente autonomia tecnica, gestionale, amministrativa e
contabile sottoposta alla vigilanza della Presidenza della Giunta
regionale limitatamente alla legittimità degli atti assunti. Non
rientra sicuramente fra i compiti
dell’Amministrazione regionale vigilare in merito a
rapporti fra il personale e la direzione tenuto conto fra
l’altro che per tali eventuali esigenze possono
essere regolarmente consultati i sindacati.
Ciò premesso ho chiesto informazioni all’ARPA, la
quale addirittura mi ha trasmesso una nota scritta a firma del
Direttore, Dott. Rivolin, che dice testualmente:
"Con
riferimento all'interpellanza dell’11 gennaio 2001
del gruppo Per La Valle d’Aosta con
l’Ulivo si precisa che all’interno
dell’ARPA esistono la direzione, la dirigenza e il
comparto. Non risultano esserci situazioni di difficoltà nei
rapporti all’interno della struttura sopraccitata
tali da condizionare l’attività
dell’agenzia stessa."
Questo documento è firmato da 32 dipendenti
dell’ARPA su 45, fra cui 4 dirigenti su 9 hanno
inviato questa lettera di adesione totale alla linea
direzionale.
Sul secondo punto: non abbiamo ancora costituito il Comitato dei
garanti perché abbiamo interpellato sia l’Assoarpa
sia gli organi centrali del Ministero per capire se lo stesso deve
essere costituito unitariamente con il Comitato dei garanti
dell’azienda USL oppure deve essere costituito in
modo diverso.
Non abbiamo ancora avuto una risposta perché letteralmente
l’articolo 23 del contratto dice che il Comitato dei
garanti è composto da 3 membri, il presidente è nominato dalla
Regione, gli altri componenti sono nominati uno dalla Regione
stessa sentito l’organismo di coordinamento dei
direttori generali delle aziende, e qui fa riferimento solo ai
direttori generali delle aziende USL, l’altro
esperto è designato congiuntamente dall'organizzazione sindacale e
dai firmatari del presente contratto, eccetera.
Il punto di discussione è se deve essere costituito un solo
comitato dei garanti, ma parrebbe di no perché ci sarebbe nel
Comitato dei garanti il rappresentante dell’USL e
non il rappresentante dell’ARPA così come non ci
sarebbero il rappresentante delle organizzazioni sindacali e questo
perché è pur vero che gran parte del personale segue il contratto
della sanità, ma non tutti lo seguono perché c’è per
esempio una persona che proviene
dall’Amministrazione regionale a cui non si applica
il contratto della sanità.
È una situazione un po' particolare che non è stata ancora
risolta a livello di Assoarpa che è l’associazione
che li raggruppa. Tendenzialmente sembra che si debbano istituire
due comitati dei garanti sperando che non venga sottoposto a
procedimento disciplinare il personale a cui si applicano gli altri
contratti di provenienza come quello
dell’Amministrazione regionale.
Abbiamo posto un quesito scritto, aspettiamo una risposta. Devo
dire che se ci fosse la necessità di costituirlo, provvederemmo
secondo le indicazioni che vanno per la maggiore a chiedere la
designazione da un lato alle organizzazioni sindacali
dell’USL, dall’altro alle
organizzazioni sindacali dell’ARPA e designeremmo il
secondo componente d’intesa rispettivamente con il
Direttore dell’USL e con il Direttore
dell’ARPA.
Président
La parole à la Conseillère Squarzino
Secondina.
Squarzino (PVA-cU)
Rispetto al primo punto, sono ben
consapevole che l’ARPA gode di autonomia gestionale,
infatti se lei ha notato, Assessore, nell'interrogazione ho solo
chiesto se l’Assessorato era a conoscenza di alcuni
fatti. Non ho chiesto nessuna valutazione, nessun intervento di
controllo, perché anch'io rispetto l’autonomia
gestionale delle aziende che hanno una loro finalità ben precisa e
che devono essere rispettate nella loro autonomia.
Ho chiesto all’Assessore se era a conoscenza di
queste situazioni, non se l’ARPA ne era a
conoscenza! Anche perché la risposta datami fa un po' pensare alle
modalità di gestione del personale adottate negli anni
’50 dalla FIAT. Mi sembra abbastanza strano che
simili modalità di gestione vengano riproposte da un dirigente
responsabile.
Sul secondo punto, posso capire che ci siano dei ritardi: lei mi
dice che si deve aspettare ancora una risposta, ma sono i tempi di
questa risposta che mi preoccupano. L’articolo 23
che lei ha letto, in cui si parla del Comitato dei garanti, dice
che queste nomine devono avvenire
"entro un mese dall'entrata in
vigore del presente contratto".
Il contratto è stato pubblicato sulla Gazzetta ufficiale di
sabato 22 luglio 2000 e fra l’altro decorre
addirittura dal 1997-1998, quindi è chiaro che è trascorso più di
un mese dalla pubblicazione di questo contratto. Sono passati sei
mesi e non si è ancora fatto niente. La presenza di questi
organismi misti: azienda, Regione, sindacati, può aiutare a
decifrare e a leggere i problemi che sorgono
all’interno di un'azienda. Non solo, ma questo è
comunque un organismo che va costituito. La Regione è inadempiente
se non vi provvede.
Ed è talmente importante il ruolo della Regione che, come è
detto in questo articolo 23, nel caso in cui i componenti, che
dovrebbero essere designati dal Direttore generale delle aziende e
dai sindacati, non fossero nominati, provvede la Regione stessa,
sorteggiando, tra possibili candidati.
Alla Regione viene quindi affidato un ruolo propositivo. Le
chiederò, Assessore, fra non molto se questo comitato è stato
nominato e se il suo Assessorato si è attivato in tal senso.
