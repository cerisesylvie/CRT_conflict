Classificazione
EDILIZIA
ENTI LOCALI



Oggetto del Consiglio n. 3425 del 20 marzo 2024 - Resoconto
OGGETTO N. 3425/XVI - Interrogazione: "Notizie inerenti alla
palestra comunale di Gaby".
Sammaritani (Presidente) -
Trattiamo l'ultima
interrogazione prima della pausa. Punto all'ordine del giorno n.
20. La parola all'assessore Grosjacques.
Grosjacques (UV) -
Come la collega saprà, questa palestra
non è inserita tra le opere sportive d'interesse regionale, ai
sensi della legge 16/2007, quindi abbiamo dovuto interpellare
l'Amministrazione comunale di Gaby per avere gli elementi per
fornire la risposta. La nuova parete da arrampicata realizzata
presso la palestra comunale di Gaby è stata finanziata con risorse
economiche provenienti dal GAL e con risorse economiche comunali:
119 mila euro da parte del GAL e 68.762 euro da parte
dell'Amministrazione comunale.
Sino al 31 gennaio 2024 la palestra è stata gestita dall'Unione
sportiva dilettantistica Quincinetto/Tavagnasco, che ha concluso,
allo scadere del termine previsto, coincidente con la predetta
data, il pattuito periodo di affidamento della gestione. Le
procedure per affidare nuovamente la conduzione della palestra, che
si ricorda essere una struttura multidisciplinare, a un soggetto
terzo sono in atto e dopo le cadenzerò tutti i passaggi. Esse
devono tener conto del fatto che la gestione della nuova parete di
arrampicata ben sviluppata sia per gli itinerari che per la
tracciatura di vie richiede particolari competenze ed esperienze
specifiche. Nel corso di questo contenuto periodo temporale si è
lavorato per predisporre un bando di affidamento della gestione
della palestra, che avesse impostazione invogliante a suscitare
candidature di partecipazione, nel contempo mirante a ottenere un
ottimo funzionamento della stessa.
Con delibera della Giunta comunale n. 12 del 29 febbraio 2024, è
stato approvato il capitolato di oneri per la gestione della
palestra e contestuale avviso di manifestazione di interesse
recante: "Scadenza 18 marzo 2024", il tutto regolarmente pubblicato
e pubblicizzato. A questo proposito voglio comunicare che il bando,
pur nella riservatezza che impone al comune di Gaby di non fornire
elementi particolari a tutela della
privacy
, non è andato
deserto, per cui è ragionevole pensare che in breve tempo potrà
esserci un nuovo gestore. Il tempo impegnato in questa fase è stato
indispensabile per effettuare una corretta e puntuale analisi di
tutto l'apparato che si congloba nella palestra al fine di creare
le condizioni per una gestione ottimale nel rispetto dei vincoli
posti dal finanziamento richiamato nelle premesse della nota. Anche
la manifestazione di inaugurazione della nuova parete artificiale
di arrampicata tenutasi nel mese di dicembre scorso si inquadra nel
disegno di pubblicizzare le potenzialità della struttura al fine di
renderle ben evidenti e stimolare così l'interesse di possibili
futuri gestori che, come sembrerebbe, c'è stato. Devo dire che in
quell'inaugurazione c'è stata molta gente, molti Sindaci, proprio
perché per la natura di questa palestra, tra l'altro, moltissimi
bambini che hanno partecipato alle lezioni di quel giorno e non ero
solo come amministratore regionale, c'erano altri
amministratori.
È bene rimarcare che la struttura è stata inutilizzata a partire
dal mese di febbraio del corrente anno, non si è quindi in presenza
di una chiusura, ma soltanto di una temporanea interruzione
derivante dallo spirare del termine della pregressa gestione e dal
concludersi dell'iter per l'ingresso di una nuova conduzione,
tenuta a governare anche una parete di arrampicata che richiede
capacità e competenze specifiche. Voglio quindi ringraziare a
questo proposito il Comune di Gaby perché in temi molto brevi ha
predisposto il bando, lo ha pubblicato, ha ricevuto le
manifestazioni d'interesse; tutto questo per contenere al massimo
il disagio di questa chiusura temporanea, di questa fermata
temporanea, quindi è presumibile pensare che nelle prossime
settimane si potrà avere un nuovo gestore e quindi ovviamente la
ripresa dell'attività.
Presidente -
Grazie Assessore. Replica la consigliera
Erika Guichardaz.
Guichardaz E. (PCP) -
Grazie Assessore. Speriamo anche
noi che possa vedere la riapertura perché sicuramente è un servizio
importante per quella vallata e, come lei ha detto, è un servizio
anche molto atteso perché sono tanti i giovani che in questo
periodo si sono rivolti anche a me rispetto a questa tematica
proprio perché avevano visto l'inaugurazione e poi invece non si
sapeva più nulla. Bene quindi se si arriva a una prossima apertura,
non possiamo che esserne soddisfatti.
Presidente -
Grazie. Sospendiamo i lavori per 15
minuti.
La seduta è sospesa dalle ore 17:12 alle ore 17:36; alla
ripresa dei lavori riassume la Presidenza il presidente
Bertin.
