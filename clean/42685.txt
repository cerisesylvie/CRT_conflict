Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 190 del 13 gennaio 2021 - Resoconto
OGGETTO N. 190/XVI - Interrogazione a risposta immediata:
"Condivisione delle affermazioni del Commissario dell'Azienda USL
della Valle d'Aosta in merito all'erronea positività di un tampone
per la patologia Sars Covid-19".
Bertin (Presidente) -
Possiamo passare al punto 3.02
dell'ordine del giorno. Per l'illustrazione, ha chiesto la parola
il consigliere Manfrin, ne ha facoltà.
Manfrin (LEGA VDA) -
Questa interrogazione a risposta
immediata, che tratta un argomento che verrà poi approfondito in
maniera più diffusa con un'altra iniziativa, nello specifico
riguarda una comunicazione che è giunta a tutti i Capigruppo
relativamente a un problema sul falso positivo che si è creato,
come sapete, con diversi tamponi presso l'Ospedale di Aosta.
Questa comunicazione è relativa al fatto che la figlia di una
persona che è risultata appunto un falso positivo ha fatto tutta
una serie di domande, tra cui quella principale circa il ritardo
effettuato nella comunicazione da parte dell'Ufficio relazioni con
il pubblico nei confronti del padre su questo errore. Noi abbiamo
verificato la comunicazione che è stata fatta, venivano fatte delle
domande, domande a cui l'Ufficio relazioni con il pubblico non ha
fornito, secondo noi, risposte adeguate, le domande erano: "Perché
non informare tempestivamente mio padre di quanto accaduto, anziché
scoprilo dai mezzi di informazione? Non era forse dovere
dell'Azienda USL scusarsi dell'accaduto e dare maggiori
spiegazioni? Lei veramente crede che mio padre, come molti altri,
positivo per un giorno abbia fiducia in questo modo di agire o si
possa far bastare la sua risposta quando mia madre ha chiamato per
capire e le è stato detto che non avevano tarato bene la
macchina?". Un'altra domanda, che, tra l'altro, è anche abbastanza
curiosa, è: "Perché il medico di famiglia non può accedere alla
piattaforma Covid?".
Quello che abbiamo rilevato guardando il risultato di questo
falso positivo è che il 28 dicembre viene effettuato il tampone e
viene comunicata la positività, il 28 dicembre alle ore 22:22
l'Ansa VdA batte la notizia che appunto c'erano stati dei falsi
positivi. Ora, l'avviso che non viene specificato a che ora, viene
fatto al Signore, peraltro ottantaduenne che doveva essere
ricoverato, la mattina successiva, non sappiamo a che ora, però
evidentemente c'è un'incoerenza sugli orari di avviso, che non sono
evidentemente stati tempestivi.
Presidente -
Per la risposta, ha chiesto la parola
l'assessore Barmasse, ne ha facoltà.
Barmasse (UV) -
Intanto ringrazio il consigliere Manfrin
per la domanda. Effettivamente ci sono stati dei ritardi e
sicuramente, da questo punto di vista, siamo stati responsabili
soprattutto probabilmente con l'Ufficio comunicazioni e relazioni
per quanto riguarda questo tipo di comunicazione. Sicuramente il
problema dei falsi positivi si è cercato di risolverlo nel migliore
dei modi cercando una soluzione sia per il problema comunicativo
che per il problema clinico. Questa è una questione che
effettivamente si è creata soprattutto dal punto di vista
comunicativo, per fortuna, non tanto dal punto di vista clinico
vista poi la negatività dei pazienti che sono stati spostati nei
reparti positivi.
Oltre a questa problematica, che è una problematica reale legata
a quello che è successo, c'è stata anche una problematica legata ad
alcune affermazioni del Commissario, in particolare nella relazione
di fine anno dell'azienda, io non l'avevo sentita direttamente
perché era un periodo in cui non stavo ancora molto bene, era stata
fatta anche una polemica su un'affermazione del Commissario e,
andando a risentire quello che era stato dichiarato, c'era questa
parola, che era anche stata evidenziata sui giornali: "inezia",
che, secondo me, in quel caso era stata comunque un pochettino
travisata, perché è una parola relativa non tanto a quello che era
successo, cioè al problema dei tamponi, cosa di cui l'azienda era
perfettamente a conoscenza, ma fondamentalmente su quello che era
stato, secondo me, un
misunderstanding
sul tipo di
problematiche e su quello che l'azienda aveva fatto in tutto questo
periodo, in questo anno molto difficile, perché ovviamente passare
attraverso due pandemie nel bene e nel male ha comportato un volume
di lavoro per l'azienda molto, molto importante. Sicuramente quindi
ci sono stati degli errori di comunicazione, che, a mio avviso, in
parte sono comprensibili ma non giustificabili ai quali poi
l'azienda ha posto rimedio, ci sono state delle affermazioni, in
particolare questa parola di cui parlavamo prima: "inezia", che,
secondo me, è stata un po' travisata, perché è stata un po'
estrapolata dal contesto. Pur non condividendo come Assessorato
certe affermazioni, le stesse andrebbero sicuramente
contestualizzate e valutate nell'insieme di quello che realmente è
successo.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Ringrazio l'Assessore anche per la
franchezza con cui appunto ha risposto a questa interrogazione,
credo che questo spirito vada nella giusta direzione, cioè in
quella di fornire un servizio e una risposta tempestiva. Mi
dichiaro quindi soddisfatto della risposta nell'auspicio che eventi
di questo tipo non debbano più accadere.
