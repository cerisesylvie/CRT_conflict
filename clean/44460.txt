Classificazione
EDILIZIA
Edilizia residenziale



Oggetto del Consiglio n. 1462 del 27 aprile 2022 - Resoconto
OGGETTO N. 1462/XVI - Interpellanza: "Tempistica per la
presentazione alla Giunta regionale della deliberazione sulla
"morosità incolpevole" per gli assegnatari di alloggi di Edilizia
Residenziale Pubblica".
Bertin (Presidente) -
Punto n. 46. Per l'illustrazione,
ha chiesto la parola il consigliere Baccega.
Baccega (FI) -
Dalle strade alle case. Facciamo
riferimento all'interpellanza dell'11 marzo 2022 che abbiamo
portato in Consiglio regionale il 23 marzo. Si erano affrontate le
questioni legate alle strategie adottate dall'ARER per il recupero
della morosità, azioni che avevano portato ad approvare 169 piani
di rientro e di questi 169 ben 58 (quasi un terzo) non sono stati
rispettati. Credo poca cosa perché comunque è uno sforzo importante
rispetto al valore effettivo della morosità pendente dal 2013 al
2021 di cui abbiamo preso atto: 6.474.000 per canoni di locazione
non riscossi, 4.392.000 euro per spese di condominio non pagate
dagli utenti, ben 11 milioni di crediti.
Abbiamo anche sottolineato che l'allora Consiglio regionale
aveva introdotto quei nuovi criteri di equità nell'ambito
dell'Edilizia Residenziale Pubblica prevedendo l'uso
dell'indicatore della situazione economica ISEE in tutte le misure
di sostegno alla casa che prevedevano appunto nuovi criteri di
equità, nuovi criteri per il calcolo degli affitti di ERP, regole
per l'individuazione della "morosità incolpevole", che era stata
introdotta dalla legislazione regionale ancor prima che la stessa
fosse stata disciplinata a livello nazionale, quindi percorsi
strettamente collegati tra loro che poi solo con il riferimento
legato all'introduzione dell'ISEE è stato possibile individuare e
portare a equi equilibri ed equilibrati criteri di calcolo per gli
affitti, quindi solo con l'applicazione dei nuovi canoni di
locazione si sarebbe potuto applicare adeguati criteri per
l'individuazione della "morosità incolpevole" slittati poi nel
2018.
Sono ben due gli elementi fondamentali che hanno portato
all'allora rinvio dell'approvazione della delibera all'epoca, i
nuovi criteri di calcolo degli affitti che sono slittati nel 2018
e, su richiesta dell'ARER, l'avvio di una gestione unica degli
alloggi di ERP affidato all'ARER che dava delle difficoltà
oggettive in quel momento.
Si era deciso quindi di suddividere in tre fasi l'azione di
recupero: l'informazione massiva con raccomandate per coloro che
erano stati messi in mora è stato fatto, una regolamentazione dei
piani di rientro ed è stato fatto, quello che manca è la
definizione della "morosità incolpevole" attraverso una delibera
che è mancata. È necessario predisporre questa delibera che
definisca la "morosità incolpevole", cosa che appunto richiediamo
di fare con urgenza, ma perché? Perché è preoccupante quello che
sta succedendo; assistiamo da alcuni mesi e veniamo sollecitati da
famiglie che hanno ricevuto l'intimazione di rilascio dell'alloggio
per morosità da parte dell'ARER, alloggio di cui spesso sono
assegnatari magari da molti anni.
Ora che sia chiaro, e questo lo dico con chiarezza, noi
sosteniamo che chi ha perso il diritto per motivi che non sono la
mancanza di reddito o la perdita del reddito o di lavoro deve
lasciare gli alloggi a chi ha più diritto, ma lo sfratto deve
essere fatto con il buon senso tenendo conto delle reali
possibilità del nucleo familiare contabilizzando anche, se
necessario - la delibera potrebbe prevederlo -, i beni immobili e
altri benefit che solo la delibera della "morosità incolpevole" può
individuare attraverso le assistenti sociali e dando alla
Commissione di ERP elementi oggettivi per riconoscere se un nucleo
merita o meno di rilasciare l'alloggio a suo tempo assegnato.
Questo è importante perché vi garantisco che nei prossimi mesi più
di cinque-sei nuclei familiari finiranno per l'essere sfrattati e
non sanno dove andare. Dal nostro punto di vista, sono quei nuclei
che rientrerebbero tranquillamente nel quadro della "morosità
incolpevole".
Presidente -
Risponde l'assessore Barmasse.
Barmasse (UV) -
Nell'interpellanza si richiede quante
intimazioni di sfratto sono state recapitate nel 2021 e nel 2022 ad
assegnatari di alloggi di ERP e quanti sfratti siano stati
effettivamente eseguiti. Nel 2021 sono state settantatré le
decadenze notificate agli assegnatari di alloggi ERP, in
particolare trentotto decadenze erano originate dalle fattispecie
previste dall'articolo 42 della legge regionale n. 3/2013 per
situazioni, quindi, che non riguardano la morosità. Di queste
trentotto decadenze, ventuno sono state revocate ai sensi
dell'articolo 42, comma 5, cioè "Emersione nei termini per il
rilascio dell'alloggio di nuovi elementi o particolare situazione
di gravità sociale tale da modificare le condizioni che hanno
originato la decadenza". Gli sgomberi forzosi sono stati due e in
un caso si è avuto il rilascio spontaneo dell'alloggio. Le restanti
trentacinque decadenze riguardavano invece la fattispecie prevista
dall'articolo 44 della legge regionale n. 3/2013, che disciplina la
revoca dell'assegnazione per morosità. Di queste ventisette sono
state revocate per la sottoscrizione da parte degli inquilini
morosi dei piani di rientro. Gli sgomberi forzosi sono stati tre.
Nel corso del 2022 sino ad oggi sono trentuno i provvedimenti di
decadenza notificati agli interessati, in particolare una decadenza
è stata originata da una delle fattispecie previste dall'articolo
42 della legge regionale n. 3/2013 per situazioni, quindi, che non
riguardano la morosità. Nel periodo sono stati revocati quattro
provvedimenti di decadenza ai sensi dell'articolo 42, comma 5:
"Emersione nei termini per il rilascio di alloggio di nuovi
elementi o particolare situazione di gravità sociale" tale da
modificare le condizioni che hanno originato la decadenza. Gli
sgomberi forzosi sono stati tre e in un caso si è avuto rilascio
spontaneo dell'alloggio. Le restanti trenta decadenze riguardavano,
invece, le fattispecie previste dall'articolo 44 della legge
regionale n. 3/2013, ovvero le situazioni di morosità. Di queste,
otto sono state revocate per la sottoscrizione da parte degli
inquilini morosi nei piani di rientro. Vi è stato uno sgombero
forzoso e non vi sono stati rilasci spontanei.
La seconda domanda è: "quanti sfratti sono causati da situazione
di morosità e quanti da attribuire ad altre inadempienze del
regolamento". Nel 2021 e 2022 sono sessantacinque i provvedimenti
di decadenza per situazione di morosità e trentanove quelli
imputabili ad altre inadempienze. Gli sgomberi forzosi per
situazioni di morosità sono stati quattro, cinque quelli per altre
inadempienze.
Per quanto riguarda l'ultima domanda, che è "quando l'Assessore
intende presentare alla Giunta regionale la delibera per la
"morosità incolpevole"", la struttura competente, che come lei sa,
ne abbiamo già parlato, al momento è senza un dirigente titolare, e
in raccordo con l'ARER, sta lavorando a una bozza di deliberazione
da portare all'approvazione della Giunta regionale. Tuttavia, non
so ancora dare dei tempi precisi anche in considerazione delle
criticità organizzative già più volte evidenziate. Condivido che si
tratta di un tema di sicuro rilievo, condivido quello che lei ha
detto, che attende però da ben nove anni e non da diciotto mesi la
sua disciplina di dettaglio, che avrebbe dovuto essere adottata
entro sei mesi dall'approvazione della legge regionale, che ricordo
ancora essere risalente al 2013, epoca in cui peraltro esisteva una
struttura dirigenziale dedicata.
Presidente -
Per replica, ha chiesto la parola il
consigliere Baccega.
Baccega (FI) -
Torno sulla questione della mancata
delibera, la delibera non è stata approvata all'epoca, gliel'ho
spiegato perché, anzi, a un certo punto è cambiato il paradigma,
non si trattava più di ISE ma di ISEE, quindi è inutile che ci
torniamo.
Sono felice del fatto che presto ci sarà una bozza della
delibera della morosità incolpevole, riscontro peraltro che un
numero direi importante di revoche è sicuramente dovuto al fatto
che da parte delle assistenti sociali c'è un approfondimento
specifico sulla possibilità dei nuclei familiari di mantenere
l'alloggio di cui sono stati assegnatari e questo in qualche modo
ci fa ritenere soddisfatti.
Aspettiamo la delibera, l'aspettiamo con particolare attenzione,
e la ringrazio per la risposta.
