Classificazione
AMMINISTRAZIONE REGIONALE
Ordinamento degli uffici e del personale
LAVORO



Oggetto del Consiglio n. 2254 del 14 luglio 2016 - Resoconto
OGGETTO N. 2254/XIV - Interpellanza: "Interventi a tutela dei
lavoratori dipendenti delle imprese aggiudicatarie del servizio
pulizia assegnati nel 2016 dall'Amministrazione regionale".
Rosset (Presidente) -
Per il punto n. 22 all'ordine del
giorno, ha chiesto la parola il Consigliere Gerandin, ne ha
facoltà.
Gerandin (UVP) -
Questa interpellanza è anche frutto di
altre iniziative prese in merito all'aggiudicazione di sette lotti
del servizio di pulizia assegnati nel 2016 dall'Amministrazione
regionale. Nelle iniziative precedenti, Assessore, avevamo
analizzato un po' le preoccupazioni che avevamo per le conseguenze
di questo tipo di aggiudicazione; eravamo partiti con una serie di
considerazioni legate al fatto
-
e non parlo in questo caso
di INVA quale stazione unica appaltante
-
che la
predisposizione degli atti dei bandi di gara, aveva in concreto
escluso la partecipazione delle società e delle cooperative
valdostane.
Abbiamo avuto un unico caso in cui una ditta valdostana che
aveva partecipato era stata obbligata a fare il raggruppamento
temporaneo d'impresa con ditte di fuori Valle, dove due ditte
piemontesi avevano il 95 percento e la ditta valdostana aveva il 5
percento.
Malgrado questo, nessuna ditta valdostana è riuscita ad
aggiudicarsi questi bandi, ma le nostre preoccupazioni derivavano
dai criteri di aggiudicazione, dai prezzi a base d'asta e
soprattutto dai ribassi con cui sono stati aggiudicati questi
appalti.
Rispetto a quelle che erano legittime preoccupazioni, peraltro
esternate anche da organizzazioni sindacali e quant'altro, oggi
dobbiamo confrontarci con la realtà dei fatti, per cui si è di
fronte di legittime preoccupazioni legate alle conseguenze per i
lavoratori; perché alla fine di tutto questo ragionamento c'è
sicuramente una grande opportunità persa per la Valle d'Aosta di
aggiudicare i lavori a ditte valdostane, che pagano imposte in
Valle, ma c'è una grande preoccupazione per la possibilità per
coloro che già lavoravano in queste cooperative di continuare a
prestare servizio con uno stipendio che io chiamo dignitoso.
Adesso siamo a fronte di quelle che sono le conseguenze, le
faccio una premessa, Assessore, non ci bastano più le sue
dichiarazioni, vale a dire: abbiamo istituito controllori di
servizi, piani di controllo, tavoli di lavoro e quant'altro.
In questo momento, Assessore, ci troviamo di fronte a
un'emergenza: io ho qua il prospetto degli stipendi del mese di
maggio di queste persone: mediamente questi lavoratori partono a
casa 358 euro al mese!
Per cui, da una base d'asta CONSIP che è già bassissima, ribassi
fino al 40/41 percento hanno portato a conseguenze di questo
genere. Se a livello nazionale siamo riusciti a istituire la
categoria degli esodati, noi con questo appalto regionale,
Assessore, siamo riusciti a creare la categoria degli emarginati.
Dico mediamente, perché ci sono dei picchi di poco meno di 1.000
euro ma sono veramente pochi casi, e abbiamo dei picchi minimi di
meno 100 euro.
Io ho copia dei contratti che queste cooperative hanno fatto
siglare -  o meglio, hanno invitato i lavoratori a siglare,
nel senso che la scelta era quella: o firmate questo tipo di
contratto oppure noi abbiamo altri dipendenti che vengono comunque
a prestare questo tipo di servizio - dove le ore sono state
mediamente dimezzate.
La conseguenza di questa gara è questa: se prima avevamo dei
dubbi, adesso abbiamo certezze a fronte delle quali tavoli di
lavoro o comunque verifiche e controlli non bastano più. Io chiedo
che vengano presi provvedimenti, perché ritengo che una delle prime
responsabilità che stanno in capo a chi si occupa di questi bandi,
sia verificare la congruità delle offerte economiche
aggiudicatarie: è stato fatto questo? Avete ritenuto congrue delle
offerte al ribasso di oltre il 40 percento sui prezzi CONSIP?
Soprattutto quello che chiedo, Assessore, è di dirci come intenda
muoversi, perché è inaccettabile che lo stipendio medio di questi
lavoratori sia di 358 euro, vale a dire molto meno del reddito di
inclusione. Paradossalmente a questi lavoratori converrebbe
licenziarsi e chiedere il reddito di inclusione.
Se questo è il modo di comportarsi di una società civile,
autonoma che può permettersi di fare dei bandi di questo genere, io
sinceramente prendo le distanze da questi metodi e da queste
conseguenze.
Se qualcuno ha sbagliato, Assessore, la invito a chiedere che si
assuma la responsabilità, perché è inaccettabile arrivare a queste
conclusioni. Le famiglie non vivono con 350 euro al mese.
Presidente -
Ha chiesto la parola l'Assessore Perron, ne
ha facoltà.
Perron (UV) -
Io cerco di ricostruire, collega Gerandin,
senza concedere troppa enfasi a una ricostruzione che è fatta un
po' a modo suo. Come le ho già detto, la Centrale unica di
committenza ha provveduto ad effettuare tutte le operazioni
previste dagli articoli di legge, quindi sono operazioni che non
decido io, che non decide il dirigente, ma che sono state eseguite
nel pieno rispetto della normativa; si è trattato di applicare una
metodologia anche rigida, definita in modo chiaro, al fine di
verificare se ci fossero oppure no delle offerte anormalmente
basse.
Il procedimento per accertare l'eventuale anomalia è descritto
dalla legge, quindi non lo decido io, né lo decide lei: si tratta
di rispettare quanto previsto dalle norme, cosa che abbiamo fatto
scrupolosamente per ogni offerta e per ogni lotto. Ovviamente esso
è soggetto a possibile verifica da parte delle ditte escluse che,
in caso di vizi nel procedimento di valutazione delle offerte
anomale, possono ricorrere a tutela dei loro interessi.
Allo stesso modo, valutazioni che portassero a non aggiudicare
il lotto alla ditta con l'offerta economicamente più vantaggiosa,
come risultante dalla prima valutazione in sede di gara, possono
essere oggetto di ricorso a tutela degli interessi della ditta
esclusa.
Quindi è un procedimento rigido, sancito dalla legge, che non
abbiamo inventato noi, che è posto a tutela degli interessi dei
concorrenti, ma anche a tutela dei lavoratori, per i quali, nel
momento in cui c'è la verifica dell'anomalia, se l'anomalia c'è, il
costo del personale è una delle voci oggetto di scrupolosa
valutazione, in termini di applicazione di quelle che dovranno
essere le condizioni contrattuali, a cui ovviamente tutte le ditte
che hanno partecipato sono soggette, e alle quali devono
attenersi.
Questo procedimento, per essere chiaro, non assegna alla
Centrale unica di committenza e alla commissione giudicatrice la
facoltà di valutare gli effetti di eccessivi ribassi che sono stati
giudicati anche dalla commissione oggettivamente forti, ma che sono
legali in termini di ore lavorate e/o di possibili effetti sui
livelli occupazionali.
La Giunta regionale ed io per primo, non soltanto abbiamo preso
atto di questa situazione, ma ci siamo attivati; per primo, sin da
subito, ho sollecitato per iscritto, in una prima fase, tutte le
società per sensibilizzare il loro operato in favore dei
lavoratori, richiedendo delle spiegazioni sulle modalità di
svolgimento dei servizi che avevano acquisito dalla Regione. Quello
che stiamo costantemente facendo, rispettando ciò che è avvenuto, è
un controllo davvero serrato - poi lei è libero di non crederlo e
di esternare altre sensazioni - sull'operato delle società in
termini di rispetto del contratto e anche in termini di rispetto
del servizio che viene prestato.
Questo costituisce un punto forte nella contrattazione: ad
esempio, in alcuni casi, si è reso palese che le persone e le ore
assegnate al servizio erano insufficienti e sono state aumentate.
Quindi, dove c'è stata la possibilità di riscontrare anomalie si è
provveduto. Oltre all'incontro e alle lettere alle ditte
aggiudicatarie, ho personalmente promosso un incontro con le
organizzazioni sindacali, ho assicurato tutta la nostra
collaborazione, della Regione, al fine di tutelare i diritti dei
lavoratori. In quella sede ho anche invitato le organizzazioni
sindacali a segnalare tutte le inadempienze contrattuali che
eventualmente ci potessero essere nei confronti di lavoratori, a
fronte delle quali anche la Regione, in qualità di ente
committente, sarebbe intervenuta.
Quindi, nei limiti delle azioni che a mio modo di vedere
possiamo compiere, assicuro che la Giunta regionale e il nostro
Assessorato seguono questo dossier, concernente una materia nella
quale si riscontrano diverse difficoltà, lo sappiamo; lo seguiamo
con la massima attenzione, affinché siano garantiti la tutela ed il
rispetto dei lavoratori, e, al tempo stesso, siano garantite le
condizioni contrattuali e rispettate le condizioni determinatesi
dopo l'esito delle gare.
Presidente -
Per la replica, ha chiesto la parola il
Consigliere Gerandin, ne ha facoltà.
Gerandin (UVP) -
Io non sto veicolando un altro
messaggio, io sto portando in questo contesto la realtà dei fatti;
chi vuole veicolare un altro messaggio è l'esecutivo e lei in prima
persona in questo caso.
È palese, io le ho parlato di dati effettivi. Se lei ritiene che
358 euro di media sia uno stipendio onesto, comunque accettabile,
perché è lei che mi ha detto che io veicolavo altri messaggi: i
messaggi reali sono questi. Lo richieda anche lei il tabulato degli
stipendi del mese di maggio: 358 euro di media. Se ritiene che
questo sia uno stipendio accettabile, non penso che nella sua
onestà personale lo pensi veramente; probabilmente sono i fatti che
la obbligano a dire questa. Aggiungo, visto che cercate di tutelare
i diritti dei lavoratori, chiedete ai lavoratori i contratti di
prima e i contratti che gli hanno fatto siglare adesso, vedrete che
c'è la riduzione del 50 percento delle ore.
Assessore, lei può dare le giustificazioni che meglio crede, io
le sto dicendo che un ribasso del 40 percento non giustifica una
riduzione di orario del 50 percento per il personale su dei
contratti di carattere privatistico, e quando chiedevo di
verificare l'anomalia delle offerte mi riferivo a questo perché,
normalmente, quando si fa una aggiudicazione, la prima cosa che si
chiede è di giustificare il ribasso d'asta. Tenuto conto che il
ribasso d'asta in questo caso è, per la maggior parte, legato a
prestazioni orarie
-
il resto erano dei dettagli forse
riferiti al materiale usato
-
era talmente semplice arrivare
alle conclusioni che gli unici che avrebbero pagato, sarebbero
stati i lavoratori e le loro famiglie.
L'errore è stato fatto a monte, nella predisposizione del bando,
e la Centrale unica di committenza
-
tenuto conto che io in
alcuni casi non sono stato neanche tanto severo nell'analisi di
INVA
-
non ha colpe, glielo dico sinceramente.
L'esame di coscienza lo faccia chi ha predisposto il bando e chi
ha messo a base d'asta dei prezzi CONSIP, che è risaputo essere
bassissimi, e chi ha accettato dell'offerte con il 40 percento di
ribasso sapendo che ci avrebbero rimesso i lavoratori.
Se la posso fare io questa analisi, ragione in più la può fare
lei se chiede questa documentazione. Mi pare veramente paradossale,
che lei dica che debba essere una ditta che non si è aggiudicata il
servizio a chiedere questo tipo di verifica.
Io la chiederei in quanto amministratore, perché quando c'è
gente che prende 358 euro e ha dei contratti siglati: stesse
persone, stessi metri quadri, stessi edifici con il 50 percento di
ribasso orario, qualcosa che non funziona c'è. Se lei pensa di
giustificare tutto questo, dicendo che alla fine questi hanno fatto
un ribasso del 40 percento, io dico che non è ammissibile in una
società civile che a volte, magari anche a sproposito, si riempie
la bocca, dicendo di fare attenzione al sociale, alle famiglie e ai
lavoratori.
Se questo è il risultato, torno a dirle, abbiamo una visione
diametralmente opposta di quella che può essere un'amministrazione
pubblica.
Soprattutto, Assessore, non a lei, perché penso che
politicamente voi non abbiate dato questa indicazione, ma a chi si
è preso la briga di scrivere questi provvedimenti, io chiedo di
darne una giustificazione scritta e le chiederei, Assessore, di
farmi il favore di farmene avere una copia.
Presidente -
Chiederei il silenzio in galleria, per
cortesia. Non sono consentiti gli applausi.
