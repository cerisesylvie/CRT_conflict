Classificazione
TRASPORTI E VIABILITÀ
Impianti a fune



Oggetto del Consiglio n. 3301 del 21 febbraio 2024 - Resoconto
OGGETTO N. 3301/XVI - Interrogazione: "Ragioni del ritardo
della pubblicazione sul sito della società Cervino S.p.A. del
bilancio al 31 maggio 2023".
Bertin (Presidente) -
Punto n. 11. Per la risposta, la
parola al Presidente della Regione.
Testolin (UV) -
L'interrogazione della consigliera
Minelli chiede quale sia la ragione del ritardo della pubblicazione
sul sito della società Cervino S.p.A. del documento completo del
bilancio al 31 maggio 2023.
Per quanto riguarda quest'interrogazione, è stata interpellata
la società Cervino, che ha comunicato di non essersi finora accorta
dell'errore, ringraziando quindi per la segnalazione. In effetti la
società informa che la pubblicazione di una scheda tecnica in luogo
del bilancio completo al 31 maggio 2023 sul sito della società è
dovuta a un errore materiale nel processo di pubblicazione. È stato
erroneamente caricato un
file
di lavoro inadatto alla
pubblicazione, situato fisicamente in una posizione precedente
rispetto a quello corretto all'interno della cartella. Cervino
S.p.A. ha provveduto prontamente alla pubblicazione sul proprio
sito
Internet
del bilancio d'esercizio 2022-2023
nell'apposita sezione "Trasparenza" e ha assicurato la massima
attenzione per evitare simili errori che si verifichino in
futuro.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Prima di presentare quest'interrogazione
avevo controllato ancora anche il giorno del deposito il sito della
società Cervino e, come ha detto lei, al posto del bilancio
societario completo era presente questa scheda tecnica che risaliva
al 3 agosto e conteneva una serie di dati, che, presi così, erano
di difficile interpretazione. Poi ho visto che dopo il deposito
dell'iniziativa è comparso il bilancio sul sito, quindi apprendiamo
che è un errore materiale. Faceva un po' specie, perché l'assemblea
del bilancio era stata fatta il 27 settembre scorso e la relazione
dei revisori dei conti è del 6 di ottobre, quindi sono passati
quattro mesi: vuol dire che quel sito non viene tanto aggiornato;
la cosa preoccupa un po' perché effettivamente è un sito che può
essere d'interesse anche per gli utenti, comunque l'interrogazione
ha sortito i suoi effetti ed è positivo. È possibile adesso leggere
e analizzare il bilancio, in particolar modo la relazione che
accompagna il bilancio, una relazione che offre un quadro d'insieme
degli investimenti di rinnovamento degli impianti, quelli ritenuti
prioritari, e in questo la relazione differisce da quella che
accompagna il bilancio della società Monterosa, che invece tace su
tutto questo.
