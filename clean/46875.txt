Classificazione
TRASPORTI E VIABILITÀ
Impianti a fune



Oggetto del Consiglio n. 3223 del 7 febbraio 2024 - Resoconto
OGGETTO N. 3223/XVI - Interpellanza: "Rafforzamento delle
misure di prevenzione negli impianti di risalita dei comprensori
sciistici della Regione".
Bertin (Presidente) -
Punto n. 33. Consigliere Ganis, a
lei la parola.
Ganis (LEGA VDA) -
Quest'interpellanza era già stata
inserita all'ordine del giorno del Consiglio precedente, il
problema è stato risolto ma occorre mantenere alta la guardia.
L'interpellanza vuole mettere in evidenza un fatto avvenuto
nella notte tra domenica 7 e lunedì 8 a Cervinia, un vero e proprio
atto di sabotaggio, commesso da ignoti, tant'è che c'è un'indagine
in corso, alla seggiovia di Cielo Alto mediante il danneggiamento
della fune portante. Un fatto non isolato visto che già nel lontano
2015 si verificò un episodio analogo.
Ricordo che, grazie alle efficaci procedure di sicurezza e di
controllo da parte degli addetti agli impianti, il danno è stato
subito rilevato prima dell'apertura al pubblico.
Quello che ci rincuora è che, dopo il gesto di sabotaggio, l'11
dicembre la società ha provveduto a ripristinare la fune
danneggiata e a riaprire l'impianto ai fruitori dello sci.
Evidenziato l'accaduto, quello che preoccupa maggiormente è che
questo gesto potrebbe essere emulato da soggetti socialmente
pericolosi, senza tener conto delle conseguenze che ne
comporterebbe.
Tenuto conto che la pratica dello sci rappresenta una delle
principali risorse turistiche, e visti i numerosi impianti a fune
presenti nella nostra Regione, il Consiglio regionale interpella il
Governo regionale per conoscere se sia intenzione
dell'Amministrazione regionale, in collaborazione con le società
che gestiscono gli impianti di risalita, porre in atto ogni
possibile misura di prevenzione volta a scoraggiare simile e
pericolosi episodi.
Presidente -
Assessore Bertschy.
Bertschy (AV-VdA Unie) -
La risposta è molto semplice:
evidentemente sì, probabilmente a fatti come questi è bene anche
non dare continua evidenza, perché poi sappiamo anche che a volte,
a forza di parlarne, si rischia poi di creare la voglia di emulare,
però in ogni caso sì, sarà un lavoro da fare ovviamente con le
società che comunque già in questa direzione operano, perché sono
tanti gli impianti di videosorveglianza, tanti gli impianti che
sono stati montati per evitare di raggiungere e di dissuadere
soprattutto le persone che vogliono, al di là del fare degli atti
vandalici, anche mettersi in pericolo. In generale direi che oggi
parliamo di impianti a fune ma è un lavoro che si deve fare in ogni
situazione dove si possa presentare un potenziale pericolo.
La cosa importante di tutta questa vicenda - per quello che
riguarda in quel caso la società che è stata oggetto di questi
danneggiamenti ma pure per tutte le altre - è che l'elevato
standard di sicurezza, l'attenzione che le nostre società danno
alla sicurezza e le modalità con le quali vengono attivati gli
impianti hanno permesso di evidenziare da subito il problema e
direi che, con la giusta attenzione alla sua interpellanza,
continueremo in questa direzione, proprio a tutela di tutte le
persone che stanno sui nostri comprensori e degli stessi
lavoratori.
Presidente -
Consigliere Ganis, a lei la parola.
Ganis (LEGA VDA) -
Sarò anche io brevissimo, condivido
con lei le sue preoccupazioni e il suo pensiero.
È chiaro che controlli sui pali di sostegno, con telecamere e
con altri dissuasori, possono far sì che simili comportamenti non
si palesino più.
Colgo quindi l'occasione per salutare e per complimentarmi anche
con gli ex colleghi della Cervino, augurando loro un buon
lavoro.
