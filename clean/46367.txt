Classificazione
AMBIENTE
Flora e fauna
SANITÀ VETERINARIA E ZOOTECNIA



Oggetto del Consiglio n. 2824 del 11 ottobre 2023 - Resoconto
OGGETTO N. 2824/XVI - Interrogazione: "Azioni messe in atto
per prevenire il rischio di contaminazione del virus della peste
suina africana attraverso la fauna selvatica".
Bertin (Presidente) -
Punto n. 32 dell'ordine del giorno.
Risponde l'assessore Marzi.
Marzi (SA) -
Collega Planaz, sono diciassette pagine,
quindi non se la prenda con me, ma la domanda tende ad essere ampia
e quindi anche la risposta.
Comincio con il fare i complimenti agli uffici, in particolar
modo al dottor Ruffier, per il tema di riferimento.
La malattia è comparsa il 7 gennaio del 2022, inizialmente con
alcuni casi di positività di Peste Suina Africana - d'ora in poi la
chiamo PSA - riscontrata in alcuni cinghiali in regione Piemonte e
ha visto l'istituzione di una zona infetta nelle Province di
Alessandria, Genova e Savona.
La situazione epidemiologica si è poi aggravata e ad oggi
prevede complessivamente 1.071 casi di malattia notificata nei
cinghiali da inizio epidemia sino al 3 ottobre 2023. Di questi, 288
casi sono del 2022 e 783 attengono al 2023.
Nello specifico, la suddivisione territoriale è la seguente
Piemonte: 150 casi nel 2022 e 342 nel 2023; Liguria: 78 casi nel
2022 e 353 nel 2023; Lazio: 48 casi nel 2022 e 43 nel 2023;
Calabria: 16 casi nel 2023, Campania: 26 casi nel 2023, Lombardia:
3 casi nel 2023, Sardegna: 8 casi nel 2022.
I focolai nel domestico notificati da inizio epidemia al 3
ottobre 2023 sono in totale 21, di cui 1 nel 2022 e 20 nel
2023.
Nello specifico, nel Lazio 1 focolaio nel 2022, Calabria 6
focolai nel 2023, Lombardia 9 focolai nel 2023, Sardegna 5 focolai
nel 2023.
Per quanto concerne le attività intraprese nella nostra regione,
già il 27 gennaio 2022 si è costituito un gruppo tecnico operativo
composto da dirigenti e rappresentanti della Struttura Igiene e
sanità pubblica e veterinaria dell'Assessorato sanità, salute e
politiche sociali, delle Strutture complesse di Sanità animali,
igiene degli alimenti di origine animale e igiene degli allevamenti
e delle produzioni zootecniche dell'Azienda USL, delle Strutture
Flora e fauna del Dipartimento risorse naturali e Corpo forestale
dell'Assessorato agricoltura e risorse naturali, del Corpo
forestale della Valle d'Aosta, del Dipartimento agricoltura
dell'Assessorato agricoltura e risorse naturali, del CERMAS (cioè
l'Istituto zooprofilattico Piemonte, Liguria e Valle d'Aosta), del
Comitato regionale di gestione venatoria, del Parco nazionale del
Gran Paradiso e del Parco regionale del Monte Avic.
Da allora, tale gruppo si riunisce periodicamente, mettendo in
atto diverse azioni per evitare l'introduzione e il diffondersi del
virus nella nostra Regione.
Le azioni poste in atto sono: il rafforzamento della
sorveglianza passiva nel settore del selvatico e del domestico del
virus su tutti i cinghiali rinvenuti morti (ad oggi i suini
domestici analizzati sono stati inoltre 11 nel 2022 e 7 nel 2023,
tutti negativi, mentre i cinghiali analizzati sono stati 21 nel
2022 e 18 nel 2023, tutti negativi); la ricognizione della
consistenza della specie allevata di cinghiali e di suini
all'interno del territorio (l'esito del censimento dei suini
allevati è su 88 allevamenti con capi che variano da 120 a circa
200 in totale e due allevamenti semi-bradi); la vigilanza
effettuata negli allevamenti da parte dei servizi veterinari sul
rispetto delle misure di bio-sicurezza nel settore domestico (il
calcolo della stima della popolazione del cinghiale che in Valle
d'Aosta è pari ad almeno 1.500 esemplari).
Con deliberazione di Giunta 337 dello scorso 28 marzo, la Giunta
ha inoltre approvato il Piano 2022-2024 di misure urgenti di
prevenzione e contenimento della diffusione della Peste Suina
Africana sul territorio regionale. Il Piano definisce gli obiettivi
specifici e le misure da intraprendere per cercare di evitare
l'ingresso e il diffondersi del virus nella regione, oltre che la
procedura da attuare in caso di comparsa di un focolaio nella
nostra regione.
Nello specifico, per quanto riguarda il Piano di depopolamento
della specie cinghiale, al fine di raggiungere il massimo sforzo di
prelievo ottenibile dal 2022 è stato incrementato il numero delle
uscite del personale forestale per l'attività di controllo per la
quale è stato chiesto l'ausilio dei cacciatori che hanno affiancato
l'attività del personale del Corpo forestale.
Oltre a ciò, è stato prolungato il periodo venatorio 2022-2023
nei mesi di marzo e aprile per la caccia di selezione che ha
portato ad un aumento del 10% del numero di cinghiali abbattuti,
fra attività venatoria e di controllo, rispetto al 2021 e un
aumento del 30% del prelievo nelle giurisdizioni forestali di
Châtillon, Verrès e Pont-Saint-Martin al confine con il Piemonte,
maggiormente esposte all'ingresso degli animali stessi.
Nel calendario venatorio 2023-2024, il periodo venatorio per la
caccia di selezione al cinghiale è stato ulteriormente prolungato
fino al mese di giugno e sarà sospeso soltanto nei mesi estivi di
luglio e agosto per non avere impatto sulla stagione turistica,
mentre l'attività di controllo è prevista anche nei mesi
estivi.
Nel mese di settembre 2023, su proposta del Commissario
straordinario, è stato inoltre approvato in Conferenza
Stato-Regioni il Piano straordinario di cattura, abbattimento e
smaltimento di cinghiali e le azioni strategiche per l'elaborazione
dei piani di eradicazione nelle isole di restrizione della PSA.
Il Piano ha valenza quinquennale 2023-2028 e incarica le Regioni
di monitorare le attività di cattura e abbattimento e di redigere
con cadenza bimestrale la rendicontazione al Commissario.
Si tratta di un Piano con azioni da rimodulare annualmente in
ragione dei risultati previsti rispetto agli obiettivi
previsti.
Il Piano si articola in sei azioni strategiche:
- la ricerca attiva di carcasse e il monitoraggio epidemiologico
per verificare la distribuzione e l'andamento dell'epidemia di
PSA;
- il depopolamento della specie cinghiale tramite cattura e
abbattimento;
- l'applicazione delle misure di biosicurezza negli allevamenti
suini;
- l'installazione di barriere fisiche che delimitino le zone
infette e limitino la circolazione degli animali potenzialmente
infetti;
- la corretta gestione dei rifiuti finalizzata ad impedire ai
suini selvatici di trovare fonti di sostentamento nei pressi di
centri urbani degli allevamenti di suini;
- metodi alternativi di contenimento della specie.
Durante l'incontro del gruppo tecnico operativo regionale
svoltosi il 29 settembre del 2023, in linea con quanto richiesto
nel Piano straordinario di cui sopra, si è proposto di aumentare
anche al periodo venatorio l'attività dei controlli con l'ausilio
dei cacciatori, che ringraziamo, autorizzando tutte le tecniche
possibili, quali ad esempio la caccia alla posta con foraggiamento,
l'utilizzo delle termocamere. Tutte le azioni previste saranno
coordinate dal Corpo forestale con l'ausilio dei cacciatori
stessi.
Il gruppo tecnico ha inoltre valutato favorevolmente la
previsione contenuta nel Piano straordinario di erogazione di
incentivi ai cacciatori per l'abbattimento di femmine e piccoli da
gestire con la modalità più percorribile, tra cui ad esempio i
punteggi di merito piuttosto che i contributi economici.
Per quanto riguarda gli allevamenti suinicoli, al fine di
impedire il contatto tra la fauna selvatica allevata e l'ingresso
del virus nelle aziende suinicole di piano, la Struttura complessa
Sanità alimentare del Dipartimento di prevenzione dell'Azienda USL
ha verificato sia nel 2022 che nei primi mesi del 2023 il rispetto
delle misure di biosicurezza degli alpeggi che detengono suini e
negli allevamenti ad alto rischio attraverso la compilazione di
apposite
checklist
.
Durante l'incontro del 29 di settembre, in linea con quanto
richiesto dall'ordinanza n. 5 del 24 agosto 2023 del Commissario
per la PSA, dalle note ministeriali che non cito - ma se vuole poi
dopo le lascio tutto - si è deciso di incrementare il livello di
sorveglianza negli allevamenti suini attraverso la programmazione
su base mensile dell'esecuzione da parte del Servizio della Sanità
alimentare del Dipartimento di prevenzione della nostra USL, di
visite cliniche degli allevamenti suinicoli, inclusa una verifica
sull'andamento della mortalità.
Inoltre, verrà riprogrammata la verifica dei livelli di
biosicurezza degli allevamenti di cui al decreto del Ministro di
cui sopra.
Infine, in merito alla registrazione delle informazioni inerenti
alla morte degli animali entro sette giorni dall'evento, eventuali
aumenti di mortalità superiore alla media dovranno essere
immediatamente segnalati al servizio veterinario localmente
competente.
Per quanto concerne le strutture che detengono suini non DPA
(Destinabili alla Produzione di Alimenti), la Struttura complessa
Igiene degli allevamenti e delle produzioni zootecniche del
Dipartimento della nostra USL, nella procedura di valutazione
dell'idoneità a determinare tali suini, fornisce al detentore le
indicazioni sulla corretta gestione degli animali.
Venendo alla domanda n. 2, nel periodo gennaio 2022-giugno 2023,
la ricerca attiva delle carcasse di cinghiale ha interessato tutto
il territorio regionale, sebbene sia stata intensificata nelle aree
a maggiore densità.
L'attività è stata svolta dal personale del Corpo forestale
della Valle d'Aosta che ha percorso 672 volte i 32 transetti
previsti. Questo ha portato ad un aumento del 50% delle carcasse
rinvenute sul territorio regionale rispetto all'anno precedente, di
cui il 76% nei territori a maggiore densità di cinghiali. Tutte le
carcasse sono state geolocalizzate e trasportate al CERMAS per le
indagini di competenza.
La ricerca del virus della PSA ha dato in tutti i casi esito
negativo.
La ricerca passiva delle carcasse di cinghiale ha coinvolto
anche i cacciatori che, presenti assiduamente sul territorio, sono
stati opportunamente informati sulle procedure da seguire in caso
di ritrovamento.
Infine, nel mese di maggio 2023, è stata diffusa una locandina
contenente le indicazioni da seguire in caso di ritrovamento di una
carcassa da parte di escursionisti e frequentatori della montagna
in generale.
Al momento, sul territorio regionale non sono disponibili cani
addestrati alla ricerca delle carcasse.
Ho voluto essere così lungo e preciso sul tema perché la sua
iniziativa è un'iniziativa importante, il tema è assolutamente
attenzionato e importante ed era giusto dare merito e maggior
numero di informazioni possibili su tutto quello che il Governo
regionale e le strutture regionali stanno facendo. Grazie.
Presidente -
Per la replica, il consigliere Planaz ne ha
facoltà.
Planaz (RV) -
Ringrazio l'Assessore per la risposta molto
esaustiva e anche gli uffici per la risposta che ha preparato, però
capisce anche lei che l'attenzione su questa malattia è da
mantenere molto alta e mi fa piacere che siano state attivate tutte
queste precauzioni, sia da parte di tutti gli enti preposti per il
contenimento della malattia e anche da parte dei cacciatori.
Abbiamo una posizione geografica, per una volta, di vantaggio
perché forse è solo nella parte di Bassa Valle... dico "forse"
perché quando si parla di fauna selvatica, le probabilità che
animali selvatici si introducano nel nostro territorio senza
purtroppo un controllo, che logicamente non è possibile, mentre per
la parte di animali domestici c'è tutto un disciplinare da
rispettare, ci sono.
Mi fa piacere che si siano attuate tutte le misure del caso,
onde evitare che la nostra regione perda la qualifica di
"ufficialmente indenne" da questa malattia, perché vediamo che le
regioni colpite oggi hanno degli svantaggi non indifferenti
(teniamo anche conto della ricaduta negativa che ci potrebbe essere
nel turismo).
Mi fa veramente piacere e la ringrazio nuovamente.
