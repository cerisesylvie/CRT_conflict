Classificazione
TRASPORTI E VIABILITÀ
Viabilità



Oggetto del Consiglio n. 2539 del 7 giugno 2023 - Resoconto
OGGETTO N. 2539/XVI - Inammissibilità di interrogazione:
"Nuova viabilità decisa dall'amministrazione comunale di
Aosta".
Bertin (Presidente) -
Punto n. 9 all'ordine del giorno.
Come comunicato al Presidente della Regione e al Consigliere
Baccega tramite lettera, l'interrogazione in oggetto ricade nei
casi previsti dall'articolo 109 comma 4 del Regolamento interno,
che prevede che, nel caso di materia ritenuta estranea alla
competenza degli organi regionali, venga data lettura
dell'interrogazione o dell'interpellanza al Consiglio, il quale
decide, senza discussione, a scrutinio palese
sull'ammissibilità.
Diamo pertanto lettura dell'interrogazione.
"Preso atto della nuova viabilità impostata dal governo del
Comune di Aosta, Comune capoluogo della Regione Autonoma della
Valle d'Aosta, viste le enormi difficoltà che si sono riscontrate
per gli automobilisti e che hanno generato code interminabili,
tenuto conto che tale scelta determina anche un forte inquinamento
dettato dai gas di scarico delle automobili, viste le notizie di
stampa di questi giorni, il sottoscritto Consigliere regionale
interroga la Giunta regionale per sapere se ritiene che detta
scelta, ancorché presa in autonomia dalla Giunta comunale di Aosta,
ma trattandosi peraltro del capoluogo della Regione, possa essere
richiamata nei tanti tavoli di confronto aperti affinché la
viabilità della città torni a un'accettabile normalità. Il
Consigliere Mauro Baccega".
Mettiamo in votazione l'ammissibilità.
Non c'è discussione sul punto, non si può parlare, è previsto
dal Regolamento... Non è una mia motivazione, ricade nel caso del
Regolamento. Il Consiglio decide... (
Interruzione fuori
microfono)
Ma quale bavaglio! La questione dell'uso
regolamentare, è già stata affrontata in un altro caso,
probabilmente si ricorderà... (
Interruzione fuori microfono)
No, non è la prima volta, è già la seconda. Mettiamo in votazione,
si vota sull'ammissibilità. La votazione è aperta. La votazione è
chiusa.
Presenti: 32
Votanti: 31
Favorevoli: 12
Contrari: 19
Astenuti: 1 (Minelli)
Il Consiglio dichiara non ammissibile l'interrogazione.
Presidente -
Passiamo al punto n. 10... Consigliere
Baccega ne ha facoltà.
Baccega (FI) -
Chiedo una sospensione per un confronto
dei gruppi di minoranza.
La seduta è sospesa dalle ore 12:38 alle ore 12:48.
Bertin (Presidente) -
Possiamo riprendere... Consigliere
Baccega.
Baccega (FI) -
La sospensione e il confronto con i
colleghi dell'opposizione sono stati sicuramente molto positivi,
Presidente, infatti abbiamo ricordato che in quest'aula abbiamo
discusso di un tema che riguardava le villette di La Thuile e
quindi direi che siamo sullo stesso piano: due pesi, due misure,
quello l'aveva chiesto la maggioranza, addirittura su
quell'argomento si è andati in Commissione. Ora che questa
maggioranza non voglia parlare del Comune di Aosta, dei disastri
del Comune di Aosta, mi sembra un dato chiaro ed evidente.
Noi comunque, da questo punto di vista, ci torneremo; perché ci
torneremo? Perché qui ci sono dei tavoli aperti, se lei legge
l'impegnativa, ci sono dei tavoli aperti tra voi e
l'Amministrazione comunale. Lavorano questi tavoli? Che cosa
fanno?
Ce lo direte perché continueremo la nostra azione. Direi che è
gravissimo questo fatto, questo voler silenziare l'opposizione, in
modo anche un po' subdolo, richiamando delle norme che, veramente,
sono messe lì in modo inopportuno.
Comunque del capoluogo di Regione in quest'Aula non si può
parlare, dovremmo parlare della viabilità dell'Ospedale, ne potremo
parlare? Non lo so, non lo so, non lo so, ce lo dirà poi lei, lo
verificheremo.
Presidente -
Consigliere, con gli strumenti giusti e con
le competenze della Regione si può parlare quando riguardano
competenze della Regione, ovviamente queste sono discussioni di
questo Consiglio.
