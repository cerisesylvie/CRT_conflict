Classificazione
AMBIENTE
TRASPORTI E VIABILITÀ
Trasporti
Impianti a fune



Oggetto del Consiglio n. 1350 del 8 giugno 2005 - Resoconto
OGGETTO N. 1350/XII - Osservazioni e valutazioni sullo studio di
impatto ambientale del progetto della nuova Funivia del Monte
Bianco. (Interrogazione)
Interrogazione
Ricordato che il Bollettino Ufficiale della Regione ha
pubblicato, il 29 marzo 2005, l'Avviso di deposito dello studio di
impatto ambientale del progetto della nuova Funivia del Monte
Bianco;
Evidenziato che tale Funivia arriva nel cuore del massiccio
del Monte Bianco, in un'area di grande valore
naturalistico;
Rilevato che il 27 maggio sono scaduti i termini per la
presentazione, da parte di cittadini e associazioni, di
osservazioni sul progetto ai fini della valutazione della
compatibilità ambientale;
il sottoscritto Consigliere regionale
Interroga
l'Assessore regionale al Turismo e Trasporti per
sapere:
1) chi ha presentato osservazioni sul progetto di nuova
Funivia nell'ambito della procedura di impatto ambientale;
2) quali sono le principali osservazioni critiche che sono
state formulate sul progetto;
3) quali valutazioni sono state fatte, nell'ambito
dell'Assessorato al Turismo ed ai Trasporti, su tali osservazioni;
in particolare per quanto riguarda i rilievi riguardanti la portata
dell'impianto; l'estensione dei parcheggi in superficie alla
partenza dell'impianto; la mancanza del Programma di sviluppo
turistico previsto obbligatoriamente dal PTP.
F.to: Riccarand
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Il collega Riccarand pone, nell'ambito di
tematiche che competono all'Assessore Cerise, una serie di domande
specifiche rivolte al turismo... "se non è zuppa è pan bagnato"...
le tematiche sono sempre le stesse! Difatti, per quel che riguarda
le prime due domande mi rifarò ad una nota cortesemente fornita dal
dott. Bagnod, dei Lavori pubblici, che ha fornito le osservazioni
pervenute in sede istruttoria ai sensi della legge regionale n.
14/1999.
Mi chiede il collega Riccarand notizie sulle principali
osservazioni critiche. Devo dire che nel caso di 5 osservazioni
critiche, queste sono note al collega perché sono quelle del gruppo
consiliare "Arcobaleno". Le 11 obiezioni sollevate - e che
ricapitolo brevemente: portata dell'impianto elevata anche in
rapporto alla funivia francese, localizzazione della stazione di
partenza potenziale rischio valanghivo, tipologia e dimensioni
delle stazioni di monte più grandi delle attuali, impatto
paesaggistico dei nuovi sostegni, impatto paesaggistico dei
parcheggi in superficie alla partenza, attestamento "metrò du Mont
Blanc", riqualificazione della frazione La Palud, ripristino
ambientale vecchio impianto, problemi di legittimità per l'assenza
del programma di sviluppo turistico, assenza di coordinamento
transfrontaliero, contrasto con il possibile riconoscimento del
massiccio del Monte Bianco quale patrimonio dell'umanità - sono
rinvenibili nelle altre osservazioni, rispettivamente: di
Associazione pro Mont Blanc, Legambiente Valle d'Aosta, prof.ssa
Giulia Barbieri di Milano, Associazione per la difesa del Monte
Bianco.
Siamo di fronte a una copiatura in senso positivo, cioè di
risottolineatura delle medesime problematiche. Fa eccezione per
l'originalità delle tesi la Conférence transfrontalière Mont Blanc,
che afferma, in sintesi, che l'intervento è compatibile,
sottolineando la necessità che lo stesso non implichi sviluppi
futuri di attività turistico-ricreative impattanti in quota, come
lo sci estivo - ci si riferisce a Punta Helbronner, sottolineando
la necessità di concentrare eventuali attività antropiche nella
zona del Pavillon - e invitando la committenza italiana ad avviare
dei contatti in sinergia con la controparte francese per una
migliore integrazione dei due impianti. Con questo credo di aver
esaurito i punti 1 e 2.
Nella fase di osservazioni sullo studio di impatto ambientale,
come Assessorato non abbiamo presentato nulla. Peraltro come è noto
la procedura si conclude in Giunta, dove abbiamo la possibilità di
esprimerci, e poi visto che la Giunta pilota anche la fase di tipo
progettuale, avremo la possibilità, in tutte le fasi, di poterci
esprimere; il collega Riccarand sa che su alcune questioni topiche,
come la portata dell'impianto, i parcheggi e altre questioni ci
siamo espressi in maniera chiara in questa sede.
Vorrei però aggiungere qualche elemento, il primo sulla portata
dell'impianto. Occorre fare, sul punto, una premessa circa la
differenza sostanziale fra portata teorica e portata reale.
Partendo dall'analisi di una serie di esempi pratici è emerso che
statisticamente l'indice medio del rapporto fra portata reale e
portata teorica è circa del 75%, indipendentemente dal tipo di
strategia adottata dal gestore - capienza sfruttata al massimo, con
maggiori tempi di attesa, oppure minori tempi di attesa e rotazioni
più rapide - e dai tentativi di migliorare la potenzialità
dell'impianto. Sulla base di quanto premesso, per avere una reale
potenzialità di 3.000 persone/giorno occorre prevedere una portata
teorica di 4.000 persone/giorno, che si traduce in una portata
teorica minima di 600 persone/h. Rifacendosi a quanto
dettagliatamente riportato al punto 5.4.2 della relazione generale,
che è stata allegata alla progettazione generale preliminare
approvata, occorre sottolineare che la previsione di avere una
portata teorica di 800 persone/h per il primo tronco e di 600
persone/h per il secondo è ascrivibile sia alla necessità di
ridurre i tempi di attesa al momento del rientro, specie alla
stazione del Pavillon inteso come punto di raccolta degli utenti
del Pavillon e di quelli scesi da Punta Helbronner, sia per motivi
legati alla sicurezza nel caso in cui sia necessario evacuare
velocemente gli utenti vista la particolarità dell'alta quota.
La situazione attuale fa sì che nelle giornate di massimo
afflusso la vendita dei biglietti sia limitata a 1.600
persone/giorno, in quanto numeri maggiori genererebbero
improponibili code, sia in salita, sia soprattutto in discesa,
mentre la richiesta teorica potrebbe raggiungere le 2.500
presenze/giorno. Stazioni funiviarie con situazioni geomorfologiche
analoghe - quali ad esempio Aiguille du Midi o lo Jungfrau,
considerato patrimonio dell'umanità ai sensi della Convenzione
Unesco, quindi lo Jungfrau è un impianto di risalita che si sposa
in maniera armonica con il fatto che quella zona è considerata
patrimonio dell'umanità - presentano limiti funzionali, massima
capacità di afflusso compatibile con la portata degli impianti, e
disponibilità di servizi e spazi ricettivi decisamente superiori,
anche in ragione di orari di apertura molto più estesi nell'arco
della giornata. La previsione di una portata reale di circa 3.000
persone/giorno per il nuovo impianto pare quindi compatibile ed
adeguata ad una realtà come quella attuale, e ci sono documenti in
cui questo limite può essere posto come regolamento di esercizio
dell'impianto di risalita.
Da un punto di vista gestionale va precisato che, a fronte di
una perdita relativa al periodo invernale, e legata alla scarsa
frequentazione dell'impianto, il periodo estivo è quello che
garantirebbe la possibilità di sanare le perdite di cui sopra e
quindi di svolgere il servizio in condizioni di corretto equilibrio
economico durante tutto l'arco dell'anno. Si ritiene che il
raggiungimento di tale condizione sia auspicabile per tenere in
considerazione le ingenti risorse pubbliche e trovare una
possibilità per far reggere l'investimento dal punto di vista
gestionale. Attualmente non è possibile sfruttare la piena
potenzialità della presenza turistica nei periodi di punta estivi,
proprio in ragione dell'insufficiente portata oraria dell'impianto.
Va precisato inoltre che, contrariamente a quanto ipotizzato in
alcune delle osservazioni pervenute, una riduzione di portata non
implica una conseguente riduzione delle relative infrastrutture
(dimensioni delle cabine, delle stazioni e altezza dei piloni). Uno
studio effettuato al riguardo precisa infatti che a fronte di una
riduzione della portata del 20% la relativa infrastrutturazione
rimane inalterata. Dal punto di vista del carico ambientale, che
risulterebbe aggravato dall'aumento di portata, va precisato che,
fatta salva la frequentazione degli alpinisti che sfrutteranno
l'impianto per le loro escursioni, i turisti che raggiungeranno
Punta Helbronner saranno accolti nella nuova stazione di arrivo e
raggiungeranno il più vicino Rifugio Torino.
Queste due strutture, ma principalmente con la stazione del
Pavillon, saranno adeguate con la realizzazione di fognature,
sistemi di smaltimento delle acque reflue e nuovi
approvvigionamenti idrici attualmente mancanti o carenti; quindi
l'intervento proposto genererà un miglioramento complessivo delle
condizioni ambientali del sito. Riassumendo quanto sopra espresso
dal punto di vista tecnico, si ritiene che una potenzialità elevata
legata alla portata dell'impianto in progetto risulta
consigliabile, sia per riuscire a dare idonea copertura alla
potenziale presenza di utenti, sia per avere sufficienti margini di
sicurezza in esercizio.
Tutto ciò premesso, eventuali limitazioni sulla portata
dell'impianto, legate alla necessità di fissare un limite di utenti
a Punta Helbronner, dovranno essere inserite nella definizione
delle modalità di esercizio dell'impianto, agendo sia sulla
velocità di trasferimento - maggior tempo per la rotazione - oppure
su una minore presenza di utenti in cabina. Questa è una garanzia
che mi sento di offrire nel dire quali saranno i passaggi
successivi. Credo che da questo punto di vista ci debba essere una
logica di reciproca fiducia: voi ponete una serie di problemi
tecnici, alcuni dei quali - come la pericolosità della valanga -
sono stati superati. Ponete però un problema di quante persone
vanno là e noi diciamo che questo è un problema legittimo,
condivisibile, ci si può arrivare senza agire obbligatoriamente
sulla questione meramente tecnica della portata oraria, con tutte
le precisazioni che ho fatto fra la differenza della portata oraria
teorica e quella reale, e poi, invece, la questione di come agire
sulla salita e sulla discesa sulla base dei regolamenti di
esercizio.
Per quel che riguarda la questione dei parcheggi correlati alla
realizzazione del nuovo impianto a fune, questo è uno dei temi
maggiormente affrontati nelle osservazioni che erano già arrivate
in occasione della stesura dell'accordo di programma. Il progetto
preliminare approvato sulla base delle esigenze espresse in merito
alla disponibilità di posti auto, prevedeva la realizzazione di 202
posti interrati e 194 posti a raso. Successivamente alle
osservazioni sopra richiamate, l'indirizzo è stato quello di
proporre quale alternativa di progetto la maggior riduzione
possibile dei posti a raso a vantaggio di quelli interrati,
raggiungendo oggi la cifra di 71 posti scoperti. Questa soluzione
alternativa, che causerà un aumento considerevole dei costi di
realizzazione, nonché delle problematiche connesse allo smaltimento
dei materiali di scavo, dovrà essere valutata nell'ambito della
procedura di VIA e noi diciamo che un rafforzamento dei parcheggi
sotterranei è del tutto condivisibile. L'ipotesi invece di ridurre
ulteriormente i parcheggi a raso pare oggettivamente poco
consigliabile in ragione di quanto già espresso.
Terzo e ultimo punto: la questione del programma di sviluppo
turistico. Premesso che l'eventuale non ottemperanza alle
indicazioni del PTP circa l'obbligatorietà in capo ai Comuni di
definire programmi di sviluppo turistico, non implica
l'impossibilità di realizzare iniziative analoghe a quella di cui
stiamo parlando, al momento non esiste ancora un esempio pratico di
un piano di sviluppo turistico approvato in nessuno dei Comuni
della Valle. Nello specifico, pur non avendo seguito l'iter di
approvazione previsto dalla legge regionale di riferimento per
l'approvazione del piano di sviluppo turistico, il Comune di
Courmayeur ha attualmente un piano di investimenti in ambito
turistico, che non è certo la stessa cosa. Inoltre la
formalizzazione di un accordo di programma, vista la particolarità
delle procedure in campo...
Si dà atto che la seduta è sospesa dalle ore 12,23 alle ore
12,25 per problemi tecnici.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - ... dicevo, come la formalizzazione di un accordo
di programma per la realizzazione dell'iniziativa di cui parliamo
può assumere carattere di programmazione turistica, in quanto si
tratta di uno strumento che mette d'accordo diversi soggetti
coinvolti nella vicenda, anche con una logica di tipo
autorizzatorio.
Ciò detto, è vero che il problema che lei pone - il fatto che è
emerso anche nell'ambito della cabina di regia relativo ai
programmi di sviluppo turistico - esiste, perché come dicevo poco
fa finora nessun Comune lo ha fatto e per rendere conseguente
l'approvazione dei nuovi piani regolatori bisognerà che questo
strumento venga adottato. Nel caso specifico di Courmayeur è stata
evocata la necessità di redigere il programma di sviluppo turistico
per l'insieme della Comunità montana Valdigne, in ragione delle
strette interconnessioni territoriali su una serie di
problematiche: sistema ricettivo, trasporti, razionale utilizzo e
gestione delle grandi infrastrutture come il Palazzetto del
ghiaccio o le nuove Terme. L'Assessorato si sta facendo promotore
della redazione di questo strumento, considerato che molti
richiedono un coordinamento a livello regionale; la nostra idea è
quella di incontrare nei prossimi mesi i Comuni turistici
principali per concordare un'omogeneità di comportamenti rispetto
all'adozione di questo strumento, per avere degli strumenti che
siano comparabili gli uni con gli altri.
Ricordo infine che l'Assessorato, attraverso gli studi in corso
di esecuzione con il progetto "INTERREG Sitralp", sta valutando le
diverse soluzioni percorribili per razionalizzare la mobilità nella
Valdigne e sul territorio di Courmayeur con specifica attenzione al
nodo di Entrèves. In tale quadro sono in fase di analisi
miglioramenti e potenziamenti dei trasporti collettivi, al fine di
ridurre la circolazione dei veicoli privati e il conseguente
congestionamento delle zone di parcheggio.
Président - La parole au Conseiller Riccarand.
Riccarand (Arc-VA) - Sui tre punti principali che abbiamo posto
nella interrogazione: portata, parcheggi e programma di sviluppo
turistico, le risposte dell'Assessore sono state articolate, ma non
tutte ci soddisfano nello stesso modo.
Per quanto riguarda la portata dell'impianto, la nostra
preoccupazione deriva dal fatto che tecnicamente la nuova funivia
per Punta Helbronner ha una portata superiore all'impianto già
esistente a Chamonix, e questo è un dato che ci preoccupa perché
sembra andare nella direzione di un continuo incremento delle
portate in zone, che sono molto delicate dal punto di vista
ambientale, quindi questa rincorsa ad avere impianti sempre più
potenti ci sembra un dato preoccupante. Ci è stato più volte detto
che l'intenzione non è quella di superare la portata di Chamonix,
che è una portata che, anche per orari allungati di esercizio
dell'impianto, arriva fino a portare 5.000 persone al giorno! Si
tratta di numeri notevoli, se pensiamo che con l'impianto attuale
si portano al massimo 1.500 persone.
Ci aspettiamo che su questo dato della portata ci sia nella
deliberazione della Giunta che esprimerà la valutazione sulla
compatibilità ambientale di tale impianto, una scelta chiara e la
scelta chiara può andare solo in due direzioni: o una prescrizione
molto chiara di ridurre la portata delle cabine, in particolare sul
primo tronco che prevede una portata notevole, o una prescrizione
su limiti giornalieri di portata e su limiti orari di portata in
salita, in particolare sul primo tronco. Valuteremo la
deliberazione della Giunta e ci auguriamo che su questo punto ci
siano delle prescrizioni molto chiare, in modo che su tale
preoccupazione, espressa anche dalle associazioni ambientaliste
italiani e francesi, ci sia una chiara espressione di volontà da
parte della Giunta, di non andare ad alimentare una rincorsa
all'incremento della portata.
Per quanto riguarda i parcheggi alla stazione di partenza, ci
sembra che uno sforzo sia stato fatto e ci auguriamo che dalla
conclusione del procedimento di VIA e dalla deliberazione di Giunta
venga una scelta chiara nella riduzione dei parcheggi a raso; c'è
una variante che va in quella direzione, ci auguriamo che questa
sia la scelta che verrà fatta e che sicuramente consentirebbe di
inserire la stazione di partenza nell'ambiente circostante con una
sistemazione migliorativa, quindi con più verde, maggiori
alberature, quindi con un impatto ambientale in questa zona che sia
ridotto.
Infine, per il programma di sviluppo, qui siamo al di fuori
delle norme di legge, nel senso che il programma di sviluppo
turistico è obbligatoriamente previsto in presenza di rifacimenti
di impianti che comportano un incremento forte di portata,
purtroppo dobbiamo constatare che il Comune di Courmayeur non ha
predisposto questo strumento. Non ci sembra che il piano di
investimenti citato dall'Assessore sia sufficiente sotto questo
aspetto, né sia sufficiente l'accordo di programma per risolvere
questo problema dell'assenza del programma di sviluppo. Un
programma di sviluppo che non è solo un aspetto formale, ma ha una
logica precisa, perché il motivo per cui viene richiesto è per fare
sì che i Comuni che vogliono potenziare l'offerta turistica,
inseriscano grandi impianti come questo all'interno di una
riflessione complessiva. Su questo esprimiamo la nostra perplessità
e diciamo che daremo una valutazione complessiva della
deliberazione di Giunta a partire dai vari elementi, in particolare
a partire dal modo in cui verrà risolta la questione della portata
dell'impianto.
