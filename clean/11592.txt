Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4141 del 27 gennaio 1993 - Resoconto
OGGETTO N. 4141/IX Iniziative per salvaguardare l'onorabilità
dei consiglieri e del Consiglio regionale.
(Interpellanza)
Interpellanza Il 6 gennaio scorso, sulla pagina regionale de
"La Stampa", è apparso un commento al triste fenomeno della
prostituzione nella zona di Champagne, in Comune di Verrayes: Nel
commento stesso il cronista, che si firma "m.t.z.", riporta la
seguente dichiarazione che sarebbe stata resa da un rappresentante
delle forze dell'ordine: "Il problema della prostituzione sulla
Statale 26 non sarà mai risolto. Cosa possiamo pretendere dai
politici? Sono proprio loro che le vogliono qui. Una volta abbiamo
fermato un Consigliere regionale con una di loro".
Ritenendo l'esplicita accusa di favoreggiamento e di connivenza
gravemente lesiva dell'onorabilità e della dignità dei singoli
consiglieri e del Consiglio stesso;
i sottoscritti consiglieri regionali
interpellano
il Presidente della Giunta regionale per conoscere:
1) se non ritiene opportuno, nell'assolvimento della sua
funzione prefettizia, far accertare le gravi responsabilità di tali
affermazioni;
2) quali misure intende porre in atto a salvaguardia ed a tutela
dei consiglieri e del Consiglio regionale.
F.to: Trione - Lanièce - Chiofalo.
Presidente
Trattandosi di questione un po' ridanciana,
pregherei, come giustamente ha sollevato il Consigliere Riccarand,
di evitare commenti rumorosi.
Ha chiesto d'illustrare l'interpellanza il Vicepresidente
Trione.
Trione (DC)
Intanto dico che non è assolutamente
ridanciana la questione; comunque chiunque ritenga opportuno
ridere, lo può fare.
Credo che invece la cosa sia molto più seria di quanto la si
voglia considerare, perché? Leggerei proprio le quattro righe che
La Stampa riportava a questo proposito, fra virgolette, e ribadiva
la dichiarazione riportata da un rappresentante delle forze
dell'ordine.
Quanto meno la cronista, perché "m.t.z." sappiamo anche che può
essere una cronista, ma non è importante chi è, importante è quello
che c'è scritto.
Leggo la dichiarazione: "Il problema della prostituzione sulla
Statale 26 non sarà mai risolto. Cosa possiamo pretendere dai
politici? Sono proprio loro che le vogliono qui. Una volta abbiamo
fermato un Consigliere regionale con una di loro".
L'ultima frase assolutamente non mi interessa; credo che questo
faccia parte della sfera delle scelte che ognuno dei consiglieri
fa. Dico che invece è estremamente grave l'altra parte
dell'affer-mazione, perché se avessero detto che tutti i politici
sono dei ladri, probabilmente avremo reagito in maniera abbastanza
violenta.
Dicono invece qui che la prostituzione nella zona di Champagne è
favorita e quanto meno tutti noi politici siamo conniventi di
questa situazione. Ritengo che questa affermazione sia
particolarmente grave, o meglio, credo di poterlo dire almeno a
nome di coloro che hanno sottoscritto l'interpellanza; vorrei
proprio sperare di farlo anche a nome di altri in questo Consiglio
regionale, altrimenti la cosa comincerebbe a preoccupare di
più.
Di qui le due domande che ho rivolto al Presidente della Giunta
nella sua funzione prefettizia: se non ritiene opportuno far
accer-tare le gravi responsabilità di tali affermazioni, perché
ribadisco che quelle affermazioni sono particolarmente gravi e
lesive della onorabilità di questo Consiglio; quali misure intende
porre in atto a salvaguardia ed a tutela dei consiglieri e del
Consiglio regionale.
Presidente
Ha chiesto di parlare il Presidente
della Giunta, ne ha facoltà.
Lanivi (GM)
Molto probabilmente, se avessi delle
capacità che non mi appartengono, ci si potrebbe esibire anche in
battute capaci di riportare tutte queste cose al loro giusto posto.
Ma non ne sono capace, quindi devo francamente denunciare i miei
limiti rispetto a questo tipo di domande che mi vengono poste.
Conoscendo la serietà del Consigliere interpellante, credo che
non ne abbia voluto fare una cosa ridanciana, ma una cosa seria; la
verità è che qui riportare a serietà questo discorso è molto
difficile.
Vorrei fare solo alcune considerazioni. Molto probabilmente
tutto questo è frutto di una profonda stupidità. In uno splendido
saggio di Cipolla, che consiglierei a molti di leggere, si dice che
circa il 25 percento della umanità soffre di questa malattia, la
stupidità; che questo fenomeno non conosce distinzioni di sesso, di
religione, di latitudine e di longitudine. Quindi è un dato che
permane.
Come andare a capo della dichiarazione di qualcuno che dice di
aver sentito e che può permettersi il lusso di scrivere, che
chiunque è in grado di smentire, in un momento in cui è
facilissimo, direi quasi di moda, accusare di tutto la classe
politica? É tutto molto facile.
Mi fermerei qui, mi fermerei a dire che se ci fosse chi è
preoccupato di informare la popolazione, dovrebbe dire e segnalare
chi ha fatto certe dichiarazioni; diversamente tutto si risolve in
una accusa generica rivolta a tutti, di cui però non si conosce né
l'origine né le responsabilità. Questo è un atteggiamento che
offende tutti e davanti a cui ci dobbiamo fermare però. Non so come
si possa, sinceramente, reagire a queste cose.
In una delle riunioni del comitato per l'ordine pubblico avevo
anch'io sentito quel tipo di affermazioni, ma i responsabili
dell'ordine pubblico non sono nelle condizioni di poter scoprire
chi ha fatto quel tipo di affermazioni, o se sono state fatte.
Qualcuno le ha riportate, non credo che sia un grande segnale
illuminante e positivo per la nostra comunità e non so sinceramente
quali misure si possono porre a tutela dei consiglieri regionali,
se non augurarci che questo non corrisponda al vero.
Se avete dei suggerimenti, sono qui pronto ad accoglierli. Di
fronte a questo modo di trattare i problemi, mi dichiaro
disarmato.
Presidente
Ha chiesto di parlare il Vicepresidente
Trione, ne ha facoltà.
Trione (DC)
Se dicessi di essere soddisfatto della
risposta, sarei bugiardo io questa volta. Credo di aver fatto la
domanda in maniera sufficientemente chiara, in quanto i casi - come
spesso succede - sono veramente due: o bugiarda è la cronista che
ha riportato questa frase, oppure bugiardo è il rappresentante
delle forze dell'ordine che l'ha detta.
La mia domanda era stata fatta al Presidente della Giunta, ed
avevo sottolineato "nell'assolvimento della sua funzione
prefettizia", perché mi pareva che quel canale indicato poco fa, la
riunione fatta con i vertici delle forze dell'ordine in Valle,
ovviamente fatta ad altro proposito, poteva essere l'occasione
buona per ripetere quella domanda e farsi dire, intanto, se
qualcuno si permette di raccontare delle fandonie genericamente sul
conto dei politici, perché in quel caso che si dica chiaramente che
la cronista ha raccontato delle storie; altrimenti, se le cose le
ha dette il rappresentante delle forze dell'ordine, che riporti in
maniera molto più chiara rispetto a quello che ha fatto le sue
accuse.
