Classificazione
TRASPORTI E VIABILITÀ
Viabilità



Oggetto del Consiglio n. 2868 del 6 marzo 2013 - Resoconto
OGGETTO N. 2868/XIII - Ritiro della risoluzione: "Revoca
della deliberazione della Giunta regionale n. 532/2012 concernente
il piano regionale della sicurezza stradale".
Presidente
- Ha chiesto la parola il Consigliere
Segretario Rigo per l'illustrazione, ne ha facoltà.
Rigo (PD)
- Grazie Presidente.
Io penso che il testo della risoluzione sia di per sé chiaro e
quindi non ho bisogno di spiegarne il senso. Due brevi
considerazioni per inquadrare la discussione. La legge regionale,
come ricordato stamattina, del 2 marzo 2010 n. 7...
(brusìo in aula)
...scusate eh se mi intrometto...
Presidente
- Un po' di silenzio, grazie!
Rigo (PD)
-..."Disposizioni in materia di motorizzazione
civile, di sicurezza stradale e di mobilità", dispone che la
competenza per l'approvazione del piano regionale della sicurezza
stradale sia del Consiglio regionale. Non ci possono essere
equivoci o fraintendimenti di sorta. La Giunta regionale può, anzi,
deve proporre al Consiglio regionale il piano o elementi per la sua
definizione, ma tutto ciò deve poi essere trasmesso al Presidente
del Consiglio, che, secondo il Regolamento, li assegnerà alla
competente commissione consiliare per le valutazioni del caso.
Quindi, nel caso in specie, la Giunta regionale ha avocato a sé una
competenza non sua. La deliberazione deve perciò essere
revocata.
Ma è stato detto dall'Assessore Marguerettaz qualche ora fa, in
risposta all'interpellanza, che si è trattato di individuare alcuni
interventi che poi sarebbero stati inseriti nel piano. Da quanto ho
capito, insomma, si trattava di mettere dei paletti per
circoscrivere il perimetro entro cui formulare il piano, indicare
gli interventi più urgenti - interventi di cui tra l'altro, abbiamo
anche discusso in Consiglio regionale, interventi urgenti quindi a
parere degli uffici e anche da parte del Consiglio - e poter così,
dopo l'approvazione del piano, essere da subito operativi, con i
finanziamenti relativi, aggiungo. Anche prendendo per buona questa
spiegazione, la deliberazione però è del 16 marzo 2012, un anno fa.
Mi sembra un lasso di tempo che non può essere interpretato come un
breve periodo necessario per il successivo perfezionamento del
documento da presentare ai lavori degli organi consiliari, tant'è
vero che il cronoprogramma allegato precisa una serie di tappe del
percorso tra cui quella di arrivare in Consiglio l'anno scorso.
Non ci credo, ma mi viene da pensare, che lei, Assessore, ci
abbia provato: "io intanto preparo la deliberazione e poi, se
nessuno se ne accorge, vado avanti piano o non piano". Ed in
effetti la stessa relazione allegata alla deliberazione è scritta
in modo ambiguo, come se quello fosse il vero e proprio piano, ma
non si può dire, altrimenti deve andare in Consiglio, insomma
scritto con doppiezza o, come direbbero gli Indiani d'America, i
Pellerossa, con lingua biforcuta. Ma che sia il piano lo si può
desumere a partire dall'indice generale:
"introduzione; regole e
caratteristiche del piano della sicurezza stradale
- dice
proprio così -
modalità di valutazione dei progetti, aree di
intervento; risorse finanziarie a disposizione del piano;
interventi previsti; tabella riepilogativa delle coperture
finanziarie; ipotesi di cronoprogramma; allegato 1: i dati di
incidentalità"
. L'introduzione poi è scritta con la logica e
con le indicazioni operative che contraddistinguono un piano: il
riferimento alla legge regionale, i finanziamenti, le dimensioni
regionali. Anche volendo considerare la relazione come un documento
preliminare, propedeutico al piano regionale, diciamo che le poche
settimane ormai che ci separano dalla fine della legislatura di
fatto impediscono a questa Assemblea una qualunque approvazione
definita di un vero e proprio piano. Per questa ragione, Assessore,
la strada che noi indichiamo nella risoluzione è quella di revocare
la deliberazione. La relazione, tutta la documentazione che gli
uffici hanno prodotto in questi anni non va certo buttata, ma deve
essere ripresa per ripercorrere, o riprodurre un percorso legittimo
da questo punto di vista. Grazie.
Presidente
- Grazie. Siamo in discussione generale. Ha
chiesto la parola l'Assessore Marguerettaz, ne ha facoltà.
Marguerettaz (UV)
- Grazie Presidente.
Prendendo atto della risoluzione e conoscendo il proponente così
come gli altri sottoscrittori, su un argomento di questo genere mi
pare che non vi sia una posizione preconcetta, una speculazione di
natura politica. Ma si pone un problema, che è sicuramente un
problema apprezzabile, ma, essendo un problema di natura, formale,
si fa un ragionamento dove si dice: questo provvedimento è
legittimo o non è legittimo? Ora, non ponendo un problema di
sostanza, ma soprattutto un problema di forma, chiederei al
Consigliere Rigo, così come ai proponenti, di chiedere al
Presidente della commissione una convocazione urgente, in modo tale
che si possa prendere atto del documento in presenza di coloro che
hanno "firmato la legittimità", in modo da poter capire quelle che
sono le posizioni che hanno consentito di sottoscrivere e valutare
insieme. Qualora dovesse emergere che la posizione indicata dal
Consigliere Rigo è corretta, ovviamente prenderemo le decisioni
conseguenti. Qualora la delibera sia legittima e sia fondata,
ovviamente proseguiremo, fermo restando che subito possiamo mettere
a patrimonio comunque della commissione, a prescindere dai tempi,
il lavoro fino ad oggi fatto, che sicuramente è un lavoro più
importante rispetto a quella delibera. Il piano della sicurezza e
della mobilità non si riduce a quelle disposizioni contenute nella
delibera, ma il lavoro è più ampio; comunque, voglio dire, in modo
molto molto onesto chiedo di ritirare questa risoluzione, e sin da
subito metto la disponibilità mia e dei dirigenti a venire in
commissione per valutare il da farsi.
Presidente
- Sempre in discussione generale, ha chiesto
la parola il Consigliere Segretario Rigo, ne ha la facoltà.
Rigo (PD)
- Sì, poi chiederei una cortesia al Presidente.
A me interessa innanzitutto la tematica oggetto della nostra
discussione, credo necessario per varie ragioni addivenire ad un
piano programmatico ben preciso di medio e lungo periodo che
delinei il percorso che la nostra Regione intende fare non solo
rispetto al piano della sicurezza, ma collegato al piano della
mobilità. Volevo, voglio anche nel contempo affermare la centralità
di questo Consiglio. In questo senso allora, dal mio punto di
vista, la legge è molto chiara e indica come si deve arrivare a
definire il piano: attraverso un'approvazione consiliare, un
confronto nelle commissioni competenti e via di questo passo,
insomma!
A me non piace usare in maniera surrettizia gli argomenti per
metterla in caciara, no, a me interessava riprendere questo
discorso, perché il rischio è che discutendo discutendo, scivolando
scivolando, si perda un po' quella che è invece la vera essenza
dell'attività di questo Consiglio, che sì certo è quella ispettiva,
ma in particolare quella della programmazione, della
pianificazione. Volevo allora attraverso questa discussione
riaccendere un po' all'interno del Consiglio questo campanello di
allarme. Se non ho capito male, l'Assessore ci propone questo: non
facciamone una discussione in questo Consiglio, sulla legittimità o
meno di quella deliberazione della Giunta, discutiamone molto
serenamente in commissione, se è del caso, la Giunta ripresenta,
revocandola, la deliberazione. Benissimo, per cortesia, chiedo due
minuti, perché sono otto le persone che hanno firmato e vorrei
interpretare il pensiero di tutti: chiedo al Presidente una
brevissima sospensione.
Presidente
- Il Consiglio è sospeso per tre minuti.
Si dà atto che la seduta è sospesa dalle ore 12,23 alle ore
12,25.
Riprendiamo i lavori. Do la parola al Consigliere Segretario
Rigo, ne ha la facoltà. Un po' di silenzio, grazie!
Rigo (PD)
- Grazie. Sì, siamo d'accordo, quindi ritiro la
risoluzione, mi aspetto che in tempi brevi venga convocata la
commissione. Non so quale sia la commissione opportuna, comunque
gradirei essere informato...
(interruzione di un consigliere, fuori microfono)
...la IV, benissimo...per poterne discutere e insieme valutare
la deliberazione, ma anche il prosieguo della deliberazione, che a
me interessa anche quello molto di più... Grazie.
Il Consiglio prende atto del ritiro della
risoluzione.
Presidente
- Grazie. Allora con questo ritiro, essendo
stato espletato l'intero ordine del giorno, dichiaro conclusi i
lavori dell'odierna adunanza del Consiglio regionale. Buon appetito
a tutti.
L'adunanza termina alle ore 12,26.
