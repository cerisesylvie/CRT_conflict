Classificazione
ASSISTENZA SOCIALE
EDILIZIA
Edilizia pubblica



Oggetto del Consiglio n. 2702 del 25 luglio 2023 - Resoconto
OGGETTO N. 2702/XVI - Interpellanza: "Proposta al Consiglio
regionale del Piano triennale delle politiche abitative in
attuazione della l.r. 3/2013".
Bertin (Presidente) -
Passiamo ora all'interpellanza n.
67. Si è prenotato il consigliere Manfrin, a cui passo la
parola.
Manfrin (LEGA VDA) -
Quest'iniziativa segue una
discussione che si era aperta in occasione della discussione di una
mozione intitolata "Impegno a trasmettere ai Consiglieri regionali
un rapporto tecnico sul tema del disagio abitativo ai fini
dell'aggiornamento della l.r. 3/2013 e a definire adeguate
politiche per contenere tale disagio".
In occasione della discussione di questa iniziativa consiliare,
presentammo una risoluzione che sollevava tutta una serie di
aspetti relativi all'edilizia residenziale pubblica che non sono di
poco conto.
Nello specifico, tre problemi venivano sollevati perché, come
tutti sappiamo, c'è in atto una revisione della l.r. 3/2013;
abbiamo peraltro chiesto che venissimo messi al corrente delle
modifiche intervenute nelle discussioni che ci sono. Ma il problema
è che si sta procedendo, si sta affrontando la questione del
rinnovo della 3/2013 senza avere tre elementi che risultano
assolutamente fondamentali e che sono previsti dalla legge
3/2013.
Questi organismi sono: la Consulta regionale della casa, che
svolge funzioni consultive e propositive in relazione ai programmi
e ai piani riguardanti le politiche abitative e che dovrebbe essere
nominata Legislatura per Legislatura; l'Osservatorio, che è una
banca dati organizzata su base informatica, istituita con
deliberazione della Giunta regionale al fine di raccogliere ed
elaborare dati ed informazioni riguardanti le politiche abitative
utili all'elaborazione di programmi regionali generali e di
settore; fra l'altro, proprio da quest'Osservatorio dovrebbero
arrivare i dati e le analisi sulla situazione abitativa e si
dovrebbero trasmettere questi dati alle sedi politiche,
amministrative, economiche, sociali, professionali e
imprenditoriali e pubblicare un rapporto annuale di cui però non
abbiamo contezza. Infine, abbiamo una mancanza obiettiva, cioè
quella del Piano triennale che contenga delle politiche abitative,
gli indirizzi e i criteri programmatici finalizzati alla
realizzazione delle politiche abitative regionali che, in armonia
con gli altri strumenti della programmazione regionale, tiene conto
delle finalità della legge regionale, quindi degli obiettivi che la
l.r. 3/2013 porta con sé e dei fabbisogni primari espressi anche da
particolari categorie sociali. Tutti e tre questi organi, o piani,
di cui ci si dovrebbe dotare, sono purtroppo nella indisponibilità
di chi si occupa delle politiche della casa.
Con la risoluzione che avevamo messo in campo, avevamo chiesto a
questo punto di disciplinare, nominare, predisporre e istituire
questi tre dispositivi, che ci avrebbero permesso di migliorare e/o
di conoscere la situazione delle politiche abitative sul nostro
territorio.
Quella risoluzione è stata inesorabilmente respinta e allora, a
questo punto, mi sono chiesto: ma è possibile - e questa è una
domanda che rivolgo anche al Presidente Bertin oltre che al
Presidente della Regione - che vi sia una legge che prevede che si
debbano fare degli organi (abbiamo visto anche con la Consulta
femminile), che vi sia un Osservatorio, che vi sia un Piano e che a
questa legge non si dia applicazione? Perché, obiettivamente, se le
leggi si applicano selettivamente, e addirittura le applica
selettivamente chi le fa e chi dovrebbe farle rispettare, a questo
punto mi chiedo come possiamo noi chiedere ai cittadini di
rispettare le leggi, quando siamo i primi a non rispettarle.
Quindi, a fronte di questo, con questa interpellanza, Assessore, le
chiedo per quale motivo non sia stata data la piena applicazione
delle disposizioni della l.r. 3/2013, presentando al Consiglio
regionale la proposta di Piano triennale delle politiche abitative,
con i contenuti che abbiamo richiamato, in tempo utile per
l'analisi del Piano da parte delle Commissioni consiliari
competenti; chiedo anche se intenda discutere, a partire dalle
Commissioni consiliari competenti, il Piano di revisione della
legge 3/2013.
Presidente -
Risponde l'assessore Marzi, a cui passo la
parola.
Marzi (SA) -
Come già affermato nella precedente
iniziativa, il lavoro del tavolo di lavoro per la revisione della
legge 3/2013 sarà esaminato in piena collaborazione con il
Consiglio per il tramite della Commissione consiliare
permanente.
I lavori del tavolo saranno arricchiti dal contributo dei lavori
del gruppo interistituzionale promosso dal Dipartimento politiche
sociali, nell'ambito del Piano di zona sul tema dell'
housing
dedicato alla povertà. I nuovi bisogni, derivanti dalle
trasformazioni sociali ed economiche degli ultimi anni, e le nuove
realtà sociali orientano verso percorsi di trasformazioni delle
agenzie regionali e degli enti che si occupano della casa.
Questi, dati da attuali soggetti che si occupano prettamente di
gestione del patrimonio immobiliare della casa, dovranno connotarsi
come soggetti promotori di politiche di sostegno ed integrazione
sociale. Ciò significherà programmare ed operare nell'ottica di
prevenire le situazioni di morosità, nonché individuare e
diversificare soluzioni abitative commisurate agli attuali e futuri
bisogni delle persone e delle famiglie, rispetto alle loro diverse
condizioni di disagio e di necessità.
Questa prospettiva si allinea ai contenuti del dibattito
consiliare profuso in modo approfondito sul tema che ha più volte
evidenziato la necessità di rivedere nel suo complesso la normativa
attuale.
Già all'inizio di questa legislatura è già stata espressa la
necessità di dover ragionare di
housing
sociale in un'ottica
multidimensionale e multidisciplinare che raccordi maggiormente le
politiche di accesso alla casa con gli interventi di sostegno al
reddito e di inclusione sociale che sono volti alle persone e alle
famiglie in stato di disagio.
Questa maggioranza ha, infatti, trasferito la Struttura delle
politiche abitative e quella precedente dall'Assessorato alle opere
pubbliche dove, sino a quel momento, erano incardinate al
Dipartimento politiche sociali dell'Assessorato alla Sanità, salute
e politiche sociali.
Questo passaggio, solo apparentemente di carattere
amministrativo, dimostra di fatto come sia stata chiara la scelta
politica di assicurare ai destinatari e ai beneficiari della legge
un'attenzione maggiormente incentrata in un'ottica sociale. Si è
separata, quindi, la gestione prettamente amministrativa dei mutui
per la casa dagli interventi di carattere di sostegno ed
emergenza.
Il passaggio alle politiche sociali ha reso maggiormente
evidente che la legge 3/2013 necessita di un nuovo approccio che
affronti il tema del disagio abitativo nella sua complessità,
trasformandolo in disagio socio-abitativo. L'aspetto della casa,
infatti, nella maggior parte dei casi rappresentata solo una parte
dei problemi dei nuclei in situazioni di fragilità. Spesso, a
questo si aggiunge un disagio lavorativo ed un problema di
fragilità familiare, per cui necessitano strumenti flessibili e in
grado di dare risposte adeguate.
La revisione della normativa attuale deve quindi svilupparsi in
un'ottica di presa in carico di nuclei fragili in un contesto,
appunto, multidisciplinare. É necessario individuare soluzioni che
confermino di mantenere il diritto alla casa, evitando lo
scivolamento nella morosità e, di conseguenza, nella decadenza,
tenendo a mente che il fine ultimo è l'autonomizzazione del nucleo
familiare, anche dal punto di vista abitativo.
L'ultimo Piano triennale è stato approvato dal Consiglio
regionale il 27 marzo del 2018  e - lei ha ragione, collega
Manfrin - questo doveva essere rinnovato. Nel frattempo, però, il
mondo è cambiato già con la crisi sociale economica ed energetica
in corso, a cui hanno seguito pandemia ed il conflitto tuttora in
corso, con conseguente acuirsi di diversificazioni e di aumento
delle fragilità sociali.
Un nuovo Piano triennale potrà essere quindi preso in
considerazione a seguito della revisione della l.r. 3/2013, potendo
contare su strumenti maggiormente adeguati di quelli ad oggi a
disposizione. In tale ottica, saranno, ovviamente, coinvolte le
Commissioni consiliari competenti e tutti i soggetti portatori di
interesse, a vario titolo coinvolti, nella gestione delle politiche
abitative.
In tal senso, io ritengo che la sua iniziativa mantenga assoluta
dignità; quello che lei segnala rispetto al fatto che dal 2018 al
2023 non ci sia stato un altro Piano era assolutamente corretto. Mi
permetto poi di dirle, anche in maniera assolutamente chiara e
franca, che non c'è momento nel quale questo è più giustificato,
visto che è già partito un iter e che ci auguriamo, con la fine
dell'autunno, di iniziare anche in Commissione un dibattito
dedicato a questo tema, dopo aver avuti i primi studi e le prime
proposte di riferimento.
Presidente -
Per la replica, la parola al consigliere
Manfrin.
Manfrin (LEGA VDA) -
Mi sono munito di un calendario e
scriverò ivi la frase: "Collega Manfrin lei ha ragione", perché
dubito che potrei udirla nuovamente dalla sua bocca; quindi, ho
preso buona nota. Io, Assessore, la ringrazio per la sua risposta e
accolgo anche con favore la sua volontà di coinvolgimento del
Consiglio e delle Commissioni rispetto alla revisione della legge.
Però rimane un problema ed è questo: se una legge regionale ci dice
che dobbiamo avere il Piano politiche abitative, se una legge
regionale dice che dobbiamo avere l'Osservatorio, se un piano
regionale dice che dobbiamo avere la Consulta... io capisco quello
che dice lei, però abbiamo un esempio - e chiamerei a testimoniare
il presidente Bertin - proprio sulla Consulta femminile, dove si è
detto: "Facciamo una riforma, modifichiamola, cambiamola eccetera".
Noi, e guardo la collega Guichardaz, abbiamo detto: "Scusate, c'è
una legge e va rispettata; poi fate tutte le modifiche che volete,
ma intanto c'è una legge e quella legge va rispettata".
Non è che si può dire: "Va beh, c'è una legge però aspettiamo
perché stiamo modificando, stiamo cambiando". No, va rispettata.
Capisce, Assessore?
Io, sinceramente, non so a chi appellarmi, nel momento in cui la
Regione stessa non rispetta le leggi; però, vede, questo è un
grosso
vulnus
, perché non è soltanto il Piano triennale, ma
c'è anche tutta la parte di dati dell'Osservatorio che dovrebbe
essere fornita e di cui siamo privi. E questo non è solo dal 2018.
Quindi, siamo privi di dati che ci dicono qual è la situazione
della condizione della casa oggi, così come della Consulta.
Io ricordo distintamente che, quando abbiamo parlato del PSBS
(Piano per la Salute e il Benessere Sociale) e abbiamo fatto le
audizioni, abbiamo chiesto, siccome c'era un pezzo ampio sul
problema della casa, di audire i rappresentanti degli inquilini;
sono arrivati dei sindacalisti che non avevano la minima idea di
cosa stavamo parlando. Se questa è la condizione della Consulta,
sinceramente io mi metto le mani nei capelli. Come facciamo a
pensare che ci sia qualcuno che rappresenta gli inquilini se non ha
neanche idea di quali siano i problemi? Peraltro, chi fa il
sindacalista e non abita nelle case e, se a rappresentare gli
inquilini c'è una persona che non abita nelle case, allora, non so,
a rappresentare gli allevatori mandiamo chi fa l'industriale: non
ne ho idea.
Detto questo, ripeto Assessore, il problema rimane. La legge
3/2013 prevede delle cose; lei giustamente vuole riformarle e ha
espresso la volontà di coinvolgere il Consiglio - e io la ringrazio
e ne sono entusiasta - così come le Commissioni, ma gli obblighi
della 3/2013 ad oggi, e fino a quando è vigente, vanno
rispettati.
Io questo glielo dico: lei faccia quello che vuole, però sappia
che non sta rispettando una legge e, se non rispetta la legge, poi
ovviamente faremo le azioni conseguenti.
