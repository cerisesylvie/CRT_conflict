Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3044 del 17 ottobre 2007 - Resoconto
OGGETTO N. 3044/XII - Interpellanza: "Acquisti da parte della
pubblica amministrazione di manufatti realizzati con materiale
riciclato".
Interpellanza
Premesso che il Green Public
Procurement è lo
strumento che rende eco-sostenibili gli acquisti pubblici adottando
criteri ambientali nelle procedure d'acquisto della Pubblica
Amministrazione;
Ricordato quindi che il Green Public Procurement permette di
sostituire i prodotti e i servizi esistenti con altri di minore
impatto ambientale;
Richiamato il Decreto Ministeriale 8 maggio 2003, n. 203 il
quale stabilisce che gli uffici pubblici, le società a prevalente
capitale pubblico e le società di gestione dei servizi coprano il
fabbisogno annuale di manufatti e beni con una quota di prodotti
ottenuti in materiale riciclato nella misura del 30%;
Ritenuto importante conoscere in che modo l'Amministrazione
regionale applica queste prescrizioni;
il sottoscritto Consigliere regionale
Interpella
il Governo regionale per sapere:
1) quali sono le modalità di applicazione del D.M. 203 nella
nostra Regione;
2) se esistono circolari applicative, dirette agli uffici
regionali e alle società controllate o partecipate dalla Regione,
dei precetti contenuti nel decreto considerato e se sono sorti dei
problemi nell'applicazione del decreto stesso e quali sono stati i
provvedimenti;
3) in che modo intende ampliare o quanto meno implementare la
diffusione degli acquisti verdi.
F.to: Venturella
Presidente
- La parola al Consigliere Segretario
Venturella.
Venturella (Arc-VA)
- Vorrei prima illustrare cos'è il
"Green Public Procurement": sono gli appalti cosiddetti
"ecosostenibili e compatibili". È un'opportunità e qualcuno dice
che questi strumenti, per così dire appalti verdi, potrebbero
essere considerati uno degli strumenti principali che hanno gli
enti locali e le pubbliche amministrazioni per mettere in atto
strategie di sviluppo sostenibile; cosa vuol dire? Vuol dire che
all'interno dei diversi tipi di appalto, che vanno dalle forniture
di beni e anche di servizi, una direttiva dell'UE e poi diverse
sentenze della Corte di giustizia di Strasburgo hanno indicato nel
ricorso a questo strumento, ossia nel far sì che negli appalti
globali di una pubblica amministrazione almeno il 30% sia destinato
a prodotti che abbiano delle caratteristiche precise di
eco-sostenibilità e compatibilità... hanno indicato questa come una
pratica che si poteva adottare senza problemi. Cosa si deve fare?
Si devono solo introdurre a livello d'appalto, nella fattispecie
nei capitolati speciali d'appalto, dei criteri di tipo ambientale.
Perché questo strumento degli appalti cosiddetti "ecosostenibili" è
importante? Perché permette di sostituire prodotti e servizi
esistenti sul mercato con altri a minore impatto ambientale. Si
introducono in questo modo dei principi, credo che l'Assessore
Cerise, che si occupa della gestione dei rifiuti, sa bene a cosa mi
riferisco, perché è parte integrante del lavoro che sta facendo il
suo Assessorato; ora tali prodotti e servizi hanno queste
caratteristiche: riducono l'uso delle risorse naturali,
sostituiscono le fonti energetiche da non rinnovabili a
rinnovabili, riducono la produzione di rifiuti, riducono le
emissioni inquinanti, oltre che i pericoli e i rischi ambientali.
L'UE proprio nel novembre 1996 pubblicò il Libro verde sugli
appalti pubblici nell'UE, riconoscendo l'opportunità di introdurre
criteri ecologici nella selezione di beni e servizi.
Restiamo in attesa delle risposte dell'Assessore, a cui abbiamo
chiesto in riferimento al tipo di argomento:
"quali sono le
modalità di applicazione del DM 203 nella nostra regione"
,
quello che dà le indicazioni sugli appalti ecocompatibili; se
esistono nella nostra amministrazione delle circolari applicative e
se si intende implementare questo tipo di procedura all'interno non
solo degli enti locali e della pubblica amministrazione, ma il DM
n. 203 impone anche che le società collegate alla pubblica
amministrazione vadano in tale senso.
Si dà atto che dalle ore 16,50 presiede il Vicepresidente
Tibaldi.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Il collega Venturella pone
l'attenzione per la verità su un decreto ministeriale che non è
stato così osservato dal sistema delle Regioni, tant'è che,
rispetto a questo tema, il nostro Assessorato ad aprile 2007 ha
ricevuto dalla Direzione ambiente dell'Assessorato del collega
Cerise la trasmissione di una circolare del febbraio 2007, che il
Ministero dell'ambiente e della tutela del territorio inviava a
tutte le Regioni. In questa circolare è stato richiamato il DM n.
203 con un'esortazione alle Regioni perché il decreto ministeriale
individua le Regioni come soggetti che devono adottare le
disposizioni destinate agli enti pubblici e alle società a
prevalente capitale pubblico e rilevava che a quella data -febbraio
2007 - solo la Provincia di Bolzano aveva ottemperato agli obblighi
di legge.
Non voglio sminuire questo argomento dicendo non lo ha fatto
nessuno, "mal comune è mezzo gaudio" come si suol dire, ma solo per
dire che il decreto ministeriale sottopone alla nostra attenzione
un argomento molto importante, individua delle percentuali
anch'esse molto importanti, filosoficamente condivisibili, ma, dal
punto di vista della pratica, sicuramente questo argomento è un
argomento di non facile soluzione. Anche perché come forniture
abbiamo nel passato utilizzato della carta riciclata, non
adempiendo al DM n. 203, parlo solo di una fornitura che è stata
scelta di materiale riciclato che è la carta, sicuramente un
prodotto molto elementare, abbiamo avuto non dico un'insurrezione,
ma delle resistenze esagerate da parte degli uffici perché quella
carta riciclata nell'utilizzo inceppava continuamente le macchine.
Stiamo parlando di una fornitura del 2005, quindi i nostri uffici
dopo quella fornitura di carta riciclata sono tornati all'utilizzo
di carta non riciclata.
Come ha potuto intuire, sulla prima e seconda domanda noi non
abbiamo normato, ossia né emanato la circolare, né dato indicazioni
agli enti pubblici e alle società a prevalente... È un argomento
che, anche in virtù della sua esortazione, ritengo debba essere
oggetto di approfondimento, ritengo che i miei servizi con la
Direzione ambiente del collega Cerise debbano adoperarsi per
"costruire" il provvedimento che il DM n. 203 richiede, non sarà un
risultato scontato quello di raggiungere il 30%, che è un obiettivo
e un traguardo, ma che non credo, per come siamo organizzati, si
possa cogliere senza particolari sforzi, però l'impegno è quello di
approfondire per vedere cosa si può fare.
Presidente
- La parola al Consigliere Segretario
Venturella.
Venturella (Arc-VA)
- Prima un'osservazione, Assessore:
lei dice che avete avuto in passato problemi sulle forniture in
riferimento all'uso della carta per fotocopie...
(interruzione dell'Assessore Marguerettaz, fuori
microfono)
... certo, ma non pensavo che con questa si inceppassero le
stampanti, non credo che si usi per questo... Io ritengo che
limitare il discorso degli appalti ecocompatibili all'uso della
carta sia non tanto corretto, perché ho degli esempi che di beni
non trattano nulla, ma di servizi. Il DM n. 203 non entra solo nel
merito della fornitura di beni, ma anche di servizi e le faccio un
esempio, ma prima una piccola osservazione. Lei ha detto:
"filosoficamente posso essere d'accordo sul 30%", ma la pratica è
una cosa diversa e di non facile soluzione. Vorrei capire come ha
fatto la Provincia autonoma di Bolzano...
Marguerettaz
(fuori microfono)
- ... ha
deliberato, ma non so se ha centrato l'obiettivo...
Venturella (Arc-VA)
- ... secondo me, nei nostri
frequenti pellegrinaggi, dalla II alla V Commissione, forse
qualcosa che la riguarda potrebbe interessarla in quel di Bolzano,
che non siano i prodotti agricoli.
Le volevo solo - per rispondere alle sue naturali critiche -
citarle un caso finlandese che mi pare riguardi proprio
l'Assessorato dell'Assessore Pastoret (non me ne voglia
l'Assessore): nel settembre 1997 il Servizio di trasporti del
Comune di Helsinki pubblicò un bando di gara per l'assegnazione e
copertura di una linea di autobus, ma l'appalto verde non fu su un
bene, ma su un servizio, perché richiese, oltre all'offerta
economicamente più vantaggiosa, 3 specifichi criteri: costi
complessivi del servizio, qualità dei mezzi di trasporto, qualità e
programma ambientale dell'operatore. La gara prevedeva
l'assegnazione di punti extra per l'utilizzo di mezzi che
producessero emissioni di rumore esterno inferiore ai 77 decibel,
emissione di ossidi di azoto inferiori a 4 gr/kW ora. La compagnia
arrivata seconda fece un ricorso, si appellò all'Autorità nazionale
competente, insomma nel 2002 la sentenza della Corte di giustizia
europea dette ragione al Comune di Helsinki. Non si tratta quindi
solo di acquistare quei beni che hanno l'"eco-label", hanno il
marchio, ma si tratta di impostare in maniera diversa i nostri
appalti pubblici, chiedendo delle prestazioni ambientali superiori
ai nostri fornitori, di beni e di servizi, di questo si tratta.
Siamo comunque rammaricati che siamo all'interno della compagnia
delle Regioni e delle Province autonome che non hanno dato
applicazione al DM del 2004. Le consiglio, Assessore, un piccolo
pellegrinaggio in quel di Bolzano per vedere come hanno applicato
il DM n. 203.
