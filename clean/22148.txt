Classificazione
ENERGIA
Energia idroelettrica



Oggetto del Consiglio n. 1817 del 8 marzo 2006 - Resoconto
OGGETTO N. 1817/XII - Utenze di energia elettrica abilitate alla
stipulazione di nuovi contratti più vantaggiosi.
(Interrogazione)
Interrogazione
Premesso:
- che la regionalizzazione del comparto elettrico valdostano
(CVA e DEVAL) non ha comportato finora benefici immediati agli
utenti finali in termini di riduzioni tariffarie, se non a un
limitato numero di imprese raggruppate in consorzio;
- che la distribuzione elettrica sul territorio valdostano è
effettuata da DEVAL, società controllata da ENEL e partecipata
dalla finanziaria regionale FINAOSTA;
- che, al fine di consentire un risparmio ai consumatori,
ENEL ha adottato - sin dall'inizio del 2005 - un nuovo piano
tariffario che individua un insieme di opzioni contrattuali tarate
sulla base di diverse tipologie di consumo;
- che, come annunciato dalla massiccia campagna promozionale
in atto su tutti i mass-media, solo le utenze dotate di contatore
elettronico con telelettura possono effettuare un concreto
risparmio energetico e usufruire degli sconti tariffari
previsti;
- che, rispondendo a un'interrogazione del nostro gruppo
consiliare, l'assessore regionale Marguerettaz annunciava un anno
fa l'imminente installazione di un migliaio di contatori
elettronici nel Quartiere Dora di Aosta;
ciò premesso, i sottoscritti Consiglieri regionali
Interrogano
la Giunta regionale per conoscere:
1) se è stata completata l'installazione dei contatori
elettronici nel Quartiere Dora di Aosta;
2) quante sono, ad oggi, le utenze valdostane che già dotate
di contatore elettronico e pertanto abilitate alla stipulazione di
nuove formule contrattuali più vantaggiose;
3) entro quando si prevede di estendere tale sistema di
lettura a tutti gli utenti valdostani.
F.to: Tibaldi - Frassy - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Oggi il Consigliere Tibaldi mi fa una serie
di quesiti che sono assolutamente di grande importanza, ma sono
corposi, quindi i 10 minuti io cercherò di rispettarli, lui non
rispetta i 5, ma io cercherò di rispettare i 10.
Non è corretto affermare che la regionalizzazione totale e
parziale del settore elettrico ha portato vantaggi solo a un
limitato numero di imprese; dall'inizio della sua attività, luglio
2005, la "DEVAL Energia" ha stipulato, o è prossima a farlo,
contratti per circa 700 clienti. Tale risultato è in linea con
quanto ottenuto a parità di tempo dalle migliori società di
distribuzione italiane; questo lo dico perché c'è sempre la voglia
di fare delle comparazioni, ma solo quando si vuole gettare del
discredito. "DEVAL Energia" è in procinto di prendere due
importanti iniziative: l'invio ad altrettanti clienti, che sono
2.000, contratti da sottoscrivere e restituire con busta
preaffrancata, a questi nuovi clienti, sottoscrivendo il contratto,
oltre a beneficiare di uno sconto del 15% sulla componente energia,
9,5% in valore assoluto della bolletta, verrà restituito l'anticipo
sul consumo, mentre "DEVAL" con la prima bolletta fatturerà lo
stesso importo escluso gli interessi nel frattempo maturati.
Inoltre, entro il corrente mese, inizierà una campagna "porta a
porta" presso quei clienti che non hanno aderito alle proposte
inviate già l'autunno del 2005. Questi numeri sono assolutamente
importanti: gli operatori economici residenti in Valle che hanno
partita IVA e hanno delle forniture permanenti con consumi non
inferiori ai 10-12.000 KWh anno, che non utilizzano ancora le
tariffe del mercato libero, sono circa 3.500, quindi quelli che
possono avere effettivamente un beneficio interessante sono 3.500 e
non il popolo delle partite IVA, che sono molti di più, superano i
20.000, perché ci deve essere un interesse. A questi si possono
aggiungere circa 800 forniture per servizi generali dei condomini.
Attenzione, quando le dico 3.500, dobbiamo poi escludere tutte
quelle utenze temporanee, cioè quelle utenze che vengono fatte per
cantieri, eccetera. Questa soglia di consumi presuppone una potenza
impegnata di 10 KW e il risparmio annuo per queste persone è di
circa 130-180 euro all'anno, pari a circa il 9% imposte comprese.
Rispetto a questo, ci sono poi tutta una serie di utenze, che sono
tutti i ripetitori... che sono utenze della "Telecom", della
"Siemens", tutti coloro che hanno impianti di distribuzione.
Fatta questa premessa, tornando alle domande,
"se è stata
completata l'installazione dei contatori elettronici del quartiere
Dora di Aosta"
, l'installazione dei contatori elettronici
presso il quartiere Dora per circa 900 clienti è terminata nel
secondo semestre 2005, quindi la mia dichiarazione è stata seguita
dai fatti. Attualmente in telegestione - gestione in remoto -
vengono effettuate le seguenti operazioni: lettura, attivazione del
contatore per nuove forniture, aumento o diminuzione della potenza
a disposizione del cliente, modifiche contrattuali, diminuzione
della potenza disponibile per gli utenti morosi. Vale la pena
soffermarsi su questo ultimo aspetto, cioè gli utenti morosi,
rispetto al quale c'è un'importante rilevanza sociale che
rappresenta, a fronte di una bolletta non pagata nei termini
stabiliti, una disattivazione che veniva fornita inviando un
operaio, che toglieva l'energia e sigillava il contatore. Con la
gestione in remoto il sistema installato consente di diminuire la
potenza a disposizione da 3,3 KW a 0,5 KW, cioè il cliente così non
rimane al buio, ma può disporre di una quantità di energia
sufficiente per gli usi più opportuni e dispone di altri 20 giorni
per saldare il debito. Vi è quindi un'attenzione particolare a
quelle situazioni di disagio. Entro il corrente anno i contatori
elettronici saranno installati in altre aree test:
Gressoney-La-Trinité, Perloz, Chamois e Rhêmes-Notre-Dame. I
contatori elettronici sono stati realizzati su un progetto "ENEL"
con una tecnologia complessa e molto sofisticata, si tratta di
trasferire un segnale prima sullo stesso cavo che trasporta
l'energia elettrica e successivamente utilizzando il "GSM".
L'"ENEL" ha già installato 28 milioni di contatori elettronici sui
30 milioni previsti, altre grandi società di distribuzione, quali
la "ACEA Roma", la "AEM Torino" e la "AEM Milano", sono agli inizi,
alcune hanno tentato la strada sperimentando altre tecnologie di
cui non si conoscono i risultati è l'affidabilità.
Sconti sulle tariffe:
"quante sono, ad oggi, le utenze
valdostane che già dotate di contatore elettronico e pertanto
abilitate alla stipulazione di nuove formule contrattuali più
vantaggiose"
e la terza domanda:
"entro quando si prevede di
estendere tale sistema di lettura a tutti gli utenti
valdostani"
, questi sono i tempi della sperimentazione. È
chiaro che una piccola società come "DEVAL" ha un costo
complessivamente che è di circa 10 milioni di euro, perché il costo
del contatore è grosso modo superiore a 100 euro e ci sono un
centinaio di migliaia di contatori, quindi il conto è questo.
Credo di aver risposto a tutto, darei un'ulteriore integrazione,
perché quello che vi ho rappresentato è soprattutto un contesto di
"DEVAL Energia". C'è da aggiungere quello che è stato fatto
precedentemente con l'ausilio dei consorzi, ovvero di
"Idroelettrica" e di "Idroenergia" e, rispetto a questo, c'è un
beneficio economico che è in termini quantitativi più elevato,
"Idroelettrica" ha 129 soci e clienti per 585 punti di prelievo,
con un totale di energia somministrata di 128 gigawatt, stima a
tutto il 2006. Nel corso del 2006 quindi ci sarà il proseguimento
dell'estensione della fornitura anche ai Comuni più piccoli,
includendo in questo caso anche l'energia per l'illuminazione
pubblica e questo in virtù di una convenzione che è stata a suo
tempo siglata con il BIM. Credo che l'attività del comparto
energetico ovvero "CVA" con i suoi consorzi, "CVA" con la fornitura
dell'energia a basso costo a "DEVAL Energia", sta producendo sempre
più dei vantaggi importanti a tutti coloro che hanno un vantaggio.
Quando ho detto prima del "porta a porta"... Consigliere Tibaldi,
lei deve considerare il fatto di sempre più dare una risposta, per
evitare che delle convenienze minime (30-40 euro) ci "sfuggano di
mano", ovvero un imprenditore che deve destinare una mezza giornata
o qualche ora del suo tempo per fare queste operazioni
probabilmente ha delle motivazioni per 30-40 euro all'anno che sono
modeste. Se in una logica di servizio all'utente - e vi ho parlato
del "porta a porta" - andiamo nella sede dell'artigiano nel
rappresentargli queste condizioni e nel proporgliele direttamente
nella sua sede, credo che i vantaggi saranno abbastanza
evidenti.
Presidente - La parola al Consigliere Tibaldi.
Tibaldi (CdL) - Assessore, non ho udito entro quando si prevede
di estendere il sistema di lettura elettronico a tutti gli utenti
valdostani...
(interruzione dell'Assessore Marguerettaz, fuori
microfono)
... ha parlato di 4 Comuni, ce ne sono 74! La domanda è
"entro quando si prevede..."
e le spiego perché; lei stesso
ha ricordato, correttamente, che l'"ENEL" ha installato in Italia
28 milioni di contatori elettronici sui 30 previsti, vuol dire che
l'Italia praticamente è quasi servita, rimane meno del 10% di
utenze da convertire all'elettronico. La Valle d'Aosta, che in
genere è all'avanguardia - vediamo il digitale terrestre, di cui
parleremo dopo -, stavolta è in straritardo perché, rispetto alle
100 e oltre mila utenze, 900 sono elettroniche: quelle del
quartiere Dora. Lei oggi si è vantato di aver rispettato gli
impegni, perché un anno fa le ho fatto un'interpellanza analoga,
oggi è l'interpellanza di verifica, 900 utenze le ha mandate a buon
fine, ma le altre quando? Le spiego il perché, Assessore. Gli
utenti valdostani, fra cui tutti noi, siamo bombardati da una
pubblicità assillante, nel senso che il contatore elettronico
permette un risparmio significativo in termini di tariffa in
bolletta. Visto che l'operazione "CVA DEVAL" stenta a portarci tali
vantaggi tariffari, confidiamo su quelli che "ENEL" sta propugnando
a livello nazionale; la condizione però è questa: senza contatore
elettronico tali vantaggi per noi rimangono un'utopia, li vediamo
nel piccolo schermo, sono piacevoli ma, di fatto, non ne traiamo
dei benefici. Lei ci ha fatto una bella riflessione sul sociale, in
caso di morosità ci ha parlato di una disattivazione graduale con
0,5 KW che vengono erogati nonostante la morosità per una ventina
di giorni, il lumicino che permette la sopravvivenza anche
energetica e non solo, ma sta di fatto che le utenze domestiche
richiedono una potenza superiore ai 3,3 KW, si deve spesso accedere
ai 4,5 KW la cui tariffa è molto più cara, si va da 7 a 16
centesimi per KW/H; di conseguenza, tutte queste previsioni devono
trovare delle tempistiche più brevi, perché all'ultima domanda lei
non ha risposto. Visto che la Regione ha delle partecipazioni
significative nelle società elettriche: di produzione, totalitaria,
di distribuzione, quasi a metà e adesso c'è la previsione che
diventi totalitaria sulla base di quanto ho letto, è opportuno dare
un "colpo di acceleratore" a questa installazione elettronica dei
contatori, perché va bene essere all'avanguardia, ma l'avanguardia
non deve essere solo annunciata - e questo non succede solo per
l'energia elettrica, succede anche per la televisione -, ma deve
essere fatta con concretezza. Il risultato che abbiamo ottenuto in
un anno è di 900 utenze, ve ne sono 28 milioni installate in tutta
Italia su 30 milioni. Assessore, visto che ha la possibilità di
farlo, dia il sollecito giusto agli organi competenti e permetta un
risparmio, perché lei ha fatto una premessa dicendo che è
confutabile quello che è stato scritto nella nostra interrogazione
sulle riduzioni tariffarie; su 24 mila partite IVA ci sono 700
utenze "DEVAL Energia", questi sono i numeri che oggi mi ha
ribadito e che si riferiscono alla scorsa risposta...
(nuova interruzione dell'Assessore Marguerettaz, fuori
microfono)
... 3.500 quelle che hanno un senso, ha fatto un "minestrone" di
diversi sconti tariffari, bene o male non abbiamo percepito quali
siano le nature.
Concludo, su 24 mila partite IVA esistenti in Valle solo 700
hanno i benefici erogati da "DEVAL Energia", 10-15%, ben vengano.
Ha previsto l'estensione fino a 1.500 utenze, neppure il 10%;
allora è opportuno che anche "DEVAL Energia" attivi le linee di
sconto tariffario per tutti quanti. Mi fa piacere sentire che oggi
anche lei ha detto che i 30-40 euro risparmiati dall'artigiano
possono essere significativi, esattamente 2 mesi fa mi ha detto il
contrario, è agli atti la sua dichiarazione, questo ravvedimento è
operoso, anche se tardivo.
