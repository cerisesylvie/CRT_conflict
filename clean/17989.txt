Classificazione
SPORT E TEMPO LIBERO
Sport invernali


Resoconto integrale del dibattito dell'aula
Oggetto del Consiglio n. 1083 del 12 gennaio 2000 - Resoconto
OGGETTO N. 1083/XI Possibilità di collaborazione con il
Comitato organizzatore "Torino 2006" per i Giochi olimpici
invernali. (Interpellanza)
Interpellanza Preso atto che i Giochi Olimpici invernali del
2006 sono stati assegnati alla città di Torino;
Richiamata la scelta operata circa un anno fa da parte
dell’Amministrazione regionale di non ricercare la
cooperazione con il Comitato organizzatore "Torino 2006",
giustificando tale scelta come motivo di opportunità, dopo il
risultato del referendum contro la candidatura di "Aosta 98";
Considerato che i Giochi Olimpici costituiscono una
manifestazione di straordinaria promozione turistica e
valorizzazione del territorio, oltre che evidente fonte di
incremento professionale ed economico per le zone, da essi,
interessate;
Preso atto delle affermazioni avvenute
nell’ambito della "Giornata Olimpica" svoltasi nel
salone delle Manifestazioni del Palazzo regionale il
19/12/1999;
I sottoscritti Consiglieri regionali
Interpellano
La Giunta regionale per conoscere:
1) se ritiene utile per la Valle d’Aosta
riprendere il discorso di una vera collaborazione con il Comitato
organizzatore "Torino 2006" al fine di creare sinergie promozionali
di alto livello per la Valle d’Aosta;
2) in caso di risposta affermativa, quali sono le azioni che
l’Amministrazione regionale intende porre in essere
al fine di realizzare una fattiva collaborazione.
F.to: Viérin M. - Comé
PrésidentLa parole au Vice-président Viérin Marco.
Viérin M. (Aut)
Dopo aver preso atto che i Giochi olimpici
invernali sono stati assegnati per il 2006 alla città di Torino, e
visto che essi costituiscono una manifestazione di straordinaria
promozione turistica e valorizzazione del territorio, oltre che
evidente fonte d'incremento professionale ed economico per le zone
eventualmente interessate, a seguito della risposta ad
un'interpellanza presentata dal nostro gruppo nel mese di luglio e
ancora successivamente alle affermazioni avvenute nell'ambito della
giornata olimpica svoltasi nel Salone delle manifestazioni del
Palazzo regionale il 19 dicembre, un grazie al CONI valdostano per
aver invitato la Christillin.
Richiamati questi fatti, che penso siano a conoscenza di tutti i
presenti, si rileva che da un punto di vista politico questa Giunta
continua a dire, come ha affermato a luglio, che non vuole fare
nulla di concreto per quanto concerne la collaborazione con "Torino
2006", mentre si inizia a pensare per agire sul versante
promozionale essendo Torino a soli 100 km e quindi ad una distanza
che permetterà un ritorno comunque sia in termini d'immagine, che
in termini di ricettività.
Su questa cosa non eravamo d'accordo nel mese di luglio, e non
siamo d'accordo neanche oggi! Perché sia ieri che oggi la Giunta ha
sostenuto: se il "Comitato 2006" avrà l'esigenza di tipo logistico
ricettivo ce lo chieda, altrimenti? punto interrogativo! Noi
vorremmo che non ci fosse un punto interrogativo, vorremmo avere
delle risposte su cosa si vuole fare e perseguire!
Purtroppo anche nell'articolo de "La Stampa" del 21 dicembre
1999, dove si riprendono le dichiarazioni del Presidente della
Giunta proprio in occasione della giornata olimpica, in
quell'articolo il Presidente ribadiva:
"Se verremo contattati,
offriremo il nostro contributo".
Mi sembra una cosa non dico
deleteria, ma di poco gusto quanto meno!
È per queste motivazioni che chiediamo se la Giunta ritiene
utile per la Valle d'Aosta riprendere il discorso di una vera
collaborazione con il Comitato organizzatore "Torino 2006", al fine
di creare sinergie promozionali di alto livello per la Valle
d'Aosta e, in caso di risposta affermativa, quali sono le azioni
che l'Amministrazione regionale intende porre in essere, al fine di
realizzare una fattiva collaborazione, e non solo di restare in
attesa!
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Mi diventa difficile rispondere a
quest'interpellanza e dire qualcosa di nuovo rispetto a quanto già
detto a suo tempo, se non sottolineare che ci sono due tipi di
possibilità o decisioni. Una fa parte delle decisioni che possiamo
prendere noi da soli, e l'altra fa parte di decisioni che non
possiamo assumere noi da soli.
Per quanto riguarda le decisioni che possiamo prendere noi,
oltre a prendere atto che questo evento è stato assegnato ad una
località a noi limitrofa, vista l'importanza e l'impatto a livello
mondiale di questo evento, visto che la localizzazione dei centri
turistici che ruotano attorno alla località dove è stato assegnato
questo evento a livello mondiale è fatta per macroregioni, noi
cercheremo - e già ci stiamo attivando, lo abbiamo anche messo in
programma nella nostra nuova campagna promozionale che si rivolge
soprattutto all'estero, soprattutto nei contatti di campagne
promozionali anche a livello non solo europeo, ma anche americano -
di sottolineare che la località dell'arco alpino dove vengono
svolte le Olimpiadi è una realtà molto vicina alla realtà della
Valle d'Aosta. Quindi cercheremo nella nostra promozione non tanto
di candidarci a svolgere eventualmente supplenza nello svolgimento
di gare e di competizioni sportive, ma di candidarci con le nostre
attrezzature ricettive, con le nostre potenzialità turistiche, per
recepire esigenze che comunque si presenteranno anche dal punto di
vista ricettivo preliminarmente durante l'esecuzione di questo
evento.
Cercheremo anche in modo corretto nel nostro messaggio
promozionale di utilizzare questo evento molto importante, per
promuovere la nostra regione.
E queste sono decisioni, insieme a tutta una serie di
microiniziative, che possiamo come Amministrazione regionale, ma
anche e soprattutto in collaborazione con gli operatori del
settore, portare avanti, e sulle quali ci possiamo fin d'ora
impegnare.
Ci diventa difficile fare delle affermazioni o prendere degli
impegni su decisioni che non dipendono da noi, cioè non dipende da
noi la possibilità, qualora si verificasse, di far svolgere delle
gare o delle competizioni sul nostro territorio. Non penso che a
questo punto possa essere un atteggiamento corretto da parte di
un'istituzione, di un'amministrazione, andare ad elemosinare una
gara o una competizione sul nostro territorio.
Altra cosa, e questo è già stato fatto a 360 gradi da parte
dell'Assessorato e dell'Amministrazione regionale, degli operatori
del settore e da parte del Presidente del CONI, è quella
d'instaurare una serie di rapporti e di relazioni che poi si
potranno concretizzare solo da adesso in poi, perché il vero
comitato organizzatore funziona da pochi giorni. Altra cosa ancora
è avere dei contatti per poter creare eventuali sinergie che
possano legare il ruolo e la vocazione turistica della nostra
regione a quest'evento. Questa è l'unica cosa su cui ci possiamo
impegnare. Tutte le altre decisioni potranno essere verificate
qualora concretamente ci venga posta quest'opportunità; ma
quest'opportunità ci verrà posta solo nel momento in cui in alcune
località non potranno essere realizzate certe infrastrutture,
perché non penso che la città di Torino, essendosi candidata alle
Olimpiadi, in partenza rinunci a dei programmi e a delle proposte
che a suo tempo ha fatto per dire che queste gare e queste
infrastrutture le facciamo in Valle d'Aosta.
Quindi non riteniamo che sia opportuno andare ad elemosinare
nulla in questo momento; cerchiamo di prendere atto che c'è questo
evento, su questo evento cercheremo di costruire il più possibile
azioni che positivizzino l'azione turistica della nostra regione.
Terremo tutti i contatti possibili che possono avere un obiettivo
costruttivo di sinergie, come l'eventuale comitato promotore, ma al
di là di questo per adesso non siamo in grado di prendere nessun
altro tipo di impegno, in quanto non sono decisioni che possiamo
assumere da soli.
Président
La parole au Vice-président Viérin Marco.
Viérin M. (Aut)
Mi pare di capire che l'Assessore Lavoyer
non può dirmi altro. Oggi ci ha ripetuto le cose più o meno dette
nel mese di luglio.
Da parte della Giunta non ci è stato detto niente, ed è la
Giunta che avevamo interpellato più che l'Assessore, proprio perché
capivamo che il problema è soprattutto politico, di scelta
politica. E perché dico questo? Perché sia a luglio che oggi
emergono le parole del Presidente della Giunta:
"Se verremo
contattati, offriremo il nostro contributo"
; in questa maniera
nascondendosi come Giunta regionale dietro all'affermazione: non
vogliamo andare ad elemosinare, aspettiamo che ci chiamino!
Penso che questa sia la cosa più brutta per un amministratore,
non avere idee al riguardo ad un evento, confidando solo sulla
vicinanza e sul riflesso positivo che da questa vicinanza può
derivare, sia dal punto di vista della ricettività, sia dal punto
di vista dell'organizzazione di parte di questa manifestazione.
Mentre ci preoccupiamo solo di iniziare a fare un discorso di
pubblicità negli Stati Uniti e all'esterno, per divulgare questa
manifestazione e per far capire a chi verrà o a chi, sicuramente la
maggior parte, seguirà per televisione questa manifestazione del
2006, che vicino a Torino esiste anche la Valle d'Aosta, esiste
anche il Monte Bianco, esiste anche Courmayeur, esiste anche
Cervinia.
Assessore, quanto lei ci ha detto è una risposta che non ci
soddisfa, non ci ha detto ancora per l'ennesima volta che
intenzioni e che programmi ha la Giunta, se non quello di
aspettare. Questo anche a seguito delle dichiarazioni della
Christillin in occasione della giornata olimpica, perché
giustamente la Christillin disse il 19 dicembre queste parole, che
la stampa correttamente ha riportato:
"Ci sono margini di
collaborazione fra le due regioni e se a livello politico si
troverà un accordo, le strade percorribili saranno
diverse".
Sottolineo:
"se a livello politico";
per cui se ancora
per l'ennesima volta qui si dice che si aspetta, senza voler andare
ad aprire un confronto, vuol dire che questa Giunta su questo tema
non ha un'idea di come andare avanti, e questo è preoccupante.
D'altro canto invece altri organismi rappresentati anche da
Consiglieri regionali, quale il collega Ottoz, hanno avuto se non
altro il coraggio di invitare in Valle la Christillin, e lo dico in
maniera molto corretta; questo ha fatto sì che si riparlasse di
questo tema in Valle d'Aosta.
Spero che la Giunta abbia il coraggio di prendere una posizione
al riguardo, perché non si può aspettare e dire per giustificarsi
che non siamo coloro che vanno a chiedere l'elemosina! Penso che
sia ben più grave aspettare e nascondersi dietro
quest'affermazione.
