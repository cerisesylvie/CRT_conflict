Classificazione
AGRICOLTURA


Resoconto integrale del dibattito dell'aula
Oggetto del Consiglio n. 707 del 1° giugno 1994 - Resoconto
OGGETTO N. 707/X - Criteri per l'erogazione di contributi nel
settore agricolo. (Interrogazione)
Interrogazione - Visto l'articolo 8 della legge regionale n. 30
del 6 luglio 1984 che prevede contributi per la messa a coltura e
miglioramento di terreni agrari;
Venuto a conoscenza che da parte dei competenti uffici
assessorili sono state inviate lettere che informano gli aventi
diritto che le loro pratiche, ferme da alcuni anni per mancanza di
finanziamento, ma con precedente parere favorevole, non vengono
ritenute ammissibili a contributo;
Preoccupato per i danni che questo diniego provoca ai fini
economici degli aventi diritto;
il sottoscritto Consigliere regionale
Interroga
l'Assessore competente per sapere:
? quali sono i motivi per i quali pratiche già definite siano
state riesaminate e scartate;
? quali sono e in che modo sono stati determinati i nuovi
criteri adottati per la definizione di detti contributi.
F.to: Lanièce
Presidente -
Ha chiesto la parola l'Assessore
all'agricoltura, forestazione e risorse naturali Vallet.
Vallet (UV) -
Nelle premesse dell'interrogazione
il consigliere fa riferimento a pratiche che, pur avendo avuto un
precedente parere favorevole, ora non sarebbero state ammesse a
contributo.
Credo che il consigliere abbia avuto delle informazioni non
corrette, in quanto al sottoscritto non risulta neppure uno di
questi casi, a meno che il consigliere Lanièce abbia male
interpretato il senso di una lettera che l'assessore nei trenta
giorni successivi alla presentazione della pratica indirizza ai
presentatori della domanda, nella quale non si dice sicuramente che
il contributo è stato determinato e la domanda può essere ammessa a
contributo, ma si dice - leggo testualmente il testo della lettera
per evitare equivoci: "
Si comunica alla S.V. che la domanda
presentata in data... tendente ad ottenere un contributo di cui
all'oggetto, al primo esame risulta essere completa.
L'ammissibilità o meno della pratica a contributo, ai sensi
dell'articolo 8 della legge 30, sarà stabilita dopo l'effettuazione
del sopralluogo da parte dei tecnici dell'assessorato
scrivente
". Quindi questo per rispondere alla prima
domanda.
Per quanto concerne invece i criteri adottati per la definizione
di questi contributi, fornirò al Consigliere Lanièce se lo riterrà
necessario, la documentazione nella quale sono indicati i criteri a
cui l'assessorato fa riferimento. Si tratta di criteri che
subiscono periodicamente delle revisioni non dal punto di vista del
concetto, ma dal punto di vista dell'adeguamento in funzione di
innovazioni tecnologiche o seguendo l'evoluzione comunque del costo
del denaro. Si tratta di valutazioni di carattere eminentemente
tecnico che vengono fatte dagli uffici e dai funzionari
responsabili e che non lasciano spazio assolutamente alla
discrezionalità di chicchessia.
Presidente -
Ha chiesto la parola il Consigliere
Lanièce.
Lanièce (GA) -
Prendo atto della risposta
dell'assessore. Questa interrogazione è stata la conseguenza delle
istanze di preoccupazione che mi sono state rivolte da alcuni
agricoltori, a cui era stato assicurato il parere positivo, (farò
poi i nomi se l'assessore vuole), a cui quindi era stata assicurata
l'approvazione della richiesta di contributo, costoro un seguito
alla successiva lettera, come giustamente ha detto l'assessore,
hanno avuto paura che questi contributi che erano stati assicurati
venissero loro tolti.
Per quanto riguarda la seconda domanda che ho posto
all'attenzione dell'assessore, richiedo la documentazione e quindi
lo ringrazio per questo.
