Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2978 del 22 gennaio 2003 - Resoconto
OGGETTO N. 2978/XI Utilizzo della lingua giapponese nella
sezione turistica del sito della Regione. (Interpellanza)
Interpellanza Premesso che:
- il sito WEB della Regione è attualmente consultabile in due
lingue, quella italiana e quella francese;
- con deliberazione di Giunta n. 3419 del settembre u.s. è stata
approvata la realizzazione di una versione in lingua
giapponese;
i sottoscritti Consiglieri regionali
Interpellano
l'Assessore al Turismo per sapere:
1) se intenda portare a compimento l'iniziativa intrapresa dal
suo predecessore;
2) se non ritenga opportuno in un'ottica turistica istituire una
versione in lingua inglese;
3) a quanto ammontano in percentuale sul totale dei flussi
turistici regionali le presenze di turisti giapponesi nell'anno
2002;
4) a quanto ammontano le spese annue per la gestione del sito
della Regione.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
La deliberazione di Giunta che è richiamata
in questa interpellanza è quanto meno originale, riteniamo di
conseguenza che meriti un approfondimento, per capire in quale
direzione vada la politica turistica della Regione e soprattutto la
politica turistica del neo Assessore. Sappiamo che, oggi come oggi,
la lingua, che abbatte i confini e le incomprensioni di
comunicazione fra le diverse lingue, è l'inglese, tant'è che è la
lingua dell'informatica e di Internet, è la lingua che utilizzano i
turisti per girare il mondo e per capirsi.
La Regione Valle d'Aosta, regione a vocazione turistica come da
più parti si sostiene, ha un sito bilingue, ma il bilinguismo del
sito è limitato alla lingua italiana e alla lingua francese.
Girando per i siti di amministrazioni pubbliche comunali e di
quanti si occupano di turismo, la versione inglese delle proposte
contenute su Web è ormai prassi usuale, perciò non abbiamo potuto
trattenere lo stupore nell'apprendere che c'è l'intendimento,
oggetto di una deliberazione di Giunta, di andare a scrivere in
lingua giapponese quanto meno la sezione inerente il turismo del
sito regionale su Internet.
È un'iniziativa che era nata dal predecessore dell'attuale
Assessore, ci domandiamo se questa iniziativa sia tuttora ritenuta
condivisibile dall'Assessore Cerise, se di conseguenza sia
intenzionato a portare a compimento questa iniziativa e se non
ritenga quanto meno opportuno che si avvii quanto prima la
realizzazione in lingua inglese della sezione turistica del sito
regionale. In relazione alla "questione giapponese", vorremmo
capire qual è la percentuale dei Giapponesi, se l'Assessore ha i
dati del 2002… per capire che tipo di
investimento verrebbe ad essere effettuato in relazione alle spese
per la realizzazione di questa versione e per sapere quali sono le
spese annue di gestione e manutenzione del sito del turismo in
generale e in relazione a questa ipotesi di lingua giapponese.
Président
La parole à l'Assesseur au tourisme,
aux sports, au commerce et aux transports, Cerise.
Cerise (UV)
"L'iniziativa Giappone" trova origine nella
convenzione sottoscritta dalla Regione Valle d'Aosta e il Ministero
delle attività produttive per gli anni 2001-2002, approvata dalla
Giunta regionale con deliberazione n. 3590/2001. L'obiettivo di
questa convenzione è quello di promuovere i differenti aspetti
della Valle d'Aosta su mercati europei ed extraeuropei, fra i quali
quello giapponese, indicato dagli operatori locali come un mercato
che presenta buone prospettive di sviluppo, ma che sarebbe
altrimenti difficilmente raggiungibile per gli elevatissimi costi
connessi alla realizzazione di qualsiasi iniziativa in quella sede.
Si tratta quindi di un'iniziativa che ha anche un pilastro in una
scelta ministeriale.
Questo progetto prevede varie iniziative promozionali: in primo
luogo, un viaggio di familiarizzazione per un gruppo di giornalisti
e operatori giapponesi, che sarà in visita in Valle dal 26 gennaio
al 2 febbraio prossimi - si tratta di un'iniziativa deliberata
dalla Giunta nel corso della seduta del 20 gennaio 2003 -, per
l'organizzazione di questo viaggio le spese di ospitalità in loco
sono a carico della Regione, mentre i passaggi aerei sono
totalmente in carico dell'ICE -; in secondo luogo, la presentazione
della Valle d'Aosta a Tokyo, prevista per la fine del mese di
marzo: questa iniziativa ha lo scopo di promuovere l'immagine
turistica e le attività produttive della Regione, anche in questo
caso tutte le spese organizzative saranno a carico dell'ICE, ivi
compresa la realizzazione di una presentazione audiovisiva in
giapponese con il sistema "power point"; in terzo luogo, la
traduzione e la realizzazione di materiale in giapponese: sono già
state realizzate 25.000 copie della cartina regionale a totale
carico dell'ICE e si è in trattativa per la realizzazione delle
edizioni giapponesi di altri opuscoli a carico dell'ICE, la spesa
complessiva ammonta a 390 milioni di lire, di cui circa un quinto a
carico dell'Amministrazione regionale.
La realizzazione della versione giapponese della sezione turismo
del sito Internet della Regione rappresenta uno strumento
funzionale a questo obiettivo, in considerazione delle abitudini
dei potenziali interlocutori locali, che comunica oggi quasi
esclusivamente via Internet. Sono evidenti i problemi di
linguaggio, scrittura e mentalità, per i quali è indispensabile
l'intermediazione di operatori locali. L'agenzia, che è stata
incaricata di predisporre e gestire il sito, è la consulente
designata con deliberazione n. 1546/2002 per la gestione dei
contatti con la stampa e gli operatori per la promozione
dell'offerta turistica della Valle d'Aosta sul mercato giapponese,
nell'ambito di tale incarico rientra anche l'organizzazione del
viaggio di familiarizzazione sopraccitato. Come si vede, si tratta
di una serie di iniziative a largo raggio Regione-Ministero, che
vuole promuovere l'offerta turistica in generale dell'Italia, poi
anche della Valle d'Aosta su questo mercato, che, in prospettiva,
risulta essere un mercato estremamente interessante. La risposta
alla domanda: "È intenzione della Giunta regionale concludere
l'iniziativa?", in quanto la medesima era derivata da un accordo
con gli operatori turistici valdostani, non può che essere
affermativa: abbiamo intenzione di portare avanti la ripresa dei
contatti con il mercato giapponese e di incrementare il flusso
turistico proveniente da questo mercato. Dall'analisi realizzata
dagli uffici dell'Assessorato con gli operatori turistici e sentita
la locale delegazione ENIT competente per i mercati dell'Estremo
oriente, è emersa l'opportunità di dotarsi di questo strumento
promozionale considerato fondamentale per l'effettiva penetrazione
nel mercato.
Relativamente all'opportunità di predisporre una versione in
inglese, posso dire che l'Assessorato è consapevole dell'esigenza
di disporre di una versione inglese della sezione turistica del
sito regionale e questa prospettiva è stata da tempo avanzata alla
Direzione del sistema informatico, addirittura in fase di
predisposizione del sito. Devo segnalare a tale proposito che si è
ritenuto opportuno definire la versione francese e italiana e
successivamente procedere con la versione inglese, in tal senso
sono state avviate, e in questo momento sono state sollecitate le
risoluzioni, le procedure per l'affidamento ad esperti di madre
lingua. Data l'impossibilità di disporre finora della sezione
definitiva in ogni suo aspetto, il lavoro è tuttora in fase di
ultimazione e a breve dovrebbe arrivarci anche il sito in lingua
inglese.
Per quanto riguarda i dati sui turisti giapponesi, i dati
disponibili per il 2002 sono carenti per quanto riguarda il mese di
dicembre in quanto bisogna ultimare la raccolta dei vari
segnalatori. Allo stato attuale, da gennaio a novembre 2002,
risultano arrivati in Valle 3.368 giapponesi per un totale di 7.035
pernottamenti, su un totale di 221.510 stranieri arrivati e 850.890
pernottamenti dagli stessi effettuati.
Per quanto riguarda il costo della produzione e della gestione
del sito, devo richiamare la deliberazione n. 3419/2002, che
prevede una spesa di 18.000 €, comprensiva della predisposizione e
della gestione annuale del sito a partire dal febbraio 2003, con
due aggiornamenti e complessivamente, quindi non ho un dato che è
disaggregato, perché la gestione del sito è evidentemente di
carattere complessivo.
Président
La parole au Conseiller Frassy.
Frassy (FI)
Prendiamo atto della risposta che l'Assessore
ci ha fornito, auspichiamo che i tempi della realizzazione della
versione inglese siano quanto meno contemporanei alla realizzazione
in lingua giapponese, perché, dal punto di vista dell'impatto
turistico, portano sicuramente più di quanto possa portare la
sezione in lingua giapponese. Auspichiamo che una serie di
interventi che, in collaborazione con l'Istituto del commercio
estero, sono in fase di realizzazione possano portare maggiori
flussi - al momento il dato relativo alle presenze giapponesi è
esiguo - di un turismo che, a detta dei Paesi in cui è "ospitato",
dà sicuramente soddisfazioni di tipo economico ben maggiori di
quante non ne diano certi turismi nord-europei.
