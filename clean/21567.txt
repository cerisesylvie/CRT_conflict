Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 1326 del 25 maggio 2005 - Resoconto
OGGETTO N. 1326/XII - Allargamento della strada regionale
Gressan/Les Fleurs. (Interrogazione)
Interrogazione
Appreso che, in alcuni tratti, il progetto di allargamento
della strada regionale fra il capoluogo di Gressan e la frazione
Les Fleurs presenta notevoli problemi di impatto
ambientale;
Osservato che, in particolare, la soluzione progettata per il
tornante (destrorso rispetto alla direzione Les Fleurs) sito
all'altezza della località Leysettaz-di-mezzo, risulta impattante
sotto vari aspetti (compreso quello acustico);
Osservato altresì che il detto tornante occupa la zona "A8"
del Piano Regolatore comunale e probabilmente peggiora le
caratteristiche e la sicurezza dell'intersezione con la stradina
comunale che conduce nel villaggio;
Ritenuto opportuno approfondire il tema, per riflettere circa
l'opportunità di attenuare gli effetti più impattanti del
progetto;
il sottoscritto Consigliere regionale
Interroga
l' Assessore competente per sapere:
1) in base a quali criteri progettuali è stato previsto
l'allargamento della strada regionale Gressan/Les Fleurs;
2) se non ritenga opportuna una rivisitazione tecnica del
progetto, specie nei tratti di maggiore criticità, in cui l'impatto
ambientale appare più evidente.
F.to: Curtaz
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il progetto in questione riguarda l'adeguamento e
l'allargamento della strada regionale n. 40 che congiunge il
capoluogo di Gressan con la strada regionale di Pila. Negli ultimi
anni si è proceduto con appalti regionali successivi ad ammodernare
la strada fra la località Côtes e Imperial in corrispondenza del
locale "La Villa". Il tronco in programmazione serve a sistemare
l'ultimo tratto di strada, che ha una larghezza insufficiente, fino
alla frazione Champlan Dessus. Il progetto prevede l'allargamento
dell'attuale sede stradale da circa 5 metri a 7 metri di
carreggiata, oltre a 60 centimetri per lato di banchine
carreggiabili. Vi sono poi alcune, seppure limitate, rettifiche
plano-altimetriche e la larghezza della strada è stata uniformata a
quella esistente fra Gressan e Côtes e fra Champlan Dessus e Les
Fleurs sulla base del traffico atteso su questa carrozzabile.
Il progetto preliminare è stato sottoposto alla valutazione di
impatto ambientale e con deliberazione n. 2482 del 19 luglio 2004 è
stato approvato il progetto definitivo e l'avvio del procedimento
per il raggiungimento dell'intesa con il Comune di Gressan, ai
sensi dell'articolo 29 della legge regionale n. 11 del 1998. La
comunicazione di avvio del procedimento notificata ai proprietari
confinanti con la strada non ha comportato lamentele degne di
rilievo tali da giustificare un eventuale spostamento di tracciato
e di revisione progettuale. Il tracciato stradale non occupa la
zona "A8" del piano regolatore comunale in corrispondenza
dell'abitato di Leysettaz, ma la lambisce solo marginalmente. Il
Comune di Gressan, con deliberazione di Consiglio comunale n. 32
del 22 settembre 2004, ha approvato all'unanimità il progetto
definitivo e l'approvazione dell'intesa per la variante al piano
regolatore propedeutica all'avvio della procedura espropriativa. Il
progetto esecutivo recepisce le osservazioni dei proprietari e
dell'Amministrazione di Gressan e le soluzioni prospettate in
corrispondenza del bivio di Leysettaz sono state concordate con i
funzionari del Servizio tutela del paesaggio, ai quali, con nota in
data 4 maggio 2005, è stato inviato il progetto esecutivo per
l'approvazione di competenza. Nella zona dell'abitato di Leysettaz
il progetto prevede la realizzazione di una terra armata - un muro
verde - finalizzata a un migliore inserimento ambientale della
strada.
Il progetto del tipo di frazionamento necessario per il
completamento della procedura espropriativa e la redazione della
modulistica necessaria per l'offerta dell'indennità ai proprietari
è stato acquisito informalmente ed è stato trasmesso al competente
Ufficio espropriazioni per le verifiche di competenza. L'intervento
è stato inserito nel Piano operativo per i lavori pubblici per il
2005 per un importo complessivo di 2,3 milioni di euro. Gli uffici
della Direzione opere stradali ritengono di aver adottato tutti gli
accorgimenti e le cautele necessarie al fine di minimizzare gli
impatti negativi dell'opera relativi all'inserimento sul territorio
e alle attività agricole e abitative presenti; reputano non utile
una rivisitazione tecnica del progetto, la cui esecuzione è stata
più volte sollecitata dall'Amministrazione comunale di Gressan e
dalla stessa Direzione viabilità. L'eventuale riduzione del raggio
di curvatura del tornante o il suo arretramento penalizzerebbero in
maniera sensibile le scelte progettuali e di sicurezza per il
traffico atteso. Considerato che le procedure sono state tutte
completate e che l'opera è in appalto, crediamo non opportune delle
modifiche, salvo delle verifiche in sede di esecuzione dei lavori
con delle varianti in corso d'opera qualora se ne ravvisasse la
necessità.
Président - La parole au Conseiller Curtaz.
Curtaz (Arc-VA) - La ricostruzione della vicenda da parte
dell'Assessore è corretta, a scanso di equivoci devo dire che
nessuno dubita della necessità di allargare anche questo tratto di
strada, in modo da rendere all'intero tratto fra il capoluogo di
Gressan e Les Fleurs di quell'ampiezza che ormai caratterizza
l'intera opera. Dicevo, ricostruzione corretta ma, per quanto mi
riguarda, conclusioni non condivisibili. A noi sembra che,
soprattutto in riferimento a questo tornante dal raggio di
curvatura particolarmente significativo in una zona abbastanza
delicata ed impervia, la realizzazione dello stesso comporterà dei
problemi di carattere ambientale piuttosto significativi. Tra
l'altro, giusto per il piacere del contraddittorio, non so cosa
intenda l'Assessore quando dice che questo tornante non occupa, ma
lambisce la zona "A8"; potremmo dire che occupa parzialmente la
zona classificata "A8" del piano regolatore del Comune di Gressan,
cosa che ci sembra contrastare con le previsioni di quel piano
regolatore. "Lambisce" farebbe pensare che la strada si fermi al
confine di questa zona, mentre la occupa direttamente.
A noi sembra utile una rivisitazione tecnica; credo che a
qualcun altro apparirà utile quando questo tornante verrà fatto...
dispiace constatare che non vi sia da parte del Governo regionale
disponibilità. Peraltro l'indisponibilità è stata anche
argomentata, sicuramente siamo molto avanti e quindi diventa
difficile fermarsi a ragionare su quale sia la soluzione migliore.
Quanto al fatto che diverse scelte progettuali comportino problemi
alla circolazione e alla sicurezza mi permetto di dissentire.
Qualche volta non sarebbe male da parte di amministratori regionali
e locali andare a vedere cosa si fa a questo proposito in altre
zone dell'arco alpino: si costruisce con tipologie totalmente
diverse, rispettose dell'andamento altimetrico e planimetrico del
territorio, in modo da conservarne le caratteristiche e nessuno
pensa che questo penalizzi la sicurezza del traffico. È vero il
contrario: più le strade sono larghe e fruibili sotto un certo
profilo, più l'automobilista va forte e gli incidenti sono
possibili. Mi sembra dunque che sia più probabile il fenomeno
inverso. In ogni caso prendiamo atto di questa indisponibilità,
credo che tornerò sui problemi della tipologia della costruzione
delle strade nel nostro territorio, perché si continua a costruire
e a costruire molto male.
