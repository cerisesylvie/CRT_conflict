Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 295 del 18 dicembre 2003 - Resoconto
OGGETTO N. 295/XII - Genesi delle modificazioni apportate al
Bilancio 2002 della Gestione straordinaria del Casinò de la Vallée.
(Interpellanza)
Interpellanza
Appreso che, su espressa richiesta dell'Assessore regionale
al Bilancio, Finanze, Programmazione e Partecipazioni regionali, il
Liquidatore ha modificato il bilancio 2002 della Gestione
straordinaria del Casinò de la Vallée "cancellando" un presunto
credito vantato nei confronti dell'INPS;
Osservato che tale modifica ha sollevato le proteste
dell'Organo di Amministrazione della Gestione straordinaria, in
nessun modo consultato in riferimento all'iniziativa per la
correzione del documento contabile;
Tenuto conto che il Collegio Sindacale non è stato coinvolto
nel procedimento di "cancellazione" del credito in oggetto e che
neppure è stata aggiornata la relazione al bilancio 31.12.2002 del
medesimo Collegio;
i sottoscritti Consiglieri regionali
Interpellano
l'Assessore competente per sapere:
1) se l'iniziativa di far modificare il bilancio 2002 della
Gestione straordinaria è stata dell'intera Giunta o dell'Assessore
competente per materia;
2) perché non sono stati in alcun modo consultati gli
Amministratori della Gestione Straordinaria, redattori del bilancio
2002;
3) come intende superare i problemi tecnici e quelli politici
emersi in occasione delle sedute della IV Commissione consiliare
permanente, proprio in riferimento alla procedura di correzione e
di approvazione del bilancio 2002, oltreché alla predisposizione e
comunicazione della documentazione afferente.
F.to: Curtaz - Squarzino Secondina
Presidente - La parola al Consigliere Curtaz.
Curtaz (Arc-VA) - Nel discutere questa interpellanza cercherò di
tener conto del clima prenatalizio, perché di questa vicenda
abbiamo discusso a lungo come Consiglieri di opposizione,
Commissari della IV Commissione.
È una vicenda che ha subito delle rapide evoluzioni, tant'è che
il testo così com'è dell'interpellanza è molto datato, anche perché
è un'interpellanza depositata da oltre un mese agli uffici
competenti. Nell'interpellanza si parla, ad esempio, di una seconda
stesura del progetto di bilancio: oggi già sappiamo che a questa
seconda stesura ne ha fatto seguito una terza e che questa terza
stesura è passata al vaglio della IV Commissione nei giorni
scorsi.
Su tale vicenda, per quanto mi riguarda, credo di non avere
ulteriori presentazioni da fare all'interpellanza. Immagino già
quali saranno le risposte dell'Assessore, come del resto lui potrà
immaginare quali saranno le mie repliche perché ne abbiamo già
discusso diverse volte. In ogni caso, ritengo positivo che queste
discussioni, avvenute soprattutto in sede di IV Commissione
consiliare, siano rese pubbliche in quest'aula, in modo che ognuno
si possa fare un'idea di quanto è successo in merito a detta
vicenda, e ognuno abbia modo di sentire, fin da ora, quali sono le
ragioni della Giunta rispetto a questi continui cambiamenti nei
progetti di bilancio relativamente alla Gestione straordinaria del
casinò del 2002, tenendo conto che stiamo parlando di un bilancio
chiusosi un anno fa, che doveva, entro termini brevi, essere
portato all'attenzione del Consiglio e che sarà inevitabilmente
portato all'attenzione di quest'ultimo solo nel primo Consiglio del
2004!
Questo per dire che un "parto" così difficile deve avere
giustificazioni particolari; resto quindi in attesa delle risposte
della Giunta, per poi replicare alle risposte che mi verranno
date.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il Consigliere Curtaz ha già evidenziato
come il contenuto dell'interpellanza sia stato in parte superato
dagli eventi, poiché si fanno alcuni riferimenti che sono stati
superati dai fatti. Indipendentemente dall'atmosfera natalizia e
indipendentemente dal gioco dei vari ruoli, credo che questa sia
un'occasione per dare una lettura quanto più onesta e quanto più
puntuale dei fatti. Parliamo, ovviamente, sempre a nome di una
Giunta che è la Giunta della XII legislatura, quindi tutto sommato
acquisiamo tutta l'attività effettuata nei mesi precedenti, ma
rispondiamo delle cose che sono state fatte dopo l'8 luglio.
Stiamo parlando di un bilancio riferito all'esercizio 2002, un
bilancio che viene redatto dalla Gestione straordinaria e che ha,
come riferimento normativo, la legge n. 88/93. In questa legge vi
sono le norme che impongono all'organo amministrativo della
Gestione straordinaria di presentare un bilancio; nel momento in
cui vi fosse un cambio di gestione, il bilancio dovrebbe essere -
come nel nostro caso, quindi faccio riferimento subito alla
situazione che stiamo vivendo - presentato entro 30 giorni dal
cambio di gestione. Questo, per motivi di vario genere, non è
avvenuto e l'Amministrazione regionale ha ricevuto il bilancio nel
mese di aprile 2003. A partire da quella data, il Consiglio
regionale aveva 2 mesi di tempo per approvare detto bilancio:
questi 2 mesi di tempo sono caduti all'interno del periodo in cui
il Consiglio non si riuniva per le imminenti elezioni regionali,
quindi la nuova legislatura ha dovuto affrontare tale
problematica.
Ora partiamo dal documento che è stato trasmesso
all'Amministrazione regionale: è un documento che, in ossequio alla
legge regionale, si compone del bilancio, di una relazione del
Collegio sindacale e di una relazione di una società di revisione.
"Nulla quaestio" per quel che concerne la relazione del Collegio
sindacale e della società di revisione, al contrario, i 3 documenti
che compongono e completano il bilancio propriamente detto sono
stati redatti da soggetti diversi, o meglio c'è una costanza che è
la sottoscrizione di tutti e 3 i documenti da parte del liquidatore
e vi è una relazione redatta dall'ex Comitato di gestione e
sottoscritta come presa d'atto dal liquidatore.
Quella soluzione un poco mista è da individuare nello spirito di
collaborazione che questi vari soggetti hanno voluto mettere sul
tavolo. In realtà vi è solo un soggetto preposto a redigere il
bilancio: è l'organo amministrativo in funzione nel momento in cui
viene presentato il bilancio. Queste sono regole ormai accolte e
accettate, perché fanno riferimento al Codice civile.
Diversa è la situazione ovviamente della fase di liquidazione,
perché il Codice civile, in un altro articolo, impone ai
liquidatori, nel momento in cui entrano in funzione, di ricevere da
parte degli ex amministratori - i quali, dal momento in cui la
società o l'ente viene messo in liquidazione, perdono tutta la loro
funzionalità e non esistono più - l'inventario e il conto della
gestione dalla data dell'ultimo bilancio approvato alla data di
messa in liquidazione. Abbiamo quindi 2 momenti diversi: il primo,
è il conto della gestione della fase che trascorre dalla data
dell'ultimo bilancio approvato alla data di messa in liquidazione
e, cosa diversa, è il bilancio.
È intuitivo che, essendo la liquidazione coincidente con la fine
dell'anno, che l'ex Comitato di gestione è ormai decaduto dal 1°
gennaio 2003 e senza più nessun potere di parlare a nome della
Gestione straordinaria, vi debba essere la fornitura di tutti gli
elementi dal 1° gennaio 2002 al 31 dicembre 2002. Tali dati
dovevano essere raccolti dal liquidatore e tradotti nel bilancio, e
anche qui è intuitivo che, dal punto di vista formale, detto
bilancio portava alla sottoscrizione del liquidatore, ma dal punto
di vista sostanziale dava conto di una gestione non imputabile al
liquidatore, perché ovviamente non da lui effettuata!
Fatta questa premessa, per stare all'interpellanza, chi poteva
avere "potere-dovere" di modificare il bilancio? Solo ed
esclusivamente il liquidatore! Questo è quello che viene detto in
pareri acquisiti dall'Amministrazione regionale e dal Collegio
sindacale. È chiaro che ciò non viola alcuna altra competenza,
perché il bilancio, fintanto che non è approvato, si definisce
tecnicamente e volgarmente "bozza di bilancio"; quindi l'estensore,
colui che ha la responsabilità di redigerlo, può sempre, prima
della sua approvazione, se ricorrono certe condizioni, modificarlo.
Qualora il bilancio approdi all'organo che deve approvarlo (nelle
società: l'assemblea; nella nostra Gestione straordinaria: il
Consiglio regionale) può intervenire - ormai la giurisprudenza
maggioritaria accoglie questa possibilità -, può approvare, può
bocciare, può modificare il bilancio; ecco qual è stata
l'attività.
Cercando di fare una lettura combinata del Codice civile e della
legge regionale, la Giunta - come ho detto nella commissione
competente - in virtù dell'articolo 9 della legge regionale può e
deve controllare, lo leggo:
"L'applicazione da parte della
gestione straordinaria regionale del
disciplinare…"
(e dico che
all'interno del disciplinare si parla del bilancio, quindi il
bilancio non è una cosa avulsa dalla gestione, il bilancio è una
parte integrante, è quella che dà la rappresentazione della
gestione)
"… di cui all'articolo 6,
è sottoposta al controllo della Giunta regionale, la quale, in
qualsiasi momento, può far effettuare controlli amministrativi e
contabili e richiedere la comunicazione di notizie e di
documentazione, al fine di verificare l'andamento della gestione
straordinaria regionale. La Giunta regionale può altresì assumere
notizie e informazioni dai componenti del Comitato di gestione e
dal Collegio dei revisori, dalle società di revisione di cui
all'articolo 5 quater, ed eseguire ispezioni presso la sede
sociale
.
".
Da lì, la Giunta regionale, nella persona del sottoscritto, ha
trasmesso a più fasi delle richieste di documentazione e di pareri
al Collegio sindacale e al liquidatore. Vi voglio anche qui leggere
il tenore della lettera, perché a volte in modo coerente dagli
organi di stampa sembra vi sia stata un'interferenza, e quindi vi
leggo quella del Collegio dei revisori:
"In sede di relazione al
bilancio 2002, il Collegio dei revisori ha segnalato la criticità
di iscrizione a bilancio di un credito verso l'INPS per 3,348
milioni di natura incerta. Tale criticità viene rappresentata pure
dalla Deloite & Touch, paragrafo 3, nella relazione di
revisione dell'8.3.2003 e risulta oltretutto reiterativa di analogo
rilievo formulato dalla Regione al Collegio dei revisori del
bilancio 2002."
.
Peraltro, a dire il vero, era stato evidenziato anche dalla
società che aveva effettuato la revisione.
"In considerazione
della problematica evidenziata, si ritiene opportuno richiedere a
codesto spettabile Collegio di esplicitare con modalità più
analitiche, precise e definite, le conclusioni in merito alla
valutazione del bilancio, al fine di riferire compiutamente se del
caso e qualora richiesto nelle sedi competenti, in sede di
approvazione del bilancio medesimo.".
Vedete quindi che
l'attività effettuata è al fine di acquisire informazioni che
potessero essere utili sia al confronto in commissione, sia al
confronto in quest'aula. Dello stesso tenore è la richiesta nei
confronti del liquidatore: "
Si richiede di essere informati in
merito allo stato del contenzioso
relativo…"
(quello dell'INPS), e
questo sempre per poter dare gli elementi, ma non fra le righe,
proprio in modo esplicito!
A fronte di questa corrispondenza lo stesso liquidatore, in data
21 ottobre, affermava:
"Per quanto sopra il liquidatore conferma
anche oggi…"
(con questo vuol dire
che lo ha già detto prima, se non sbaglio!)
"… il suo parere negativo in merito
all'iscrizione del credito in parola, che fra l'altro sarebbe ben
superiore come importo a quanto iscritto in bilancio 2002 come già
comunicato con la nostra precedente del 3 ottobre, per cui il
bilancio stesso andrebbe rettificato nel senso sopraindicato con la
postazione del passivo patrimoniale di un fondo di svalutazione di
pari importo e con conseguente rettifica del risultato di
esercizio.".
Ora mi pare che tutta la documentazione porti a una lettura
molto sobria di quanto è accaduto e, da questo punto di vista, non
abbiamo difficoltà di interpretazione, perché è tutto raccolto in
comunicazioni ufficiali protocollate dall'Amministrazione
regionale. Nelle parole, nei dibattiti probabilmente si esprimono
delle cose, se ne capiscono delle altre, per cui alla fine, come ha
detto molto bene il Consigliere Curtaz, potevo capire
anticipatamente la sua domanda, lui immaginare la mia risposta e
io, a mia volta, immaginare la sua controdeduzione. Oltre al gioco
delle parti, dovremmo attenerci alle letture un poco oneste, perché
tutto questo dovrebbe essere un'attività che permette di far
emergere lo stato delle cose.
Rischiamo di formalizzarci facendo un girotondo che va a citare
il Codice civile e le leggi regionali, ma che ha come obiettivo
quello di far emergere la realtà, dare un bilancio che risponda ai
requisiti del Codice civile, che sia attendibile e soprattutto
vero. Non so se tutti condividono questo tipo di impostazione, ma
tutto è rivolto nel far emergere lo stato delle cose; alla fine,
sembra che si perda di vista qual è il nostro compito: il nostro
compito è quello di dare una rappresentazione reale ai fenomeni
contabili che hanno caratterizzato la gestione!
Non vorrei fare dei proclami, ma inviterei ad accendere un
dibattito forte, rivolto alla sostanza, senza superare le forme che
sono indicate nel nostro ordinamento.
La domanda posta al punto 2) dell'interpellanza non è corretta,
sugli ex amministratori, come il Consigliere Curtaz sa - quindi, da
un certo punto di vista, mi stupisco che dica una cosa del genere!
- … basta andare a prendere il
bilancio, anche quello trasmesso il 1° aprile, per vedere che lo
stesso non è firmato dagli amministratori del Comitato di
gestione…
(interruzione del Consigliere Curtaz, fuori
microfono)
… il bilancio non è firmato! È
semplice, si va a prendere il titolo, si va a vedere bilancio, si
fa un'azione meccanica in cui si girano le pagine e si vede che
alla fine non c'è alcuna firma, tant'è che nella relazione c'è la
firma del liquidatore! Mi dispiace che il Consigliere Curtaz mi
dica che i redattori del bilancio sono loro, perché non è così!
Ho trasmesso una documentazione, e invito anche i Consiglieri a
prenderne visione, perché, nel lontano dicembre 2002, anche il
Presidente dell'ex Comitato di gestione, che allora era nel pieno
delle sue funzioni, inviava una lettera all'allora Presidente della
Regione del seguente tenore:
"Le attuali norme di legge
attuative… legge n. 88/93
e… deliberazione della Giunta n. 311
del 4 febbraio 2002 prevedono la decadenza dal 1° gennaio 2003
degli organi di gestione straordinaria."
. Fin qui abbiamo fatto
non dei voli, ma abbiamo… Credo che la
seconda frase sia illuminante per tutti (anche qui non mi affido
all'esegesi della dichiarazione, ma ad una frase scritta e
sottoscritta) e dice:
"Questo comporta l'incombenza esclusiva
del liquidatore nella formulazione del bilancio di esercizio
riferito all'anno 2002."
.
Abbiate pazienza, credo che questa frase detta dal Presidente
dell'ex Comitato di gestione sia illuminante (perché questa è a
firma del Presidente, in data 30 dicembre), poiché lo stesso, prima
ancora di decadere, dice che l'esclusiva competenza spetta al
liquidatore…
(interruzione del Consigliere Curtaz, fuori
microfono)
… non capisco la domanda. È una
battuta che non capisco, però denuncio anche i miei limiti, non è
che capisco tutto, o meglio, a volte capisco, però rimango un poco
stupito perché, ripeto, immagino che la mia attività come quella
dei miei più esperti e più bravi colleghi sia rivolta non già ad
una sterile polemica, ma a dare un contributo a quest'aula; se così
non fosse, faremmo un'attività di spreco del tempo, non andremmo a
finire da alcuna parte!
Per quanto riguarda la terza domanda, credo che sia di fatto
superata, nel senso che, nelle varie audizioni e ancora quella
della settimana scorsa, vi sia stata la possibilità da parte dei
Commissari di ricevere tutta la documentazione.
Voglio anticipare una questione, perché questo sarà un discorso
che ritornerà, in quanto all'interno di questa interrogazione si
fanno delle indicazioni. Ovviamente mi sono confrontato con i vari
soggetti e all'interno dell'attività, il Collegio sindacale, avendo
una sua autonomia, ha acquisito anch'esso dei pareri. Allora per
ricordarvi che il liquidatore, nel riformulare il proprio bilancio
- la seconda versione, immaginando di averne tre - ha ritrasmesso
un bilancio alla Giunta, che ha ritrasmesso un documento che
informalmente, tramite corrispondenza, era stato trasmesso alle
commissioni, lì, nella deliberazione, si fa una semplice
trasmissione, e qualcuno eccepisce: "qui non vi è il parere del
Collegio dei revisori e non vi è il parere della società di
revisione"… ora, il parere acquisito
dal Collegio sindacale dello studio Fubini Iorio Cavalli, un parere
a firma del prof. Iorio, dice testualmente che:
"qualora la
riformulazione del bilancio da parte dell'organo amministrativo non
comporti modifiche diverse da quelle richieste dal Collegio dei
revisori, non vi è…",
quindi già
preliminarmente acquisisce il fatto che l'organo amministrativo può
fare più versioni e può intervenire sulla sua bozza, ma in più dice
che, se interviene, lo modifica e non fa modifiche diverse rispetto
a quelle chieste dal Collegio dei revisori, non vi è la necessità
di una nuova relazione. Ecco perché la Giunta ha trasmesso una
seconda versione con un bilancio rettificato, ma con le relazioni
acquisite in data aprile 2003: anche lì, abbiamo sia un conforto
logico, sia un conforto dottrinale!
La terza versione, al contrario, non recepisce solo indicazioni
del Collegio dei revisori, ma modifica il bilancio anche per
aspetti diversi; ecco che a quel punto la dottrina impone una nuova
relazione sia da parte del Collegio dei revisori, sia della società
di revisione, e così è stato fatto. Le commissioni, nella terza
versione - in realtà la seconda versione ricevuta dalla commissione
- hanno avuto 3 documenti nuovi e, per dare un ulteriore supporto,
il liquidatore, oltre a manifestare compiutamente nella sua
relazione il perché ha fatto le modifiche, ha indicato la norma di
riferimento, ovvero i principi contabili redatti dal Consiglio
nazionale dei dottori commercialisti e dei ragionieri
commercialisti, norme a cui si attengono gli amministratori per
redigere il bilancio. Il principio contabile n. 29 non solo dà la
facoltà, ma impone agli amministratori di modificare il bilancio,
il termine usato è "devono", non "possono", ma "devono" modificare
il bilancio se, dalla data di approvazione del Consiglio di
amministrazione o comunque dell'organo amministrativo alla data
dell'assemblea, emergano fatti non conosciuti all'atto
dell'approvazione.
Dal punto di vista sostanziale non ne parliamo, ma dal punto di
vista formale siamo nel pieno del rispetto, anche se poi nel nostro
ordinamento, se si vuole sollevare dei dubbi, se si vuole fare un
esercizio accademico, possiamo mettere in discussione tutto! La
dottrina prevalente però dà un conforto alla regolarità e alla
logicità del comportamento della Giunta regionale!
Scusate sia il mio tono, sia i tempi, ma è una cosa che, al di
là dell'atmosfera natalizia, ha occupato fin troppo le cronache,
che probabilmente chiede, senza portare un effettivo contributo
alla comunità valdostana, di approvare un bilancio che sia corretto
e che rappresenti quanto è stato fatto!
Presidente - La parola al Consigliere Curtaz.
Curtaz (Arc-VA) - Peccato che non si giochi a scacchi, perché
almeno ognuno avrebbe lo stesso tempo; invece, di fronte a questa
risposta "alluvionale" dell'Assessore, a me restano pochi minuti
per mettere un po' di acqua fresca nell'acqua torbida, perché se
c'è una cosa che emerge da una risposta così lunga e complicata, è
che sono stati fatti un mucchio di pasticci! Sono d'accordo sul
merito, ne discuteremo la prossima volta.
Con questa interpellanza volevamo sottolineare un problema di
scorrettezza di procedure. In cosa consiste la scorrettezza?
Altrimenti corro anch'io il rischio come l'Assessore di perdermi in
mille rivoli! Consiste nel fatto che, a nostro giudizio, la Giunta,
la quale non aveva alcuna competenza rispetto a quel bilancio, ha
interferito pesantemente per farlo modificare: questa è la nostra
tesi, che dimostrerò, carte alla mano, come piace
all'Assessore!
Intanto, Assessore, lei dice due cose che sono contraddittorie
fra di loro, perché lei dice che voi avevate il potere di
interferire…
(protesta dell'Assessore Marguerettaz, fuori
microfono)
… sì, ha detto che avevate il potere
di interferire attraverso l'applicazione dell'articolo 9, che in
realtà parla di gestione, non parla assolutamente di bilancio, per
lo più di una gestione passata! Poi dite che non c'è stata
interferenza. Ora dei due l'uno: o dite che non c'è stata
interferenza, e allora non capisco questa invocazione reiterata
dell'articolo 9, o c'è stata interferenza, e allora non mi venga a
leggere quelle lettere fatte con il bilancino, per dimostrare che
almeno formalmente l'interferenza non c'è stata! Perché poi il
diavolo, come si dice, "fa le pentole, ma non fa i coperchi",
perché tali lettere, fatte con il contagocce, vengono smentite
dalle audizioni verbalizzate - che sono "carta che canta" quanto le
sue lettere! - da cui traspare che le persone interessate dicono
cose totalmente diverse da quelle enunciate da lei! Se vuole le
possiamo rileggere, ma le abbiamo lette tutti! Il liquidatore dice
di aver fatto le modifiche "obtorto collo" e le ha fatte su
suggerimento dell'Assessore alle finanze, questa è la prima
versione…
Marguerettaz (
fuori microfono
)
… in che data?
… è giusto il riferimento alla data
perché questa è stata la prima versione; poi vi sono state
pressioni sui professionisti che avevano dato dei pareri alla
commissione competente e poi queste dichiarazioni sono state
rettificate con dei condizionali!
Assessore, lei ha ragione quando dice che alla fine l'importante
è la sostanza, è il merito di questo bilancio, che il bilancio deve
essere vero, ma di questo discuteremo un'altra volta. A me,
personalmente, ha dato fastidio che questa cosa sia avvenuta senza
quella trasparenza e quella schiettezza che potevano essere alla
base di tale vicenda. Si sono voluti utilizzare i soliti modi, le
solite pressioni su professionisti che altrimenti non
avrebbero… ma si figuri se il
liquidatore della Gestione straordinaria poteva o voleva o si
immaginava così, di modificare di sua iniziativa il bilancio del
2002!
Lei ha detto peraltro una cosa falsa - questo mi dispiace -,
perché ha iniziato l'intervento dicendo che il bilancio non è
soltanto composto da un documento contabile, ma da ben 3 documenti,
e poi ha aggiunto: "il bilancio lo ha firmato solo il liquidatore".
Da "atecnico" allora io le dico: il rendiconto contabile lo ha
sottoscritto solo il liquidatore, ma la relazione di bilancio che è
altrettanto essenziale, tant'è vero che in terza stesura l'avete
dovuta far modificare, era sottoscritta non - come ha sostenuto lei
10 minuti fa da quel luogo - dal liquidatore, ma dagli
amministratori, e il liquidatore, che non ne voleva sapere, l'ha
firmata solo per presa d'atto!
Mi sta dicendo che bisogna guardare le carte, e questo dicono le
carte…
(interruzione dell'Assessore Marguerettaz, fuori
microfono)
… non mi sembra di inventare delle
cose, mentre mi è sembrato che lei ne inventasse, dicendo che era
stato firmato tutto il bilancio esclusivamente dal liquidatore, il
quale nelle audizioni si è guardato bene dal prendere la
responsabilità della gestione del 2002; per forza, perché non era
"farina del suo sacco"!
Morale, e chiudo perché su questa cosa c'è un atteggiamento di
poca schiettezza ed è questo che dispiace, perché a me sarebbe
sembrato un discorso anche corretto dire: "intanto questa Gestione
straordinaria è una figura anomala, la situazione è complessa, a
causa dei nostri ritardi (per "nostri" intendo "della Giunta") sono
sopravvenute delle situazioni diverse (adesso non entriamo nel
merito, ma sono le famose sentenze che riguardano gli altri casinò)
e quindi un credito che sembrava certo, ormai certo non è più, anzi
abbiamo quasi la certezza che non sia più esigibile. In seguito a
questo, ci siamo attivati, forse abbiamo sbagliato, le procedure
non erano proprio quelle…" No! Invece,
si è tentato di architettare tutto un fumo su questa cosa, per dire
che la responsabilità - come diceva in commissione il Consigliere
Comé - è passata dal generale al colonnello, poi al capitano e al
tenente, infine l'ultimo che deve mettere le firme le mette,
altrimenti cosa succede in questa regione a un professionista che
non mette le firme, quando glielo chiede l'Assessore? Ecco, tanto
per essere chiari! Questa è la situazione!
Era una situazione che si poteva risolvere attraverso un
atteggiamento di maggiore umiltà. La materia era complessa, siamo
disposti a riconoscerlo, può darsi che anche noi al posto suo
avremmo sbagliato. Invece no, si è sbagliato e si è continuato a
perseverare attraverso una giustificazione di atti che, secondo
noi, non erano corretti dal punto di vista della legge, perché è
pacifico che al bilancio della Gestione straordinaria le modifiche
possano essere proposte dal Consiglio regionale, ma non dalla
Giunta! In quella fase, la Giunta doveva prendere il bilancio del
2002 - giusto o sbagliato che fosse - e trasmetterlo al Consiglio;
poi, qui, in Consiglio, l'Assessore competente, la stessa Giunta,
qualsiasi Consigliere potevano proporre, attraverso degli
emendamenti o delle modifiche a questo bilancio, delle correzioni
forse anche doverose! Può darsi anche che sul merito, alla luce dei
fatti sopravvenuti e non di quella che era la situazione nel 2002,
certe poste andassero tolte dagli attivi di bilancio, di questo ce
ne siamo resi conto, è cambiato l'atteggiamento giurisprudenziale
rispetto al credito dell'INPS. C'è stata poi la vicenda - anche
quella, curiosa! - del "Disco per l'estate": ne parleremo la
prossima volta, anche lì c'è qualcosa da "cantare"! Tutto ciò è
stato veramente mal gestito!
Ovviamente avremo occasione di approfondire con più tempo il
merito di detta vicenda, quando questo bilancio, finalmente, dopo
questi lunghi ritardi e tre stesure di progetto, arriverà all'esame
del Consiglio!
