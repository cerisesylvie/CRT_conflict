Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 585 del 30 maggio 1984 - Resoconto
OGGETTO N. 585/VIII - PRESUNTA LIMITAZIONE DELLA LIBERTA'
SINDACALE E PERSONALE DEI LAVORATORI DEGLI STABILIMENTI DELLE DITTE
HONE-CONF. E I.C.S. (Interrogazione).
PRESIDENTE:
Do lettura dell'interrogazione presentata dai
Consiglieri Cout e Tonino:
INTERROGAZIONE
In bassa Valle circola con insistenza la notizia che le
lavoratrici ed i lavoratori assunti negli stabilimenti delle ditte
Hône-Conf. e I.C.S. debbano, prima dell'assunzione, sottoscrivere
una dichiarazione con la quale si impegnano a non aderire ad alcuna
organizzazione sindacale, pena la perdita del posto di lavoro.
Se la notizia rispondesse a verità ci troveremmo di fronte ad un
comportamento da parte delle aziende che disattende sia la
Costituzione della Repubblica (art. 39) che le norme fondamentali
dello Statuto dei Diritti dei Lavoratori (Legge 20 maggio 1970, n.
300) violando, in particolare, i seguenti articoli: art. 1 (libertà
di opinione), art. 8 (divieto di indagine sulle opinioni), art. 14
(diritto di associazione e di attività sindacale).
La stessa legge n. 300/70, all'art. 15, prescrive la nullità di
qualsiasi patto od atto diretto a subordinare l'occupazione di un
lavoratore alla condizione che aderisca o non aderisca ad una
associazione sindacale, ma la nullità dell'atto non cancella il
pesante condizionamento che viene comunque esercitato sul
lavoratore in cerca di occupazione.
Visto che le citate aziende sono titolari di benefici accordati
dalla Regione e che in tali casi l'art. 36 dello Statuto dei
Diritti dei Lavoratori impegna l'azienda ad applicare nei confronti
dei lavoratori condizioni non inferiori a quelle risultanti dai
contratti collettivi di lavoro della categoria, si
INTERROGA
la Giunta regionale per conoscere:
se, tramite accertamenti presso le aziende e le OO.SS., ha
ricevuto conferme in merito ai citati atti di limitazione della
libertà sindacale e personale dei lavoratori;
quali provvedimenti intende prendere la Giunta per garantire
il pieno rispetto delle normative vigenti da parte delle imprese
che usufruiscono di rilevanti finanziamenti regionali.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P. - U.V.P.):
Sono state effettuate
delle indagini per verificare se quanto riportato nella
interrogazione risponde alla verità. Non risulta che le
discriminazioni paventate dall'interrogazione siano state operate
all'interno dello stabilimento della Hône-Conf.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Voglio dire che siamo insoddisfatti
della risposta data dall'Assessore Pollicini, perchè
l'interrogazione si articolava su due quesiti.
Il primo si riferiva alla necessità di fare opportune indagini e
accertamenti sulla veridicità della notizia che nella bassa Valle
circola con una diffusione allarmante e secondo la quale i
lavoratori assunti in queste aziende debbono sottoscrivere un atto
con il quale si impegnano a non svolgere attività sindacali pena la
perdita del posto di lavoro.
Il problema non è tanto sulla legittimità dell'atto.
Nell'interrogazione stessa noi facciamo riferimento allo statuto
dei lavoratori il quale prevede espressamente la nullità di atti di
quella natura. L'allarme nostro deriva dalla preoccupazione che, se
la notizia è fondata, ci troviamo di fronte ad un tentativo di
calpestare i diritti importanti, conquistati con lotte
difficilissime e riconosciuti prima ancora che dallo Statuto dei
lavoratori dalla stessa Carta Costituzionale.
Non conosco la qualità delle indagini disposte dall'Assessore,
come non conosco le persone preposte a fare gli accertamenti. Noi
abbiamo chiesto all'Assessore di interpellare sia l'azienda che i
sindacati e il risultato è negativo. Noi ci auguriamo che non sia
vero altrimenti noi e tutte le organizzazioni sindacali useremmo
tutti gli strumenti necessari per fare cessare questo fatto che è
indubbiamente vergognoso.
La seconda parte dell'interrogazione, che non ha avuto risposta,
riguarda una applicazione dell'articolo n. 36 dello statuto dei
lavoratori e noi chiediamo quali provvedimenti intende prendere la
Giunta per garantire il pieno rispetto delle norme contrattuali da
parte delle imprese che usufruiscono di finanziamenti agevolati
della Regione. L'articolo n. 36 dello statuto dei lavoratori
prevede che, qualora ci siano concessioni di benefici accordati ai
sensi delle leggi vigenti nello Stato, (inteso in tutte le sue
articolazioni, comprese dunque le Regioni) a favore di imprenditori
che esercitano professionalmente un'attività economica organizzata,
deve essere inserita nei capitolati di appalto inerenti
l'esecuzione di opere pubbliche la clausola esplicita determinante
l'obbligo di applicare e di fare applicare nei confronti dei
lavoratori dipendenti condizioni non inferiori a quelle risultanti
nei contratti collettivi di lavoro della categoria e della
zona.
Nei contratti di lavoro collettivo sono comprese tutte le norme
che riguardano la libertà sindacale e noi chiediamo che la Giunta
regionale presti la massima attenzione anche all'applicazione di
questa norma per fare in modo che il rapporto tra la Regione e le
aziende sia corretto non solo sul piano economico, ma anche sul
piano dei rapporti umani tra datori di lavoro e dipendenti.
Questa è la richiesta che noi avanziamo ribadendo che la
risposta che ci è stata fornita oggi dalla Giunta è largamente
inadeguata.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Vorrei solo aggiungere due cose a quello
già detto dal Consigliere Tonino.
Secondo noi è molto importante che, in un periodo in cui ci sono
dei problemi occupazionali anche a livello nazionale, vengano
introdotti dei principi di assunzione nominativa al 50% o tutta una
serie di provvedimenti previsti dal decreto n. 94 in discussione in
Parlamento e noi, come Partito Comunista, portiamo avanti la nostra
battaglia. Diciamo che in un periodo molto difficile sotto
l'aspetto occupazionale ci sono dei tentativi da parte dei datori
di lavoro di modificare i criteri di assunzione introdotti, che
tendono a discriminare la manodopera femminile. In un periodo come
questo bisogna evitare che ci siano da parte dei datori di lavoro
tentativi di questo tipo.
Io invito l'Assessore a mettere in atto tutti i provvedimenti
possibili e opportuni affinchè quando si danno i contributi agli
industriali, quando si da una formazione professionale e quando si
fanno degli interventi in cui la Regione deve sottoscrivere delle
convenzioni con gli industriali, si ponga particolare attenzione
alle assunzioni effettuate da parte dei datori di lavoro, affinchè
non ci sia il dubbio che vengano messi in atto tentativi di questo
genere e soprattutto perchè le assunzioni vengano fatte con tutti i
criteri di democrazia e legalità, senza fare alcuna
discriminazione.
Questo tentativo si vede chiaramente in Italia e di riflesso
anche in Valle d'Aosta.
PRESIDENTE
: Signori Consiglieri provvederò a farvi
distribuire il nuovo testo della legge relativa agli interventi
regionali in materia di agricoltura che verrà posto in discussione
così come è stato definito, per quanto possibile, dalla
Commissione.
