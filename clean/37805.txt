Classificazione
INFORMAZIONE
TURISMO E INDUSTRIA ALBERGHIERA



Oggetto del Consiglio n. 1472 del 7 ottobre 2015 - Resoconto
OGGETTO N. 1472/XIV - Interpellanza: "Modalità di inserimento
del giornale 'Vivere la Valle' nella strategia di comunicazione e
promozione turistica".
Presidente -
Grazie.
Punto 25 all'ordine del
giorno. Per l'illustrazione ha chiesto la parola il Consigliere
Cognetta, ne ha facoltà.
Cognetta (M5S)
- Sì, grazie Presidente.
L'interpellanza riguarda questo giornale edito dall'Office
Régional du Tourisme, che vorrebbe in qualche modo divulgare le
attività e le iniziative che vengono svolte durante l'anno in Valle
d'Aosta. Essendo uno degli elementi che contribuiscono a promuovere
la nostra Regione, io chiedo molto semplicemente come questo si
innesta all'interno di tutta quanta l'attività generale, per poi
fare delle considerazioni che vedremo assieme, rispetto a come
viene utilizzato e a come potrebbe essere utilizzato. Attendo la
risposta da parte dell'Assessore.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Questa edizione (chiamiamolo
giornale) è stata concepita in questi ultimi anni, dopo che vi è
stata l'unificazione delle ex AIAT. Vado a questa nascita perché,
anche con l'avvio dell'Office Régional du Tourisme, le informazioni
sulle manifestazioni in Valle d'Aosta, venivano raccolte dalle
varie AIAT e distribuite con delle risme di fogli A4, dove venivano
fotocopiati e inseriti i vari appuntamenti. Ovviamente con delle
regole che erano variabili, per cui era sempre un
work in
progress
, perché tutti arrivavano anche all'ultimo minuto,
inserivano una manifestazione e tutte le fotocopie che venivano
fatte dovevano essere buttate. Quindi, ormai da alcuni anni a
questa parte, vi è una pubblicazione che ovviamente ha un carattere
periodico e ha delle regole, perché per essere efficace e per
essere distribuita correttamente, dev'essere divulgata alla fine
del mese precedente, per poter dare un'adeguata informazione.
Questo
magazine
, quindi, non è uno strumento di
promozione dell'immagine della Regione verso l'esterno. È nato con
la volontà di diffondere a livello regionale un calendario mensile
ordinato e organizzato di tutte le iniziative ed eventi presenti
sul territorio. Viene distribuito in tutti gli uffici del turismo,
nelle strutture ricettive, presso le varie attività, esercizi ed
enti soggetti partner: Forte di Bard, terme, castelli. È
organizzato per filoni tematici e calendarizzato. Trova una
traduzione semplificata in lingua francese e in lingua inglese per
i turisti stranieri e pone in evidenza gli eventi di maggiore
interesse programmati nel mese successivo, in prima pagina, con
spazi di approfondimento all'interno del giornale. Ad oggi, per
quel che ci consta, è uno strumento che ha un costo decisamente
contenuto - abbiamo già avuto modo di parlare di quant'è il suo
costo durante i precedenti Consigli - e, da riscontri anche
personali, è molto apprezzato, tant'è che sovente ci sono
albergatori o altre strutture che ne chiedono quantità superiori,
perché i loro ospiti utilizzano questo strumento con una certa
frequenza.
Presidente
- Grazie Assessore. Per la replica ha chiesto
la parola il Consigliere Cognetta, ne ha la facoltà
Cognetta (M5S)
- Sì, grazie Assessore.
Con la sua risposta ha fatto proprio accenno a ciò che volevo
dire. Non essendo uno strumento rivolto all'esterno, è uno mezzo di
divulgazione e promozione verso chi ci viene a trovare. In questo
senso ci sono dei grossi problemi, proprio perché - come lei ha
detto, alcuni albergatori ne vorrebbero ulteriori copie - il piano
di distribuzione è assolutamente carente: voi lo distribuite ai
Comuni e poi cosa succede da lì in avanti non si sa. Non si sa
effettivamente in quali alberghi va e in quali non va, e già questo
è un grosso problema: o è uno strumento che favorisce chi viene a
trovarci, oppure non lo è.
Altro problema grosso è, lei dice, il costo. Va bene, il costo è
contenuto - abbiamo anche un accordo con Banca Carige, se non
sbaglio - e si aggira intorno ai 40-45 mila euro. Il problema è il
ritorno, perché se non viene sfruttato succede questo: in alcune
località in cui viene messo, viene buttato e non viene distribuito;
in altre, invece, viene distribuito, finisce e poi ne servono delle
altre copie. Uno strumento di questo tipo, tra l'altro, è fatto in
una sola lingua, e questo non è il massimo, perché sappiamo
benissimo che ci sono due lingue.
(Voce fuori microfono)
Sì c'è anche il francese, mi scusi. No, non c'è l'inglese. C'è
soltanto in qualche caso, non c'è sempre; c'è solo un piccolo
riepilogo e basta. Comunque sia, fossero anche tre, ma non lo sono,
il problema è che abbiamo turisti anche di altre lingue, che
sicuramente dovrebbero essere informati e aggiornati su quello che
accade.
Il punto non è soltanto una questione di soldi. Anche 40 o 45
mila euro sono importanti, ma è come li spendiamo. Siamo sempre lì:
se noi la consideriamo una cosa importante, non solo un sostituto
del vecchio ciclostile, allora forse dovremmo sicuramente
migliorare la distribuzione, cosa ci mettiamo dentro e diventare
capillari. Se, invece, lo consideriamo la sostituzione del
ciclostile, allora va bene così e forse potremmo anche risparmiare
i 45 mila euro, anche perché tenga presente che ormai il supporto
cartaceo, come lei sa benissimo, sta andando un po' a morire.
Questo punto è piuttosto importante, perché noi sfruttiamo le
poche risorse che ci stanno restando in maniera poco furba, ed è
quello che qui si evidenzia. Io capisco che c'è uno sforzo di
lavoro, ma questo dev'essere finalizzato a ottenere dei risultati.
Se, invece, lo facciamo tanto per fare, come facciamo la maggior
parte delle cose qui, non otteniamo nessun risultato. Quindi, visto
che abbiamo messo mano alla riforma degli Offices, che però è
rimasta lì e non si è più mossa, la pregherei anche su questo di
porre attenzione e di cercare di sistemare la cosa. Perché negli
Offices attualmente cosa succede? Chi va a chiedere informazioni
gli si mette in mano il giornale e via, andare. Anche questo non è
un tipo di servizio corretto; usiamolo come strumento completo,
oppure lasciamo perdere. Questo è quello che le volevo segnalare,
grazie.
Presidente
- Grazie Consigliere. Credo che possiamo
sospendere i lavori e riprenderli alle 15,30. Buon appetito a
tutti.
---
La seduta termina alle ore 12,51.
