Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1133 del 27 febbraio 1985 - Resoconto
OGGETTO N. 1133/VIII - ASSEGNAZIONE DI CARBURANTE IN
ESENZIONE FISCALE. (Interpellanze)
PRESIDENTE:
Do lettura dell'interpellanza presentata dai
Consiglieri Millet e Bajocco:
INTERPELLANZA
SENTITA
la relazione dell'Assessore regionale
all'Industria, Commercio, Artigianato e Trasporti, nella seduta
della Commissione consiliare competente del 5 febbraio 1985, in
merito alla distribuzione dei buoni per l'acquisto di carburanti e
lubrificanti contingentati in esenzione fiscale per il 4° trimestre
1984 e il 1° semestre 1985;
VISTE
- la legge 4 febbraio 1979, n. 44, concernente
la concessione alla Valle d'Aosta dell'esenzione fiscale per
determinate merci e contingenti;
- la circolare n. 10 del 30 gennaio 1985 dell'Assessore
regionale all'Industria, commercio, Artigianato e Trasporti
inerente alla distribuzione di generi alimentari in esenzione
fiscale per l'anno 1985;
i sottoscritti Consiglieri regionali
INTERPELLANO
l'Assessore competente per conoscere:
1) se i 100.000 quintali di benzina, previsti in aumento per
il 1978 dalla legge 4 febbraio 1979 n. 44, sono stati utilizzati;
se no per quali motivi;
2) quanti litri di benzina, gasolio e olio lubrificante
saranno distribuiti con l'assegnazione del 4° trimestre 1984 e 1°
semestre 1985;
3)
a
che punto sono le trattative con il
Governo per il parere sulla proposta di legge regionale sull'ambito
delle quote in esenzione fiscale della benzina e sull'introduzione
dell'esenzione sul gasolio per riscaldamento;
4) quali sono le intenzioni della Giunta regionale in merito
all'assegnazione ai
a)
proprietari di motocarri che coltiva no terreni non
iscritti allo S.C.A. U.;
b)
titolari di licenze di autonoleggio di
rimessa;
c)
proprietari di veicoli non
immatricolati/ciclomotori.
5)
a quale deliberazione della Giunta regionale fa
riferimento la circolare n. 10 del 30 gennaio 1985 concernente la
distribuzione di generi alimentari in esenzione fiscale per l'anno
1985.
F.ti: Ruggero Millet Igino Bajocco
PRESIDENTE:
Do lettura dell'interpellanza presentata dal
Consigliere Ricca-rand:
INTERPELLANZA
RILEVATO
che la Giunta regionale continua ad
affrontare in modo demagogico il problema dell'utilizzo del
carburante in esenzione fiscale;
CONSTATATO
che la Giunta regionale, con una scelta
fortemente discutibile e sfacciatamente elettoralistica, ha deciso
di assegnare buoni-benzina per l'ultimo trimestre del 1984, pur
sapendo che il quantitativo di carburanti in esenzione a
disposizione della Valle d'Aosta per il 1984 è già stato
utilizzato;
RILEVATO
altresì che più nessuna notizia è pervenuta
ai Consiglieri regionali sull'iter del nuovo Regolamento per
l'assegnazione di carburanti, Regolamento che pure era già stato
delineato fin dal mese di novembre 1984 e poi definitivamente
varato dalla Commissione nella riunione del 17.1.1985;
AL FINE
di avere chiarimenti sulle motivazioni del
discutibile comportamento della Giunta regionale;
il sottoscritto Consigliere regionale di "Nuova Sinistra
della Valle d'Aosta"
INTERPELLA
la Giunta regionale per conoscere:
1)
sulla base di quali concreti elementi la Giunta ha
deciso di procedere ad una assegnazione di buoni carburanti per ben
9 mesi;
2)
in che data il nuovo Regolamento per l'assegnazione
dei buoni carburanti predisposto dall'apposita Commissione
consiliare è stato esaminato dalla Giunta e quali sono stati i
motivi dei ritardi nella presentazione all'esame del Consiglio del
nuovo testo.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
L'interpellanza parte dalla relazione
dell'Assessore alla Commissione competente per far conoscere
l'oggetto della deliberazione sulla distribuzione dei buoni di
benzina per il quarto trimestre del 1984 e per il primo semestre
dell'anno 19b5. Vorrei osservare che non si può arrivare in
commissione senza alcuna documentazione e senza neppure avere una
pallida idea di come sarà formulata questa deliberazione, perchè
durante l'anno tutta l'esenzione fiscale supera abbondantemente i
trenta miliardi e quindi non si tratta di poche centinaia di
migliaia di lire. Pertanto già questo aspetto pone l'esigenza che
nella modifica si preveda che la Commissione sia consultata
tempestivamente ed in modo più concreto anche perchè possa
effettivamente esprimere una propria valutazione in merito.
Il sottoscritto in Commissione aveva espresso un parere negativo
sulla distribuzione del quarto trimestre del 1984 e, da come mi è
parso di capire dalle parole del Presidente della Giunta, sembra
che anche la Commissione di Coordinamento abbia sollevato la
questione. Noi diciamo che bisognerebbe essere coerenti con quello
che si afferma. L'Assessore ha detto infatti in Commissione che non
avrebbe distribuito i buoni del quarto trimestre del 1984 fino a
quando il Parlamento non avesse approvato il disegno di legge di
iniziativa del Governo che regola la materia. Non vorremmo che
proprio per questo motivo non venisse vistata dalla Commissione di
Coordinamento quella delibera creando dei problemi non indifferenti
all'attuale distribuzione.
Tra l'altro noi non siamo d'accordo con il Consigliere Riccarand
sulla sospensione della distribuzione che, detto per inciso,
interessa buoni del 1985 e non quelli del 1984, perchè riteniamo
che non sia giusto che gli abitanti della Valle d'Aosta subiscano
danni per colpa della Giunta Regionale.
L'altro punto di riferimento è la legge n. 44 del 4/2/1979 alla
quale si riferisce la prima domanda. L'ultimo articolo di quella
legge dice che l'aumento, dai 250.000 ai 350.000 quintali, sarebbe
dovuto partire dal 1° gennaio 1978, quindi noi chiediamo se i
150.000 quintali in più, previsti per il 1978, sono stati
utilizzati oppure, se non sono stati utilizzati, vorremmo
conoscerne il motivo. Secondo la risposta che mi verrà data
cercherò di intraprendere le iniziative più idonee per chiarire la
questione.
La seconda domanda si riferisce ai litri di benzina che saranno
distribuiti per il quarto trimestre del 1984 per il primo semestre
del 1985 e con essa vorremmo conoscere i dati reali della
distribuzione del 1985. Ci sorge infatti il dubbio che la
distribuzione in atto abbia un qualche sapore elettoralistico in
vista della prossima consultazione elettorale del 12 maggio e che
dopo le elezioni vengano distribuiti solo i buoni relativi al
successivo trimestre senza quelli relativi all'ultimo trimestre
dell'anno. Noi ci teniamo a far sì che la gente sappia queste cose,
perchè crediamo che l'impostazione della delibera abbia solo un
significato elettoralistico, pertanto vogliamo conoscere in modo
ufficiale e cifre che si riferiscono alla distribuzione dei buoni
di carburante per l'anno in corso.
La terza domanda vuole invece ottenere una risposta chiara sulla
situazione delle trattative con il Governo, se siamo ancora nella
fase delle trattative di carattere tecnico o burocratico oppure se
il Governo ha già deciso qualche cosa in sede politica.
La quarta domanda è divisa in tre punti ed ha come oggetto i
motocarri utilizzati dagli agricoltori per la coltivazione dei loro
terreni e che non sono iscritti allo SCAU ma che non ho visto
citati nel testo della delibera. Dal momento che in Commissione si
era detto che c'era questo problema, vorremmo sapere quali sono le
intenzioni della Giunta per andare incontro alle esigenze degli
agricoltori che usano appunto i motocarri.
In riferimento poi ai titolari di licenza di autonoleggio o di
rimessa, si continua a fare come nel passato, quando invece è
scontato che ci sono degli autonoleggiatori artigiani o
commercianti, e quindi iscritti all'Ufficio Ditte, e
autonoleggiatori di rimessa che non sono né artigiani e né
commercianti. Ora, dal momento che a questa gente non si chiede
quanto denunciano come ricavo lordo e dal momento che è una cosa
certa che anche togliendo dai 300 litri al mese 80 litri questi
hanno comunque un beneficio di quasi 2 milioni all'anno, sarebbe
forse opportuno addentrarci anche in questo problema perchè
altrimenti si creano delle ingiustizie. Tra parentesi vorrei
ricordare che in materia di autonoleggi la Regione Valle d'Aosta ha
anche potestà legislativa, il che giustifica un eventuale
intervento del Consiglio Regionale.
Noto poi che, rispetto alla prima determinazione della
Commissione nella quale si era deciso, con la sola opposizione del
sottoscritto e del Consigliere Aloisi, di abolire l'assegnazione di
buoni ai ciclomotori, si è ritornati sulla decisione e questo mi fa
piacere perchè noi esigiamo un maggior controllo ed un maggior
rigore nella distribuzione ma non vogliamo assolutamente la
soppressione della assegnazione ai ciclomotori. Del resto non si
può obbligare nessuno a comperare l'auto piuttosto che la moto.
La quinta ed ultima domanda si riferisce alla circolare del 30
gennaio 1985 inerente alla distribuzione dei generi alimentari in
esenzione fiscale. Io sono uno di quelli che spulciano le delibere
di Giunta ma non ho visto nessuna delibera di Giunta che sia di
supporto a questa circolare. La distribuzione di questi generi
alimentari è però regolata dall'art. 15 del Regolamento che dice
che l'assegnazione e la distribuzione dei generi contingentati sono
effettuate secondo le norme successive su deliberazione della
Giunta Regionale. Questo articolo parla specificatamente di
deliberazione. L'art. 24 che riguarda i buoni di benzina non par la
di deliberazione ma parla di alcune misure che devono essere
adottate. Se quando si parla di deliberazione vi è l'intento di non
fare assolutamente niente, mentre nella proposta sulla
distribuzione dei buoni di benzina si par la proprio di
deliberazione, è opportuno essere più chiari.
In conclusione, noi chiediamo in base a quale deliberazione si
prendono queste misure e si propongono queste modifiche. Da circa
un anno si lavora intorno a questa materia ed io non ho ancora
capito di che genere possano essere le resistenze che si
incontrano. Ho l'impressione di essere davanti ad un muro di gomma,
tanta è la difficoltà di capire tutta questa materia. Forse anche
gli stessi Assessori ne sono quasi succubi. Dal momento però che la
nostra intenzione è quella di approfondire questo argomento in modo
che risulti ben chiaro tutto il meccanismo della distribuzione,
invitiamo anche l'Assessore, verso il quale sotto l'aspetto
personale nutriamo una profonda stima, a togliere tutti quegli
ostacoli che impediscono di rispettare il regolamento approvato dal
Consiglio Regionale.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
La vicenda dei buoni di benzina e dei
generi contingentati è uno dei peggiori episodi di malgoverno che
caratterizzano la nostra Regione. Io ritengo che il modo con il
quale è sempre stata affrontata nel passato la questione dei buoni
di benzina e il modo con cui è stata affrontata in questa occasione
siano un esempio negativo di demagogia e di irresponsabilità.
Io vorrei tornare indietro, partendo da quando il Consiglio
regionale nel 1983, subito dopo le elezioni, disse che il
quantitativo a disposizione della Valle d'Aosta per distribuire
buoni benzina non era sufficiente e che bisognava chiedere un
aumento. Allora si disse che occorreva l'aumento perchè il
fabbisogno era cresciuto, era aumentato il numero delle vetture e
non si stava più dentro al quantitativo assegnato. Abbiamo poi
verificato, come noi avevamo sempre sostenuto, che non era vero che
era necessario un aumento del quantitativo perchè 47 milioni di
litri era no sufficienti (ne abbiamo avuto dimostrazione l'anno
scorso) per soddisfare le esigenze di tutti i privati cittadini e
anche oltre. Ma si erano verificati dei buchi perchè non si era
rispettato il regolamento ed erano state fatte delle assegnazioni
al di fuori del regolamento instaurando una prassi irregolare.
La legge per l'aumento del quantitativo non era quindi
necessaria, era e rimane inopportuna. Questo è il primo punto fermo
sul quale sfido qualsiasi persona di questo Consiglio a dimostrare
il contrario. L'aumento non è necessario per garantire a tutti i
privati cittadini l'assegnazione per 12 mesi all'anno del normale
quantitativo per tutti i privati cittadini della Valle. Nel
novembre del 1983 il regolamento non è stato rispettato e bisogna
adeguarlo. Si è dato incarico all'apposita Commissione e siamo
arrivati al 27 febbraio del 1985, è passato un anno e tre mesi, ma
il regolamento non è cambiato, è rimasto tale e quale.
La Commissione era arrivata alla conclusione dei lavori nel mese
di novembre del 1984, poi ci sono state dilazioni, ritardi e si è
voluto aspettare ancora; il 17 gennaio 1985 la Commissione ha
finalmente licenziato il nuovo regolamento, sul quale c'è stato un
comunicato stampa: "Il Consiglio regionale della Valle d'Aosta, con
la Terza Commissione consiliare, allargata ai Capi gruppo, sotto la
Presidenza del Sig. Angelo Pollicini, ha licenziato alcune proposte
di modifica del Regolamento". Siamo arrivati al 14 febbraio e del
Regolamento non si è più saputo niente, i Consiglieri Millet e
Riccarand hanno presentato un'interpellanza e il giorno successivo
la Giunta regionale ha trasmesso alla Presidenza del Consiglio il
nuovo Regolamento.
Non si capisce perché non si vuole portare avanti la riforma del
Regolamento che non è stato applicato per anni. Innanzitutto la
Giunta regionale, per decenni, non ha fatto nessuna deliberazione
per applicare il regolamento, distribuendo i buoni senza
rispettarlo e di questo ne riparleremo quando si discuterà il nuovo
Regolamento e ci sarà una relazione sulle vicende passate.
Anche in questo caso non siamo andati secondo le norme regolari
di una buona amministrazione, perchè una delibera di Giunta, per
essere esecutiva, deve essere vistata dalla Commissione di
Coordinamento. La Giunta regionale fa una deliberazione l'8
febbraio e inizia la distribuzione dei buoni benzina l'11 febbraio;
la pubblicazione della delibera di Giunta avviene il 13 febbraio,
due giorni dopo l'inizio della distribuzione dei buoni di benzina,
quando il visto non c'è ancora e non sappiamo se ci sarà. In questo
caso non è il Consigliere Riccarand, come hanno riportato alcuni
giornali, che dovrebbe chiedere la sospensione dell'assegnazione
dei buoni benzina, anche se la sospensione non è mai stata
richiesta, perchè io dico che il modo in cui si distribuiscono i
buoni è irregolare e irresponsabile. Se si vuole fare qualcosa
bisogna farlo bene, alla luce del sole e regolarmente.
Se la Giunta regionale voleva iniziare la distribuzione l'11
febbraio avrebbe potuto fare la deliberazione il 15 gennaio,
aspettando che fosse vistata per poi procedere alla distribuzione
dei buoni. Se la Giunta regionale voleva distribuire 9 mesi di
buoni perchè si avvicina la campagna elettorale per il voto del 12
maggio, poteva farlo ma assegnando 9 mesi di buoni del 1985 e non 6
mesi del 1985 e 3 mesi dell'84, quando si sa che non sono stati
distribuiti i 3 mesi dell'84 perchè non c'era più il quantitativo
necessario, non essendo state approvate alcune leggi in
Parlamento!
Io mi chiedo allora come si fa, da parte di una Giunta
regionale, a fare una deliberazione che si basa sulla seguente
premessa: "L'Assessore all'Industria, Commercio, Artigianato e
Trasporti fa presente che, in considerazione delle assicurazioni
fornite dai competenti organi dello Stato circa la prossima
emanazione delle legge che aumenta alcuni contingenti, in
particolare i contingenti di benzina, si può procedere alla
distribuzione delle competenze dei buoni benzina relativi al 4°
trimestre dell'anno 1984 non corrisposto per la nota mancanza di
disponibilità di questo prodotto". Di chi sono queste note
assicurazioni? Non sono esperto in diritto ma credo che una legge
venga votata dal Parlamento e da nessun'altro.
Se il Governo ritiene di sostituirsi al Parlamento e di poter
decidere, allora faccia un decreto sulla base del quale la Giunta
può decidere di dare il quantitativo, ma finche non c'è un simile
provvedimento, non capisco che significato abbia parlare di
assicurazioni, che nessuno può dare. Non capisco che senso abbia
distribuire 9 mesi di buoni ai cittadini della Valle, prendendoli
in giro sulla base di queste considerazioni; credo che questo sia
uno dei peggiori atti della Giunta regionale da quando è stata
istituita.
Queste sono le motivazioni per cui noi abbiamo dato un giudizio
estremamente negativo e rimaniamo perplessi sulla deliberazione.
Crediamo che, se la Commissione di Coordinamento si comporterà
correttamente, annullerà la deliberazione perchè illegittima. Se si
volevano distribuire le competenze pari a 9 mesi di buoni, dovevano
essere distribuiti le competenze relative a 9 mesi dell'85, ma a
questo punto è evidente la mossa preelettorale.
Io spero di ricevere dalle risposte dell'Assessore dei
chiarimenti su questo grande pasticcio e mi riservo di fare
ulteriori considerazioni in sede di replica.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Rispondo alla seconda interpellanza che
mi permette di fare alcune considerazioni generali più
pertinenti.
Non credo che la Giunta abbia voluto essere coerente ad un
principio di demagogia come è stato detto. Se c'è stata un'azione
che ha preso lo spunto da queste deliberazioni per farne uno
strumento da campagna elettorale non è stata certo operata dalla
Giunta, che vuole mantenere il dibattito a livello politico senza
fare entrare in gioco, per motivi politici, egoistici e settoriali,
altri organi che possono influire sulle decisioni del Governo
regionale e del Consiglio. Le nostre determinazioni possono non
essere perfette e possono essere discutibili, ma ci vogliamo
confrontare a livello politico in questo Consiglio, non utilizzando
altri organi che possono limitare o compromettere le decisioni
politiche della Giunta e dello stesso Consiglio regionale.
Per comprendere le deliberazioni del Governo regionale bisogna
fare riferimento a due considerazioni che ho ampiamente sostenuto
negli incontri con la Commissione. La prima è che vogliamo evitare
situazioni debitorie come il 1984 che così si è chiuso con una
situazione debitoria uguale a zero, la seconda è che vogliamo
tenere conto e rispettare la visione espressa dal Consiglio
regionale di volere un aumento di questo contingente, cioè di
passare dagli attuali 350 mila quintali ai 450 mila quintali di
benzina.
Qualcuno può non essere d'accordo su questa richiesta di
aumento, ma in questo caso si tratta del voto del Consiglio
regionale e le decisioni della Giunta regionale vanno nel senso di
ottenere l'aumento. Ogni Consigliere regionale e ogni forza
politica possono esprimere il proprio giudizio e dire se è un bene
o un male; noi siamo ancorati alla volontà del Consiglio regionale
espressa nell'autunno del 1983 e portiamo avanti coerentemente
questa linea finché non ci saranno voti diversi. Questa è la logica
che ha spinto la Giunta regionale all'ultima deliberazione perchè,
se è vero che non ci sono state precedenti deliberazioni, bisogna
pur ammettere che le deliberazioni sono state prese nel 1984.
Non voglio pensare che i buoni di benzina siano motivo di
inquinamento elettorale, almeno nelle modalità con cui sono oggi
assegnati, perchè altrimenti si potrebbe esprimere un giudizio
pesantemente negativo sull'intera comunità. Si è dato ciò che la
gente aspettava come un diritto. Se esiste un meccanismo che non
consente all'Amministrazione regionale di poggiare su certezze, ma
su criteri di contrattazione con lo Stato per l'assegnazione dei
generi contingentati, questo è un problema, ma non una colpa
dell'Amministrazione regionale. Il fatto che ciclicamente i
contingenti risultino insufficienti rispetto alle esigenze della
nostra comunità e che quindi debbano subire un riadeguamento è il
risultato di un meccanismo che non è stato inventato da noi perchè
già esistente.
Non esiste nessun ostacolo all'iter della proposta di revisione
del regolamento elaborata dalla Commissione Consiliare competente.
La proposta di modifica è pervenuta il 18 gennaio 1985 alla Giunta
che l'ha esaminata all'oggetto 581 del 25 gennaio 1985 e l'ha
licenziata in quella stessa sede. Le procedure successive seguono
la stessa prassi delle normali proposte di legge. Non si potrà
certamente accusare la Giunta di aver ostacolato o posto dei limiti
alla normale prassi che i provvedimenti devono seguire. Credo che
la proposta sarà all'esame del prossimo Consiglio regionale.
Rispetto al primo punto che si riferisce ai 100.000 quintali di
benzina in aumento dal 1978, a seguito della legge n. 44 del 4
febbraio 1979, voglio dare una risposta puntuale. Con quella legge
il contingente di benzina in esenzione fiscale veniva portato da
250 mila a 350 mila quintali e ne veniva stabilita la decorrenza
dal 1° gennaio 1978, per la qual cosa la disponibilità per l'anno
1979 ammontava a 450 mila quintali da ritirarsi entro il 31
dicembre 1979.
Per la limitata possibilità di stoccaggio dei depositi esistenti
in Valle non è stato possibile ritirare entro quella data tutto il
contingente aumentato dei 100.000 quintali arretrati e si è dovuto
chiedere alla Direzione generale della dogana l'autorizzazione a
sdoganare il contingente entro l'anno successivo. La Direzione
generale concedeva, con lettera in data 12 gennaio 1981, di
ritirare il contingente residuo al 31/12/1979, ammontante a circa
99.000 quintali, entro il 31 maggio 1981. Nel corso del 1981 si è
registrata una diminuzione dei consumi di benzina in Valle d'Aosta,
dovuta in gran parte ai continui aumenti di prezzo dei prodotti,
tali da non renderli più competitivi nei confronti di quelli
svizzeri e francesi e nei confronti del gasolio, prodotto ritenuto
più conveniente dai consumatori italiani.
La seconda motivazione, già accennata, è la bassa capacità di
stoccaggio dei depositi regionali, anche perchè in quel periodo
sono stati attuati una serie di scioperi messi in atto dagli
autotrasportatori di prodotti petroliferi e dai funzionari
dell'UTIF, preposti alle autorizzazioni di uscita dai depositi dei
petroli. L'accennata rimanenza non poteva essere sdoganata tutta,
rimanendo al 31/12/1981 ancora circa 38.700 quintali. Una nuova
richiesta presentata dall'Amministrazione regionale, tendente ad
ottenere un ulteriore proroga dei termini di scadenza per il ritiro
del contingente residuo al 31/12/81, veniva respinta, cosicché dai
100.000 quintali assegnati nell'anno 1978 per l'anno '79 ne
potevano essere sdoganati solo una parte e precisamente 61.300
quintali.
Per quanto riguarda la seconda domanda che chiede
approssimativamente a quanto si prevede che ammonti l'assegnazione
di buoni benzina, per il 4° trimestre 1984 e per il 1° semestre
1985, a valere sul contingente 1985 perchè, come ho ricordato, al
31 dicembre 1984 si considera una situazione debitoria zero,
rispondo che il quantitativo totale si dovrebbe aggirare intorno ai
35 - 36 milioni di litri.
Per quanto concerne le trattative in corso con le autorità
centrali in vista dell'aumento, rispondo che i rapporti sono
costanti, da tempo non sono più a livello tecnico o di uffici
ministeriali ma a livello politico e governativo. Se abbiamo fatto
quelle affermazioni, nella premessa della deliberazione, è perchè
abbiamo assicurazioni da parte governativa che la richiesta
avanzata dalla Valle d'Aosta potrà avere uno sbocco positivo.
La serie di domande contenute al 4° punto della interpellanza
dei Consiglieri Millet e Bajocco riguarda i motocarri, i titolari
di autonoleggio ed i proprietari di veicoli non immatricolati, cioè
i motorini. Credo che agli interpellanti interessi conoscere le
scelte contenute nella deliberazione e che cercherò di
spiegare.
Erano stati sottolineati parecchi inconvenienti derivanti
dall'assegnazione di buoni al secondo mezzo (quando invece si
tratta del primo mezzo i problemi non sussistono). Dato che i
criteri di assegnazione a questi mezzi, per quanto riguarda il 3°
trimestre del 1984, avevano sollevato più di un problema, abbiamo
accettato nella definizione di agricoltore soltanto coloro che sono
iscritti alla S.C.A.U., e questo proprio al fine di superare gli
inconvenienti lamentati e soprattutto tenendo conto che questo
mezzo di trasporto è un bene strumentale generalmente utilizzato
per i lavori agricoli.
Il criterio che ci guida in questa fase di distribuzione, che
potrà subire anche la verifica di questa esperienza, è il seguente:
saranno distribuiti buoni ai motocarri che l'Ispettorato della
motorizzazione classifica per uso agricolo. In questo caso
verrebbero soddisfatte le esigenze degli agricoltori e in modo
particolare di coloro che esercitano questa attività part-time e
non solo come unica attività.
Per quanto riguarda i titolari di autonoleggio da rimessa
abbiamo mantenuto gli stessi criteri di assegnazione dal 3°
trimestre del 1984. Per tendere a definire un quadro di maggiore
chiarezza, e soprattutto per superare un certo abuso in questo
settore, è stato deciso di sospendere l'assegnazione ai titolare di
veicoli non immatricolati. La sospensione è solo cautelativa.
Dobbiamo però individuare dei meccanismi che ci consentano di
attribuire buoni anche a questa categoria, evitando che possano
avvenire degli abusi. In questo momento, e io ho già ribevuto
segnalazioni, ci sono dei casi in cui questa decisione crea dei
disagi.
Però né il precedente né l'attuale regolamento prevedono
l'assegnazione ai mezzi che non siano immatricolati: è il caso dei
motorini, che hanno avuto le assegnazioni negli anni precedenti, i
quali possono essere guidati senza patente, senza libretto di
circolazione e che inoltre non hanno targa. Certamente in questo
campo dobbiamo fare delle riflessioni soprattutto individuando
delle modalità di intervento che evitino gli abusi e gli sprechi.
La sospensione è quindi una scelta cautelativa in atte sa di
ritrovare meccanismi che evitino abusi che possono verificarsi,
stante la condizione particolare di questo veicolo.
Analogo atteggiamento lo possiamo riferire al caso
dell'autonoleggio, settore più limitato, che indubbiamente va
ancora approfondito e nel quale soprattutto vanno individuate
quelle forme di intervento che ci garantiscano dagli abusi e dagli
sprechi.
Sull'ultima richiesta, che concerne la distribuzione di generi
alimentari in esenzione fiscale per il 1985, devo dire che la
circolare fa riferimento ad una decisione di Giunta che risale al
1976. E' una decisione imperfetta, perchè si tratta semplicemente
di una presa d'atto, ed è la n. 917 del 12 marzo 1976. In quella
riunione di Giunta si demandava all'Assessore all'Industria e
Commercio l'emanazione e la pubblicazione delle norme relative alla
distribuzione e ai prezzi di vendita al consumo dei generi
contingentati in esenzione fiscale. Da allora il meccanismo si è
ripetuto nei vari anni.
C'è anche la possibilità di modificare questa forma di
distribuzione e la Giunta non ha nessuna obiezione a modificare, in
sede di revisione complessiva dei regolamenti, le norme attuali con
altre più precise e più chiare per tutti i generi
contingentati.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.)
: Uno dei compiti dell'Assessore è anche
quello di giustificare la coerenza tra le decisioni prese dalla
Giunta e quello che viene detto qui in Consiglio e io credo che qui
in Consiglio ciascuno si esprima a livello politico, altrimenti io
potrei tranquillamente ribaltare l'opinione dell'Assessore dicendo
che anch'essa è solamente demagogica o elettoralistica. Ritengo
pertanto che si tratti solo di un discorso a livello di opinione
personale, però noi poniamo delle questioni ben chiare con delle
scadenze ben precise.
Si tratta di nove mesi e dopo il me se di maggio bisognerà pur
provvedere alla distribuzione di carburante in esenzione fiscale
per i successivi sei mesi e allora sarò io il primo a prendere atto
del fatto che la Giunta avrà agito bene. Se però dopo il 12 maggio
ed entro il 31 dicembre del 1985 la Giunta dovesse distribuire solo
il quantitativo di carburante in esenzione fiscale appena
sufficiente per tre mesi, sarà la Giunta allora a dare atto al
sottoscritto di quello che io dico oggi 27 febbraio. Questa è la
nostra opinione.
Quando poi si parla di livello governativo occorre essere più
precisi e poichè il Governo è composto dal primo Ministro e dagli
altri Ministri e una risposta del genere non poteva che essere data
dal primo Ministro, cioè da Craxi, o dal Ministro del Tesoro, cioè
Goria, a me interessava sapere se si trattava del primo o del
secondo, come ministro competente. Poichè né il primo Ministro, né
il Ministro competente possono vedersi attribuire dichiarazioni mai
fatte, noi riteniamo che l'Assessore non potesse riferire alcunché.
A questo punto tutto dipenderà da cosa dirà il Governo, perchè
prima che il Parlamento possa legiferare ci dovrà essere una
decisione da parte del Governo. Se il Governo non è d'accordo, il
Parlamento certamente non approverà.
Pertanto noi ci troviamo di fronte ad una situazione di stallo;
ciò nonostante si è presa ugualmente questa decisione. Questo è il
nostro modo solo di vedere. Non si tratta certamente di voler
considerare il cittadino come una forza politica che assume un
particolare atteggiamento o vota in un certo modo perchè gli
vengono dati i buoni di benzina. Per noi è invece più importante
considerare questa decisione della Giunta come un mezzo per placare
una protesta che stava diffondendosi e crescendo.
La prima domanda del Consigliere Riccarand, anche se noi non
condividiamo molte delle sue opinioni, dimostra chiaramente che si
è scoperto che la Regione ha perso la bellezza di 38.700 quintali
di benzina, anche se questa perdita è stata poi giustificata nei
modi più svariati. Dai dati che ho, mi risulta che ne avanzano
ancora, comunque mi riservo di chiedere in un secondo momento
un'ulteriore precisazione. Resta comunque il dato di fatto che la
Regione non ha potuto usufruire di tutti i 100.000 quintali di
benzina in esenzione fiscale. Per quanto concerne la seconda
domanda e stando a quel principio che le impedisce di contrarre dei
debiti, la Giunta sarà quindi costretta a distribuire solo il
quantitativo di tre mesi.
Per quanto riguarda la distribuzione ai motocarri per usi
agricoli non vorrei che attraverso questo varco passasse di tutto,
facendo diventare d'uso agricolo anche altri mezzi che nulla hanno
a che vedere con il lavoro agricolo. Bisognerebbe vedere quali sono
i criteri di valutazione e di classificazione in adozione presso
gli uffici della Motorizzazione Civile.
Sulla questione degli automezzi di rimessa io ribadisco che c'è
una ingiustizia all'interno della categoria degli esercenti la
stessa attività, anche se si tratta di una differenza di lieve
entità è pur sempre un'ingiustizia.
Sulla distribuzione di buoni di benzina ai motocicli anche noi
siamo per un maggiore rigore, però anche l'anno scorso l'Assessore
Pollicini voleva approfondire l'argomento e noi siamo d'accordo che
si debba procedere con un maggior rigore effettuando anche più
severi controlli. Anche in questo settore esistono però delle
ingiustizie, ad esempio c'è il contadino che ha una macchina ed
un'Ape e prende i buoni per entrambi i mezzi; un altro contadino
che ha solo l'Ape di cilindrata inferiore ai 50 centimetri cubici e
non può prendere i buoni pur avendo magari gli stessi metri quadri
di terreno da coltivare. Questa è un'ingiustizia che deve essere
eliminata.
Come ultimo punto l'Assessore mi di ce che si appella ad una
delibera del 1976. Noi riteniamo che questa citazione non valga,
perchè anche nel 1979 si fece un'altra delibera che ripeteva tutta
un'altra casistica legata alla questione piuttosto clientelare
degli albergatori. Anche in quel caso comunque c'era una
deliberazione e una presa d'atto.
Noi riteniamo che su questa materia si debba fare un notevole
sforzo per rendere chiaro il meccanismo della distribuzione, perchè
intorno a questo problema ruotano troppi interessi, per cui più si
è chiari, più ci sono i controlli e meglio è per tutti, sia per chi
governa che per chi è all'opposizione. Inoltre si sortisce anche il
risultato di una maggiore giustizia nei riguardi dei cittadini. Non
c'è niente infatti che urta di più dell'ingiustizia di veder
persone accanto a noi che, pur non avendone diritto, riescono a
prendere più buoni di noi grazie a strani marchingegni che
consentono solo ai più furbi di avere qualche cosa di più.
Noi pensiamo perciò che si debba fare un certo sforzo per
ovviare a questi inconvenienti.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Dichiaro innanzitutto la mia più
completa insoddisfazione per le risposte dell'Assessore e voglio
ribadire alcuni concetti già espressi in premessa.
Io credo che se la Giunta regionale avesse voluto fare un
discorso onesto e corretto nei confronti dei cittadini della Valle
d'Aosta, avrebbe dovuto dire che gli ultimi tre mesi del 1984 non
potevano essere assegnati a causa della scorrettezza, delle
irregolarità, degli sprechi e degli abusi con cui si erano
distribuiti i buoni di benzina negli anni precedenti. La Giunta
avrebbe potuto aggiungere che con un sacrificio di soli 3 mesi si
sarebbe sanato il disavanzo del 1984, mentre per il 1985 ci sarebbe
stata benzina sufficiente per garantire a tutti i cittadini
un'assegnazione per dodici mesi. Se poi nel corso dell'anno fosse
arrivato un aumento del quantitativo in esenzione fiscale si
sarebbe allora valutata l'opportunità o meno di concedere ulteriori
assegnazioni. Questo sarebbe stato il discorso chiaro e onesto da
fare, ma non è stata scelta questa strada. Si è scelta la strada
della demagogia e della irresponsabilità e lo ribadisco per
l'ennesima volta.
Le parole dell'Assessore sono in completa contraddizione con
quello che si dice di voler affermare, perchè si è detto che si
voleva evitare la situazione debitoria mentre sappiamo che la
Regione Valle d'Aosta ha a disposizione per il 1985 solo 47 milioni
di litri di benzina in esenzione fiscale. Di questi ne assegniamo
nei primi sei mesi ben 36 milioni di litri e ne rimangono solo 11
milioni di litri per il secondo semestre. Ma in questo modo si
prefigura già una situazione debitoria, oppure si sa fin d'ora che
si assegneranno soltanto i primi tre mesi del secondo semestre del
1985. Perchè, se si voleva recuperare l'ultimo trimestre dell'84,
non si è atteso il secondo semestre dell'85 aspettando che la legge
fosse approvata?
In questa vicenda ci sono troppi punti interrogativi che ci
fanno ribadire il nostro. giudizio estremamente negativo.
L'Assessore diceva che il Consiglio regionale voleva operare per
l'aumento del quantitativo di generi in esenzione fiscale
attraverso una legge dello Stato, ma è opportuno ricordarsi in base
a quali motivazioni e a quali dati forniti al Consiglio si è giunti
a quella decisione. Allora si disse che il quantitativo non era
sufficiente perchè le automobili erano aumentate e il fabbisogno
era cresciuto. Però le cifre del 1984 hanno dimostrato che quelle
affermazioni erano false ed infatti si sarebbe ugualmente potuta
garantire a tutti i cittadini un'adeguata assegnazione di buoni
benzina anche solo evitando abusi e sprechi. E' probabile che lo
Stato italiano conceda l'aumento perchè non gli costa niente, ma
per l'Amministrazione regionale significano 10 miliardi in meno di
introiti. Allora è vero che siamo ricchi ed abbiamo un bilancio
cospicuo e possiamo gettare al vento 10 miliardi, detraendo li
dalle nostre entrate che sono il mancato ritorno dei 9/10 delle
tasse gravanti sulla benzina. Bisogna anche chiedersi se è
opportuno incentivare ulteriormente la motorizzazione privata con
il mercato dei buoni benzina.
Nonostante l'opinione del Presidente della Giunta noi
continueremo a pensare in questo modo, perchè siamo convinti della
correttezza della nostra posizione tanto quanto siamo convinti che
la vostra posizione sia sbagliata. Ci batteremo quindi in Consiglio
e fuori per sostenere questa tesi fino in fondo.
Queste sono le motivazioni che ci sospingono a ribadire il
nostro giudizio estremamente negativo su questa decisione del
Consiglio regionale.
L'Assessore dice che la Giunta ha esaminato il nuovo regolamento
il 25 gennaio 1985, però ha aspettato il giorno successivo alla
presentazione delle due interpellanze per trasmetterlo alla
Presidenza del Consiglio: cosa è successo dal 25 gennaio al 15
febbraio?
