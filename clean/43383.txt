Classificazione
STATUTO



Oggetto del Consiglio n. 770 del 8 luglio 2021 - Resoconto
OGGETTO N. 770/XVI - Interpellanza: "Intendimenti in merito
alla convocazione della neo eletta Commissione paritetica di cui
all'articolo 48bis dello Statuto speciale".
Bertin (Presidente) -
Passiamo ora alle interpellanze.
Punto n. 18. Per l'illustrazione, ha chiesto la parola il
consigliere Rollandin, ne ha facoltà.
Rollandin (PA) -
Abbiamo presentato questa interpellanza
tenuto conto che le vicende legate alla nomina della Commissione
paritetica le conosciamo. Noi da tempo avevamo chiesto e suggerito
la necessità e l'urgenza di fare questa nomina. Dopo due o tre
sollecitazioni finalmente si è fatta da parte della Regione, con le
difficoltà che conosciamo, la nomina dei membri della Commissione
paritetica regionale, che per la prima volta è avvenuta dopo che
erano già stati nominati i responsabili a livello nazionale. Questo
per dire che sicuramente questo tema è stato sottovalutato.
Allora oggi noi chiediamo, tenuto conto dell'importanza della
Commissione paritetica per tanti motivi e su tanti problemi, ma in
particolare quello dell'energia, del problema già più volte
sollevato e mai risolto, cosa che altre Regioni a statuto speciale
hanno già risolto e che qui diventa un problema serio, più passa il
tempo e più questo problema diventa grave. Noi con questa
interpellanza chiediamo se è possibile avere un incontro con la
Commissione perché proprio prima che scadesse la Commissione
precedente c'era stato un incontro su questa tematica: sul tema
delle scadenze delle concessioni alla CVA... non alla CVA che
gestisce, ma naturalmente le concessioni sono regionali. Questo è
un problema molto delicato perché fra qualche mese queste scadono.
Ora, il problema è di capire in che termini e in che modo si
affronta questo nuovo problema, perché alcune vie che prima erano
possibili oggi sono scadute. Allora è urgente fare una riunione per
capire come ci si muove e che cosa si può ancora fare per evitare
che ci sia quella triste situazione di non veder confermate le
concessioni delle nostre derivazioni d'acqua. Arriviamo all'assurdo
che l'acqua della Valle d'Aosta sarà in concessione a chi? Non si
sa. Questa è la ragione dell'urgenza di questa interpellanza e
soprattutto della necessità di capire se e come si può agire
tenendo conto che siamo in ritardo paradossale.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Il tema è già stato trattato. Sull'urgenza
di avviare la Commissione paritetica siamo assolutamente concordi.
Io mi sono permesso di scrivere al ministro Gelmini a fine giugno
dopo la chiusura dell'iter della nomina dei 3 componenti di parte
regionale. Nella mia nota, oltre a richiedere sostanzialmente un
confronto preventivo all'avvio dei lavori della Commissione
paritetica con il Ministro su un calendario delle priorità che
peraltro ho già anche scritto sulla nota. Una è quella che lei
viene adesso citando, cioè quella delle concessioni, della
normalizzazione in materia di derivazione delle acque. Quello è uno
degli aspetti che ho sottolineato, gli altri aspetti che ho messo
come primi aspetti da discutere sono quelli delle equiparazioni sia
del Corpo valdostano dei vigili del fuoco che del Corpo forestale,
che è oggetto anche di discussioni in questi giorni. Ho chiesto al
Ministro inoltre di poter avere un confronto anche sulla nomina del
Presidente della Commissione paritetica chiedendo che questo possa
rimanere nella parte regionale possibilmente, aspetto di avere un
confronto nei prossimi giorni con il Ministro. Com'è noto, il
Ministro deve ancora chiudere formalmente la nomina della
Commissione paritetica con un suo decreto che metterà insieme la
parte statale e la parte regionale.
Venendo invece alla richiesta puntuale che è stata fatta
nell'interpellanza, non posso che essere d'accordo, nel senso che
sono interlocuzioni che ci sono sempre state, in particolare con la
I Commissione e una parte regionale della Commissione paritetica,
anche giustamente come ha detto lei sul finire della legislatura
passata e questo non può che continuare in un ambito ovviamente di
collaborazione e di corretta partecipazione di tutte le componenti
dell'Amministrazione in temi così importanti. Sicuramente quindi
questo potrà avvenire nelle prossime settimane appena ci sarà la
formalizzazione della Commissione paritetica con il decreto del
ministro Gelmini.
Presidente -
Per la replica, ha chiesto la parola il
consigliere Rollandin, ne ha facoltà.
Rollandin (PA) -
Grazie Presidente per la risposta. Noi
sappiamo che le incombenze della Commissione paritetica sono
parecchie, ci siamo soffermati sulla questione delle concessioni
perché è quella più urgente, non che le altre non lo siano ma
queste hanno un peso anche economico che non sto a ricordare perché
l'abbiamo ricordato in quest'Aula in diverse occasioni,
se poi, come lei ha detto, ufficialmente la Commissione
paritetica non è ancora stata nominata... quindi siamo due volte in
ritardo.
Ora, noi andiamo verso la pausa estiva, dopodiché chi ha avuto
ha avuto. Se questo avviene, possiamo dare per persa la partita
principale e questo credo sia un danno per l'Amministrazione che
tutti possono capire. Mi sembra che su questo tema non sarebbe male
insistere che prima delle vacanze ci sia la nomina e questo
incontro, quello che mi stupisce è che non ci sia stata nemmeno la
nomina. Su questo tema capitale per i nostri interessi non si fa
nulla, dall'altra parte bisognerà pur che ci sia un minimo di
sensibilità su queste tematiche, non è che chiediamo di nominare
una Commissione che si interessa di altri temi interessanti,
importanti ma non urgenti come questo.
Io la ringrazio per la risposta, ma le suggerirei di prendere la
valigia con chi è giusto e andare a sollecitare questi temi, perché
forse dall'altra parte non c'è la stessa sensibilità e soprattutto
non c'è nessuna voglia di risolvere questo problema tenendo conto
che ci sono già alcune società sulla via dell'accordo su queste
tematiche, che chiaramente non vanno nell'interesse della nostra
Regione. Questo lo diciamo con rammarico perché francamente è un
tema delicato, importante e soprattutto nevralgico per quello che
riguarda l'economia della nostra Regione.
