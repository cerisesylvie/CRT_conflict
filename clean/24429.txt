Classificazione
AMBIENTE



Oggetto del Consiglio n. 3352 del 5 marzo 2008 - Resoconto
OGGETTO N. 3352/XII - Interrogazione: "Adozione di norme di
conservazione delle zone di tutela speciale".
Interrogazione
Richiamati il Decreto del Presidente della Repubblica 8
settembre 1997, n. 357, e il Decreto del Ministero dell'Ambiente
del 17 Ottobre 2007 sulle misure minime di conservazione per ZSC e
ZPS;
Ricordato il contenuto dell'articolo 3 che al primo comma
prevede per le Zone di Protezione Speciale l'adozione o
l'adeguamento di apposite misure di conservazione o di eventuali
Piani di gestione da parte delle Regioni e delle Province
autonome;
il sottoscritto Consigliere regionale
Interroga
l'Assessore competente per sapere:
1) se sono stati già predisposti gli atti amministrativi
necessari all'adozione e all'adeguamento delle norme relative alle
Zone di Protezione Speciale presenti nel territorio
valdostano;
2) quali sono i criteri minimi uniformi per la definizione
delle misure di conservazione in essi contenuti;
3) entro quanto tempo si ritiene possano essere portati
all'approvazione dell'organo competente.
F.to: Venturella
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- In merito all'interrogazione in
questione, primo quesito:
"se sono stati già predisposti gli
atti amministrativi necessari all'adozione e all'adeguamento delle
norme relative alle Zone di Protezione Speciale presenti nel
territorio valdostano"
; per quel che riguarda l'adozione delle
misure di conservazione per le zone di protezione speciale (ZPS)
presenti sul territorio regionale, si ricorda che questa è
disciplinata dall'articolo 4 della legge regionale n. 8/2007,
recante "Disposizioni per l'adempimento degli obblighi della
Regione autonoma Valle d'Aosta derivanti dall'appartenenza
dell'Italia alla Comunità Europea, attuazione delle Direttive
79/409, concernente la conservazione degli uccelli selvatici, 92/43
relativa alla conservazione degli habitat naturali e seminaturali,
nonché della flora e della fauna selvatiche, legge comunitaria
2007. L'articolo 4 prevede che le misure siano adottate dalla
Giunta regionale sentita la commissione consiliare competente, i
Comuni territorialmente interessati e gli enti gestori per i siti
ricadenti all'interno delle aree protette.
Alla luce dell'emanazione del decreto del Ministero
dell'ambiente, della tutela del territorio e del mare del 17
ottobre 2007, gli uffici competenti hanno predisposto un documento
tecnico concernente le misure di conservazione. Il documento
recepisce in gran parte l'impostazione del decreto ministeriale,
individua le tipologie ambientali presenti in Valle, attribuisce
alle ZPS le relative tipologie, definisce le misure di
conservazione da applicare in tutte le ZPS e quelle riferite alle
singole ZPS. Il decreto ministeriale non lascia particolare spazio
all'iniziativa regionale, in quanto indica una molteplicità di
norme, di divieti e obblighi, spesso ridondanti e di difficile
applicazione. Tuttavia si è cercato, per quanto possibile, di
adattare le misure alla realtà valdostana, in particolare le
caratteristiche ambientali, orografiche e climatiche della regione.
Anche per quanto attiene ai criteri minimi uniformi per la
definizione delle misure si è fatto riferimento a quelli contenuti
nel decreto, non potendo comunque prescindere da quelli, se non per
alcuni adattamenti.
Per quanto riguarda i tempi di approvazione, il documento è
stato inviato ai soggetti previsti dalla legge regionale, Comuni,
enti gestori delle aree protette; successivamente verrà sottoposto
alla commissione consiliare competente come previsto. Una volta
completata la fase di acquisizione dei pareri, si può
ragionevolmente prevedere l'approvazione in tempi abbastanza
brevi.
Président
- La parole au Conseiller Secrétaire
Venturella.
Venturella (Arc-VA)
- Lei, Assessore, praticamente non mi
ha risposto. Avevo chiesto entro quanto tempo si ritiene possano
essere portati all'approvazione dell'organo competente...
(interruzione dell'Assessore Isabellon, fuori
microfono)
... ascolti, non può lei scaricare la responsabilità sulle
commissioni; non so quanti disegni di legge stiamo valutando adesso
in III Commissione, ma ce n'è uno ogni piè sospinto. Se gli
Assessori in questi 5 anni hanno un po' dormicchiato non è colpa
sicuramente della commissione consiliare, perché - faccio un
esempio - abbiamo mediamente in seduta di commissione dai 3 ai 4
disegni di legge. Lei non mi può dire che dipende dalla
commissione: no, dipende dall'Assessorato, da lei, Assessore
Isabellon!
Quando le chiedo in quanto tempo si ritiene possano essere
portati all'approvazione dell'organo competente, non mi può
rispondere: "in tempi brevi", perché in tempi brevi dipende da
quanto ognuno di noi intende "tempo breve". Per me tempo breve
potrebbe essere nel giro di qualche settimana, per un altro
potrebbe essere nel giro di qualche mese. Quando si parla di
riduzione dei rifiuti, tempo breve per l'Assessore Cerise vuol dire
10 anni, cioè è tutto relativo!
Credo che nella sua risposta ci possano essere 2 osservazioni:
"in primis" il ritardo, perché mi pare che la scadenza sulla
presentazione di criteri minimi uniformi sia dei primi di febbraio,
siamo a marzo, ci sarà ancora tutto l'iter procedurale e quindi
credo che assommerà a circa 3-4 mesi il ritardo, se verrà approvato
prima della fine della legislatura, altrimenti si andrà più in là.
Mi preoccupa invece il contenuto della sua risposta... cosa vuol
dire che la Regione nel documento di predisposizione sulle misure
di conservazione e gli eventuali problemi di gestione ha applicato
"in gran parte"? Credo che o si applica o non si applica; in gran
parte, quando qualcuno utilizza questa locuzione, anche qua è tutto
molto relativo, perché proprio questa forma labile di applicazione
delle direttive ha fatto sì che in passato l'Italia fosse sotto
giudizio della Corte di giustizia di Strasburgo tramite
segnalazione della Commissione europea per anni, quando governava
il Centro-Destra, ma non per responsabilità... anzi, non solo per
responsabilità del Governo nazionale, ma anche per responsabilità
dei Governi regionali che non applicavano le direttive.
La sua risposta, anche se globalmente, potrebbe soddisfare un
superficiale uditore che potrebbe dire: "beh, lo stanno facendo"...
personalmente mi preoccupa, sia per i tempi che per i
contenuti.
