Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2652 del 17 aprile 2007 - Resoconto
OGGETTO N. 2652/XII - Attivazione presso l'Ospedale
Beauregard di foresterie per consentire alle madri che allattano di
accudire i figli ricoverati. (Interpellanza)
Interpellanza
Venuti a conoscenza che un significativo numero di giornate
di degenza presso il Reparto di Ostetricia e Ginecologia
dell'Ospedale regionale Beauregard è attribuibile a madri che
allattano i loro figli ricoverati in Neonatologia o in Pediatria,
anche per lunghi periodi;
Evidenziato che tale pratica si configura come un uso
inappropriato di strutture ospedaliere, prioritariamente destinate
alla terapia per acuti o all'assistenza al parto;
Preso atto che in numerose realtà sanitarie italiane ed
estere sono state attivate delle foresterie, al fine di consentire
alle madri che allattano di poter accudire i propri figli
ricoverati, senza occupare posti letto ospedalieri;
i sottoscritti Consiglieri regionali
Interpellano
l'Assessore alla Sanità per conoscere se intenda richiamare
l'U.S.L. della Valle d'Aosta ad una più attenta valutazione di tale
problematica, con l'obiettivo di realizzare una foresteria,
utilizzando spazi disponibili all'interno dell'Ospedale Beauregard
o altri spazi recuperabili in aree adiacenti, ma comunque comode
per l'accesso a tale struttura sanitaria.
F.to: Sandri - Fontana Carmela
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Come il collega Sandri sicuramente sa, nel
programma di lavori in economia deliberato dall'azienda nel 2006
c'è la costruzione di una foresteria al Beauregard, quindi è un
problema che abbiamo già affrontato; fra l'altro, in data 21
febbraio 2005, la Giunta ha approvato un protocollo di intesa con
l'UNICEF, poi firmato in data 10 giugno 2005, che ha come scopo la
protezione, la promozione e il sostegno dell'allattamento al seno.
In questo momento nella nostra struttura circa il 90% dei neonati
viene alimentato esclusivamente con latte materno, il fatto di
costringere alcune donne che hanno avuto dei figli prematuri a
dover rimanere ricoverate nel reparto non era corretto e l'azienda
ha assunto la deliberazione di costruire una foresteria dopo aver
cercato di fare delle convenzioni con gli alberghi vicini. Ho una
lettera dell'azienda che mi dice che si prevede la consegna dei
lavori entro il luglio del 2007, quindi siamo in conclusione, la
foresteria sarà costituita da 2 stanze al Beauregard con un uso
cucina laddove c'era la guardia medica, proprio per interrompere e
risolvere questo inconveniente, comunque il problema è in dirittura
di arrivo.
Presidente
- La parola al Consigliere Sandri.
Sandri (GV-DS-PSE)
- Non vi è bisogno di replicare. L'USL
in generale è sempre stata molto più attenta della Regione a fare i
servizi sociali, per esempio sull'asilo nido quello dell'USL c'è
da... quello della Regione è una di quelle "arabe fenici" che
rischia di superare la "Testafochi", quindi prendo atto delle
dichiarazioni dell'Assessore, che dimostrano l'attenzione a questo
progetto e auspico che si riesca a realizzare nel più breve tempo
possibile.
