Classificazione
ASSISTENZA SANITARIA E OSPEDALIERA



Oggetto del Consiglio n. 2274 del 5 aprile 2023 - Resoconto
OGGETTO N. 2274/XVI - Interpellanza: "Spesa pro capite per la
sanità valdostana negli anni 2022 e 2023 e riparto delle risorse
tra sanità ospedaliera e territoriale".
Bertin (Presidente) -
Punto n. 49 all'ordine del giorno.
Per la presentazione, la parola al collega Baccega.
Baccega (FI) -
Quest'interpellanza poteva anche essere
una semplice interrogazione o comunque un'interrogazione con
risposta scritta, perché in realtà, oltre a chiedere dei dati,
vuole entrare nel merito di una serie di considerazioni e di
riflessioni che mi auguro l'Assessore possa fare, perché ritengo
che sia propedeutico a un approfondimento che partirà nelle
prossime settimane e che si dovrà sviluppare sul tema della sanità
nella nostra Regione. Io richiamo ovviamente i dati del bilancio di
previsione 2023/2025, la missione 13, 406 milioni per il 2023, 399
milioni per il 2024, 377 milioni nel 2025, un decrescendo che poi
cercheremo di capire. Quasi un 30 percento delle risorse tenuto
conto che il bilancio della sanità è ad appannaggio del bilancio
della Regione, contrariamente a quello che succede nelle altre
Regioni. Credo che siano dati importanti perché ci consentono di
confrontarci un po' anche con le altre Regioni sulla spesa pro
capite e di capire, qualora si debba intervenire in un settore
piuttosto che in un altro, dove poter ottimizzare i costi.
Le ultime due domande invece sono più politiche e bisogna capire
se con le risorse a disposizione, se si è già fatta una
valutazione, se si riesce a dare forza, efficacia e spinta al piano
salute e benessere sociale, peraltro non ancora approvato dal
Consiglio e anche più volte considerato il "Libro dei sogni" e
soprattutto sapere - non è scritto nell'interrogazione ma io le
faccio il quesito lo stesso, poi se lei mi vuole rispondere, mi
risponda, altrimenti le farò poi un'altra interrogazione - se è
previsto sul piano salute e benessere sociale un aggiornamento
visto che è stato approvato dalla Giunta in una data e andremo ben
oltre.
Altra considerazione: dopo ovviamente aver trasferito
l'indennità sanitaria che intendiamo estendere a tutto il personale
come obiettivo, c'è una legge presentata ma non è sufficiente
perché ci sono anche altre categorie che meriterebbero
quell'indennità sanitaria. Ho visto che lei ha incontrato i
sindacati medici, che si sono, come loro abitudine, espressi sui
giornali e sentita l'intervista RAI di un sindacalista che
individua in incrementi di posizioni di carriera, corretto, e
ulteriori incrementi stipendiali e cambiamenti strutturali...
occorre capire se c'è una ricetta per risolvere i problemi della
sanità in quel senso e per essere competitivi, bisogna capire se è
vero quello che dicono i sindacati che bisogna fare scelte
coraggiose e quali potrebbero essere queste scelte coraggiose. Ci
piacerebbe quindi conoscere quali sono le scelte coraggiose che
pensa di mettere in campo Assessore, non rida perché fa ridere
anche a me.
Presidente -
Per la risposta, la parola all'assessore
Marzi.
Marzi (SA) -
Collega Baccega, sorridevo solo perché la 49
sembrava corta e invece, con le ulteriori giuste integrazioni
politiche, rischia di diventare complessa.
Comincio con le risposte di riferimento rispetto ai dati
puntuali. Il bilancio di previsione 2022, importo totale euro
362.368.965, visti gli abitanti secondo il demo Istat al 1° gennaio
2022 pari a 123.360, prevedeva un importo pro-capite in euro
2.937,49. Il bilancio assestato 2022, dati di bilancio di gestione
al 1° gennaio 2022, con importo di previsione totale in euro
425.476.521,79, visto sempre lo stesso numero di abitanti secondo
l'Istat al 1° gennaio 2022, prevedeva un importo pro-capite in euro
3.449,06.
Venendo invece alla domanda n. 2: "a quanto ammonta la spesa
pro-capite per la sanità in Valle d'Aosta per il 2023", sulla base
del bilancio di previsione 2023, cioè la missione 13, il bilancio
di previsione 2023 prevedeva un importo totale in euro
406.771.900,66, visti gli abitanti al 1° gennaio 2022 secondo
l'Istat sempre stimati in 123.360, ha trasformato l'importo
pro-capite in euro 3.297,44.
Domanda n. 3: "se le risorse stanziate risultano in linea con
gli intendimenti del piano della salute e del benessere sociale",
la risposta rispetto al PSBS è che naturalmente risultano in linea,
poi spiego perché.
Veniamo alla domanda n. 4: "come si prevede di ripartire dette
risorse fra sanità ospedaliera e sanità territoriale ai sensi della
DGR 78 del 31 gennaio 2022 di approvazione di indirizzi obiettivi e
assegnazioni all'Azienda USL del finanziamento della spesa
sanitaria regionale". La ripartizione delle risorse assegnate nel
2022 tra ospedaliera e territoriale è stabilita rispettivamente in
43.5% a quella ospedaliera e nel 50.5% a quella territoriale,
quindi la quota residua nella misura del 6 percento alla
prevenzione. Ai sensi invece della DGR 72 del 24 gennaio 2023 di
approvazione di indirizzi e assegnazione all'Azienda USL del
finanziamento della spesa sanitaria regionale, la ripartizione
delle risorse assegnate nel 2023 tra ospedaliera e territoriale è
stabilita rispettivamente in 44 percento all'ospedaliera, 51
percento alla territoriale e 5 percento alla prevenzione.
Naturalmente il 5 percento che viene applicato a 407 milioni di
euro, che è in forte crescita rispetto al dato precedente.
L'effettiva distribuzione delle risorse tra ciascun livello di
assistenza però verrà naturalmente specificata in sede di
approvazione del bilancio d'esercizio quando sarà definito il
modello LA e quindi, per essere chiari, il modello di rilevazione a
consuntivo dei costi per livelli di assistenza.
Per quanto riguarda il PSBS, stiamo cercando, anche per
facilitare il lavoro del Consiglio per il tramite della V
Commissione, insieme al presidente Padovani, di fare una sintesi di
tutti quanti i lavori che hanno visto la Commissione portare a
tantissime audizioni. Quindi prima di tutto per me stesso, e poi
naturalmente per porlo anche a fattor comune di tutta quanta la
Commissione, ringraziando gli uffici per il lavoro che stanno
facendo, stiamo cercando di fare una sintesi di tutte le audizioni
per poter poi porre a fattor comune i lavori sul PSBS della V
Commissione, ringraziando tutti coloro i quali naturalmente hanno
lavorato in maniera strenua affinché si potesse arrivare a questo
momento.
Idealmente viene data copertura finanziaria al PSBS prevedendo
il finanziamento dei LEA. Nel caso specifico, tra l'altro, a
livello regionale si riesce a garantire la copertura finanziaria
che, più che di fatto, poi è la base finanziaria da cui si parte
per i LEA, andando a copertura dei LEA più una percentuale in più
che naturalmente gli attuali dati di bilancio...-  ma, in
realtà, se vogliamo dirla tutta la storia dei rapporti finanziari
tra Assessorato e Azienda hanno sempre garantito, perché la storia
finanziaria dell'Azienda Unica Sanitaria Locale Regionale è una
storia che ha sempre visto un equilibrio di bilancio e, di fatto, a
differenza invece di tutte quante le altre Aziende Uniche Sanitarie
Locali, naturalmente in senso lato e senza esprimere giudizi in tal
senso visto che i modelli finanziari tra Stato e Aziende Uniche
sono diversi nelle altre Regioni, spesso hanno visto invece le
aziende doversi muovere non in linea con le necessità
economico-finanziarie ma andando, di fatto, prima a non avere la
copertura finanziaria, quindi prima a debito, e poi a vedere delle
integrazioni da parte finanziaria di tutti i livelli dello Stato
coinvolto.
Rispetto a quanto lei richiama nei rapporti corretti che ci
devono essere con tutte le rappresentanze sindacali del mondo
sanitario, socio-sanitario e socio-assistenziale, sicuramente
abbiamo cercato prima di tutto di avere un incontro prettamente
conoscitivo con loro e di garantire che in una qualche maniera,
soprattutto su quelli che erano i lavori in corso, si sarebbe
lavorato in continuità, perché tanto è il lavoro che è stato fatto,
in un periodo assolutamente straordinario tra l'altro, perché poi
se è vero che c'è stata una sorta di operatività da parte del
collega Barmasse con una fase di
post
Covid, tutti quanti si
dimenticano nella narrazione di riferimento che, quando il Governo
Lavevaz partì, partì con il Covid in piena pompa e non è che ci
fosse proprio la coda per fare il lavoro che il collega Barmasse e
il suo
staff
hanno portato avanti in un momento
assolutamente delicato. Di conseguenza sicuramente si sono
affrontate tutta una serie di questioni in maniera assolutamente
straordinaria.
Quello che invece è il caso di richiamare in termini politici è
che sicuramente si sono evidenziate tutta una serie di
problematiche sulle quali ci stiamo confrontando: la sua
iniziativa, nell'evidenziare questi numeri, evidenzia anche una
particolare attenzione che il Consiglio ha avuto, perché poi è
inutile che ci nascondiamo, il bilancio di previsione è un atto
politico, che di fatto destina delle entrate dando indicazioni
sulle spese, e questo lo dico a supporto del Consiglio, del lavoro
del Consiglio e dell'attenzione, tra l'altro, che alcuni
Consiglieri hanno sempre, lei tra questi, rispetto a questo tema,
nessuno ha avuto nulla da dire sia sugli impegni finanziari che ci
siamo presi con il previsionale 2022-2024, sia sugli impegni
finanziari che ci siamo presi con il bilancio 2023-2025 per quanto
riguarda la spesa sanitaria. Abbiamo evidenziato una spesa
previsionale nel 2002 di 362 milioni di euro, abbiamo consuntivato
a 387, siamo partiti da 389 per il 2022 per poi dopo chiudere il
2023 con 407 milioni di euro. Il Consiglio in tal senso si è
espresso in maniera positiva: io ricordo il dibattito, perché ai
tempi facevo altro, tutto il Consiglio ha naturalmente detto che
l'attenzione data alla sanità era un'attenzione rilevante.
Se lei mi chiede brevemente qual è stato il primo oggetto del
contendere, sicuramente sono arrivate delle giuste istanze da parte
di tutto quanto il mondo sindacale, naturalmente partendo
dall'attenzione che loro ritengono dovrà essere rivolta al
personale tutto, ed è corretto che sia così. Noi abbiamo
rappresentato due cose: il fatto che sicuramente cercheremo di
confrontarci con tutti, che non possiamo prevedere quando si parla
di finanza pubblica - e lo dico a lei che di finanza pubblica si è
occupato molto - il fatto che le risorse siano tendenti a infinito,
ma dobbiamo sempre cercare di ragionare dando la migliore risposta
possibile in termini di ottimizzazione delle disponibilità
esistenti. Ma un dato, secondo me, è importante da dare: lo sforzo
che tutto quanto il Consiglio e che anche la Regione ha fatto
rispetto alle cifre stanziate sulla sanità pubblica che meritano
sicuramente. Questo stiamo cominciando a fare: naturalmente il
collega che mi ha preceduto in tal senso si era sforzato tantissimo
per metterle in disponibilità. Sicuramente però non tutti hanno ben
chiaro di che importi stiamo parlando, e non parlo delle
rappresentanze sindacali che lo hanno ben chiaro, nel senso che se
noi facciamo un ragionamento con il percepito al di fuori di
quest'aula rispetto agli sforzi che tutti quanti noi abbiamo fatto,
in una dinamica di vasi comunicanti. Se noi abbiamo un miliardo e
mezzo o poco più di spese correnti, per quanto riguarda l'attuale
bilancio previsionale sul 2023, siccome - e lo sappiamo tutti -
stiamo parlando di vasi comunicanti, non è che se io decido di fare
una cosa in più, trovo delle risorse finanziarie in più per farle,
devo fare una dinamica di ridistribuzione delle risorse. Gli sforzi
che tutti quanti noi abbiamo fatto nel corso degli ultimi due anni,
e parlo del 2021 e del 2022, sulla finanza pubblica sono
sicuramente sforzi straordinari. Questo sforzo straordinario prima
di tutto deve essere consolidato, l'inerziale sulla spesa sanitaria
a livello nazionale, e quindi è possibile anche a livello
regionale, è un inerziale in crescita, tutti quanti noi dovremo
sicuramente fare dei ragionamenti sul fatto che garantendo gli
attuali livelli di LEA, è necessario o sarà necessario fare delle
scelte che in alcuni casi rischiano di essere dure se si vuole
continuare a garantire questo tipo di servizi a discapito di altri
tipi di servizi pubblici. Se vogliamo mantenere alto il livello di
prestazione sulla sanità, sicuramente dovremo fare delle scelte
diverse su altri ambiti della finanza pubblica regionale
valdostana.
Presidente -
Per la replica, la parola al collega
Baccega.
Baccega (FI) -
Grazie Assessore per i dati che mi
confermano che, in realtà, la spesa pro-capite è decisamente
significativa rispetto alle altre Regioni del nostro Paese e della
nostra Nazione.
Faccio due riflessioni rispetto al suo lungo intervento - e se
lei continua a parlare così veloce, io poi dovrò farle delle altre
interpellanze e delle altre interrogazioni perché non riesco a
starle dietro, però alcune cose le ho in modo chiaro e
inequivocabile messe a fuoco -: lei ha parlato del bilancio che ha
assegnato giustamente importanti risorse alla sanità e noi abbiamo
detto con chiarezza in occasione della discussione sul bilancio che
quegli oltre 40 milioni assegnati al bilancio regionale per il 2023
alla sanità erano importanti e significativi, però bisognava
andarli a spendere.
Lei ha fatto un riferimento alla maggioranza che era partita in
ambito Covid, quindi io dico: sì, era una maggioranza solida
allora, almeno pareva solida la maggioranza Lavevaz, le ricordo
solo che la maggioranza Testolin ha vissuto i primi mesi del Covid,
i primi otto mesi del Covid in una mini maggioranza, quindi c'era
un aspetto piuttosto significativo e diverso che mi piace ricordare
ogni tanto.
Un altro commento che mi sento di fare è che probabilmente a
lungo andare, guardando anche le testate nazionali, guardando anche
quello che succede a livello nazionale, in sanità le risorse non
saranno mai sufficienti. Bisognerà quindi andare a individuare
delle priorità e questo sarà uno dei momenti forse più critici
anche della sanità valdostana. Vogliamo mantenere alto il livello
di prestazioni,
okay
, manteniamo alto il livello di
prestazioni, purtroppo - e mi auguro che non succeda - bisognerà
guardare anche alle priorità.
Presidente -
Dopo questo ampio approfondimento, su
richiesta del collega Distort, facciamo una pausa e riprendiamo i
lavori alle ore 17:30.
La seduta è sospesa dalle ore 17:13 alle ore 17:41.
