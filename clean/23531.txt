Classificazione
DEMANIO E PATRIMONIO REGIONALE



Oggetto del Consiglio n. 2625 del 5 aprile 2007 - Resoconto
OGGETTO N. 2625/XII - Indirizzi strategici previsti
dall'articolo 4 della l.r. 10/2004.
Il Consiglio regionale
a) richiamata la legge regionale 18 giugno 2004, n. 10, e
successive modificazioni, recante "Interventi per il patrimonio
immobiliare regionale destinato ad attività produttive e
commerciali", con la quale la Giunta regionale è stata autorizzata
ad effettuare conferimenti di beni facenti parte del patrimonio
immobiliare regionale destinato ad attività produttive e
commerciali ad una società di capitali, a totale capitale
regionale, esistente o ad una società per azioni da costituire
mediante apposito mandato a Finaosta S.p.a.;
b) richiamata la propria deliberazione n. 3045, in data 13
ottobre 2006, con la quale la Giunta regionale ha approvato, ai
sensi della l.r. 10/2004, il conferimento di un primo e di un
secondo lotto di beni facenti parte del patrimonio immobiliare
regionale alla società Vallée d'Aoste Structure s. a r.l., di cui
la Regione è socia al 100 % per il tramite di Finaosta S.p.a., in
gestione speciale;
c) considerato che, ai sensi dell'art. 4 della l.r. 10/2004,
il Consiglio regionale approva, su proposta della Giunta regionale,
gli indirizzi strategici e gli eventuali programmi di dismissione
dei beni della società che la Regione intende presentare
nell'assemblea della società per il tramite del rappresentante di
Finaosta S.p.a.;
d) considerato che, pertanto, la Giunta regionale, sensibile
all'esigenza di assicurare trasparenza e parità di trattamento nel
comportamento verso i conduttori degli immobili a destinazione
produttiva ed allo scopo di tutelare le proprie aspettative di
efficacia nella gestione dei beni conferiti, intende proporre al
Consiglio regionale di approvare un'indicazione di indirizzi
strategici, cui improntare l'organizzazione e l'esecuzione
dell'attività imprenditoriale di Vallée d'Aoste Structure s. a
r.l., che la Regione rivolgerà al Consiglio di amministrazione di
Vallée d'Aoste Structure s. a r.l. per il tramite del
rappresentante di "Finaosta" S.p.a.;
e) richiamata la deliberazione della Giunta regionale n.
1766, in data 15 giugno 2006, concernente l'approvazione del
bilancio di gestione per il triennio 2006/2008 con decorrenza 16
giugno 2006, e di disposizioni applicative;
f) visto il parere favorevole di legittimità rilasciato dal
direttore della Direzione assistenza imprese, ricerca, qualità e
formazione professionale nell'ambito dell'Assessorato attività
produttive e politiche del lavoro, ai sensi del combinato disposto
degli artt. 13 - comma 1 - lett. e) e 59 - comma 2 - della l.r. n.
45/1995, sulla presente proposta di deliberazione;
su proposta dell'Assessore regionale delle attività
produttive e politiche del lavoro, sig. Leonardo La Torre, di
concerto con l'Assessore regionale del bilancio, finanze,
programmazione e partecipazioni regionali, sig. Aurelio
Marguerettaz;
Delibera
di approvare, ai sensi dell'art. 4 della l.r. 10/2004, la
presente indicazione di indirizzi strategici, cui improntare
l'organizzazione e l'esecuzione dell'attività imprenditoriale, che
la Regione, al fine di assicurare trasparenza e parità di
trattamento nel comportamento verso i conduttori dei beni immobili
a destinazione produttiva ed allo scopo di tutelare le proprie
aspettative di efficacia nella gestione dei beni conferiti,
rivolgerà al Consiglio di amministrazione di Vallée d'Aoste
Structure s. a r.l. per il tramite del rappresentante di Finaosta
S.p.a.:
Scopi ed obiettivi.
Vallée d'Aoste Structure s. a r.l. organizzerà e svolgerà la
propria attività in modo da:
- valorizzare i beni immobili conferiti salvaguardandone la
destinazione produttiva;
- accrescere l'efficienza nella gestione dei beni immobili e,
di conseguenza:
- creare occasioni per il consolidamento e lo sviluppo delle
iniziative imprenditoriali ospitate negli immobili;
- favorire le condizioni per ricadute positive in termini
occupazionali e sul tessuto produttivo locale;
- utilizzare, per la locazione dei beni immobili, procedure
conformi alla normativa vigente, tra cui l'articolo 10, comma 4,
della legge regionale 10 aprile 1997, n. 12, e successive
modificazioni.
Indirizzi strategici.
Spetta al Consiglio regionale, su proposta della Giunta
regionale, approvare annualmente gli indirizzi strategici generali
di politica industriale.
Sono approvati dal Consiglio regionale, su proposta della
Giunta regionale:
- i programmi di dismissione dei beni immobili, esclusi
quelli di cui all'allegato A che costituisce parte integrante della
presente deliberazione, per i quali la Società Struttura Valle
d'Aosta S.r.l. - Vallée d'Aoste Structure s. a r.l. è autorizzata
all'alienazione mediante gara o altra modalità di alienazione
possibile, preceduta da trattativa privata con i soggetti occupanti
l'immobile a titolo di comodato o di locazione e con i soggetti che
esercitano attività produttiva industriale ed artigianale titolari
di un diritto di superficie gravante sui beni medesimi, previa
perizia di stima asseverata, da effettuarsi a cura della Società
cedente;
- le acquisizioni dei beni immobili;
- ogni variazione della destinazione dei beni
immobili.
Sono preventivamente autorizzati dalla Giunta regionale, su
proposta delle strutture regionali competenti:
- la locazione o l'affitto dei beni immobili, previa
valutazione, da parte della Finaosta S.p.a., del progetto
imprenditoriale presentato dai richiedenti;
- il godimento a titolo gratuito dei beni immobili,
esclusivamente a favore dell'amministrazione regionale, per lo
svolgimento delle sue attività istituzionali;
- il diniego di rinnovo della locazione dei beni immobili
alla scadenza dei contratti, ai sensi dell'articolo 29 della legge
27 luglio 1978, n. 392.
L'Assessorato competente in materia di attività produttive è
autorizzato a dare indicazioni per la valorizzazione dei beni
immobili.
Ogni anno, entro 20 giorni dall'approvazione del bilancio
societario, Vallée d'Aoste Structure s. a r.l. presenta alla Giunta
regionale, per il tramite delle strutture regionali
competenti:
- una relazione contenente i risultati economici della
gestione del patrimonio conferito da cui dovranno emergere,
distintamente per ciascun bene immobile, i costi per la gestione e
la manutenzione, i ricavi delle locazioni, l'andamento
occupazionale delle imprese conduttrici sulla base dei dati forniti
dai conduttori, i principali eventi avvenuti nell'esercizio, le
eventuali azioni legali avviate;
- una relazione concernente i principali interventi di
manutenzione da eseguire sugli immobili nell'esercizio successivo e
la strategia da seguire per gli immobili non locati;
- una relazione in merito all'attuazione dei programmi di
dismissione dei beni.
Indirizzi operativi.
Vallée d'Aoste Structure s. a r.l., operando in condizioni di
trasparenza, efficienza ed equità di trattamento e orientando la
propria attività alla massima collaborazione con le strutture
regionali:
- subentra alla Regione negli obblighi verso i conduttori ai
sensi dell'articolo 3, comma 6, della legge regionale 18 giugno
2004, n. 10;
- provvede, per gli interventi contrattualmente previsti
eseguiti dai conduttori e posti a suo carico, alla valutazione
della congruità dei loro costi applicando le medesime metodologie
utilizzate dalla Regione, come meglio definite nei
contratti;
- provvede alla stipula delle polizze assicurative dei beni
immobili conferiti previste dai contratti a carico della
Regione.
Vallée d'Aoste Structure s. a r.l. darà immediata
comunicazione alla Regione delle azioni legali, previste dagli
articoli 1453 e seguenti del Codice civile, avviate nei confronti
dei conduttori e delle modifiche ai contratti pattuite con i
conduttori.
Alla Regione sarà sempre consentita la libera visita dei beni
immobili.
Vallée d'Aoste Structure s. a r.l. concluderà i procedimenti
in atto relativamente ai beni immobili oggetto di conferimento
coerentemente con l'impostazione data dall'Amministrazione
regionale.
Allegato A
(Omissis)
Président
- La parole à l'Assesseur aux activités
productives et aux politiques du travail, La Torre.
La Torre (FA)
- L'approvazione del pacchetto "indirizzi
strategici operativi di Vallée d'Aoste Structure" è un atto
importante per 2 motivi: perché assolve a 2 compiti precisi,
amministrativo e politico con riferimento alle decisioni già
assunte nella legge n. 10/2004; e permette di svolgere alcune
riflessioni sugli indirizzi strategici operativi che vogliamo dare
al nostro patrimonio regionale. Come dicevo, tali indirizzi
assolvono a questo compito preciso che la legge n. 10/2004 dava e
che voglio ricordare per far comprendere in virtù di cosa si è
arrivati a tale approvazione. La legge n. 10 all'articolo 1
recitava:
"la Regione disciplina con la presente legge il
conferimento ad una società di capitali di beni facenti parte del
patrimonio immobiliare regionale destinato ad attività produttive e
commerciali"
. All'articolo 2, comma 4, diceva:
"la società
di cui al comma 1 provvede, in particolare, ad acquisire in
proprietà il patrimonio immobiliare regionale destinato ad attività
produttive e commerciali, nonché gli impianti e le attrezzature
correlati, curandone la valorizzazione, la gestione e l'eventuale
alienazione"
. All'articolo 4 si indicava ancora:
"il
Consiglio regionale approva, su proposta della Giunta regionale,
gli indirizzi strategici e gli eventuali programmi di dismissione
dei beni..."
.
L'approvazione degli indirizzi strategici assolve a tale primo
compito, un impegno fissato da una legge e che oggi ci vede
onorarlo con questa deliberazione. Devo dire però che l'occasione è
utile per fare il punto su un patrimonio importante come quello
regionale e bisogna dirsi che questa riflessione deve portare anche
ad identificare ed individuare alcuni obiettivi. Gli obiettivi
rientrano nelle scelte politiche, scelte di cui ci vogliamo
assumere la responsabilità e con chiarezza enunciamo. Credo
innanzitutto che l'obiettivo primario sia puntare alla massima
efficacia ed efficienza dell'utilizzo del patrimonio regionale,
quindi non possiamo restare su una posizione passiva dove il
patrimonio si gestisce esso stesso, ma ritengo che noi ci
riappropriamo con questa deliberazione di un ruolo importante:
quello di indirizzare verso un'ottimizzazione dell'utilizzo del
nostro patrimonio. È evidente che all'interno di questa scelta di
ottimizzare dobbiamo darci dei sotto-obiettivi che restano
ugualmente importanti: il primo, creare opportunità proprio con
l'utilizzo di tali beni e strumenti di cui disponiamo; il secondo,
creare un fenomeno di impulso e sostegno nei confronti delle
attività produttive e commerciali; il terzo, le ricadute positive
sul territorio. Se cominciamo ad enunciare con chiarezza questi
obiettivi, comprendiamo l'importanza di tale scelta e di tale
tipologia di indirizzi strategici che ci stiamo dando. Questo
consolida per quanto riguarda l'Assessorato dell'industria un
impegno preciso che si è assunto: quello di sostenere gli
imprenditori valdostani, non però di sostituirsi ad essi e
"sostenere" vuol dire indurre anche gli imprenditori verso uno
sviluppo responsabile, uno sviluppo in cui ognuno si assume con
responsabilità il suo ruolo: gli imprenditori di agire da
imprenditori, quindi di progettare e portare avanti il progetto
industriale, e la Regione di sostenere attraverso gli strumenti di
cui si può dotare, in questo caso gli strumenti sono i beni
patrimoniali della Regione che in tale situazione vengono
conferiti, come previsto dalla legge n. 10, ad una società apposita
- "Vallée d'Aoste Structure" -, che dovrà agire all'interno dei
suoi scopi in questa direzione.
Gli scopi sono stati discussi a lungo in Commissione, non sto a
rileggerli, ma sono chiari e ben definiti, li riassumo solo
velocemente:
"valorizzare i beni immobili conferiti
salvaguardandone la destinazione produttiva; accrescere
l'efficienza nella gestione dei beni immobili e, di conseguenza:
creare occasioni per il consolidamento e lo sviluppo delle
iniziative imprenditoriali... favorire le condizioni per ricadute
positive in termini occupazionali... utilizzare, per la locazione
dei beni immobili, procedure conformi alla normativa vigente, tra
cui l'articolo 10, comma 4, della legge regionale 10 aprile 1997,
n. 12..."
. Gli scopi quindi coincidono esattamente con la
volontà politica di questa Amministrazione di agire in tale
campo.
A questo punto va anche fatta una riflessione sul ragionamento
che sta alla base delle acquisizioni o delle dismissioni. Colgo
anche questa occasione per stimolare il confronto in merito al
passaggio sulle acquisizioni e sulle dismissioni, esprimerò in modo
non provocatorio anche una mia opinione. Ritengo che oggi la
Regione nell'interesse generale dovrebbe assolutamente procedere
verso una massiccia campagna di dismissioni del patrimonio
regionale, perché? Innanzitutto perché dismettere il patrimonio
regionale vuol dire, se fatto in una logica concordata con le
imprese e con gli imprenditori, sostenere in termini finanziari le
imprese, perché sappiamo che oggi la proprietà di un immobile per
un'impresa rappresenta anche una bancabilità, ossia una possibilità
di ottenere un credito bancario; inoltre rappresenta anche un
radicamento dell'impresa sul territorio, perché l'impresa che
possiede le strutture immobiliari in cui opera è radicata nel
territorio, ha un maggior interesse ad operare su quel territorio e
soprattutto riconosce il territorio come radice della impresa, cosa
che molte volte non avviene quando l'impresa stessa si trova a
cogliere solo delle opportunità che al momento possono sembrare
logiche... ma allo stesso tempo, non essendo le imprese radicate
sul territorio, venendo meno le condizioni di mercato,
assolutamente abbandonano l'intervento industriale che stanno
portando avanti. Questa allora è una riflessione importante, quella
sulle dismissioni: ecco anche perché le dismissioni sono uno degli
argomenti centrali negli indirizzi strategici che vengono dati a
"Vallée d'Aoste Structure", nel momento stesso in cui si riconosce
al Consiglio regionale una centralità di merito sulle impostazioni
che si vogliono dare alle dismissioni. Ritengo però necessario fare
anche un ragionamento sulle acquisizioni. Sarei contraddittorio se
oggi venissi a sostenere che le dismissioni sono un elemento di
possibile sviluppo e poi venissi a dire che dovremmo continuare con
le acquisizioni; quindi ritengo che, per essere coerente con il
principio di dismettere - questa è una mia idea, spero che possa
essere condivisa -, le acquisizioni oggi non abbiano più un senso,
proprio per la motivazione che ho detto, anche perché la Regione
non può...
(il Presidente Perron richiama al silenzio i Consiglieri
regionali, nel rispetto dell'oratore)
... fatta questa riflessione, che il dibattito "farà sua"... e
se ne parlerà, definito che il Consiglio ha questa centralità in
merito alle politiche di acquisizione e di dismissioni, ritengo che
uno degli elementi importanti... oltre gli scopi che, come abbiamo
visto bene, identificano la volontà di questa Amministrazione di
agire in quegli ambiti... sono da valutare proprio gli indirizzi
strategici, ossia quelli operativi su cui si deve muovere "Vallée
d'Aoste Structure". Anche in merito a questi indirizzi non nascondo
che nelle Commissioni sono nati dei dibattiti in merito alla
valutazione degli affitti e quindi dell'equità che viene applicata
nei confronti dei conduttori...
(il Presidente Perron richiama nuovamente al silenzio i
Consiglieri regionali)
... grazie, faccio fatica a raccogliere le idee, pensavo che vi
fosse più interesse su questo argomento, in Commissione abbiamo
fatto un buon lavoro, se n'è parlato molto, mi piace però portare
all'attenzione del Consiglio alcuni dei punti sui quali in
Commissione ci siamo confrontati. Stavo parlando di uno degli
argomenti più delicati su cui, all'interno della Commissione,
c'erano state diverse posizioni e che era appunto l'equità di
trattamento o, meglio, la valutazione degli affitti che vengono
applicati e che verranno applicati nei confronti dei conduttori
degli immobili. Su questo argomento si è detto molto, ma quello che
va richiamato è l'insieme degli indirizzi amministrativi che
vengono dalle impostazioni di legge che ci sono state date. In
questo caso facciamo riferimento alla legge n. 12/1997, che
regolava l'utilizzo dei beni regionali. Sono obbligato a richiamare
quella legge per far capire i margini in cui dobbiamo muoverci,
infatti la legge n. 12/1997 recitava:
"è consentito il ricorso
alla trattativa privata..."
- vado avanti... -
"... la
trattativa viene svolta sulla base del canone determinato, in
relazione ai valori di mercato, secondo le modalità di cui
all'articolo 18"
. È opportuno quindi andare a rileggere
l'articolo 18, perché parliamo di una legge del 1997, all'articolo
18 si dice:
"Valutazione. Il valore di stima, fatto salvo quanto
previsto dal comma 2, è determinato dalla struttura regionale
competente in materia di patrimonio, che a tal fine può avvalersi
anche di professionalità di altre strutture regionali
settorialmente competenti in rapporto al bene, o, per casi
particolari o complessi e con adeguata motivazione, di apposite
perizie esterne, asseverate secondo la normativa vigente, affidate
ai sensi della legge regionale 28 aprile 1998..."
.
Il senso qual è? Il senso è ben preciso: dobbiamo attenerci, nel
momento in cui gli uffici vanno ad identificare gli affitti da
applicare, a una norma che fa riferimento al mercato: questo lascia
anche una "forbice" di interpretazione, perché il mercato può
essere inteso come la valutazione più alta o la minima di mercato.
È questo forse l'unico ambito su cui noi abbiamo una certa facoltà
di interpretazione, perché per il resto credo non sia interesse di
nessuno, tenuto conto che ci dobbiamo rapportare alle misure e alle
indicazioni della CE, andare a creare degli affitti sperequati
rispetto a concorrenze di altre Regioni. È quindi evidente che
perseguiamo tutti lo stesso obiettivo: quello di creare le migliori
condizioni nel nostro territorio per l'insediamento delle attività
produttive. Questo passa attraverso dei tassi di affitto adeguati
alle condizioni migliori del mercato; in tal senso mi sento di
prendere anche un impegno, un impegno che palesemente ho dimostrato
nelle parole che ho utilizzato in Commissione e anche in riunioni
che stiamo portando avanti insieme all'Assessore Marguerettaz:
quello di andare a cercare le migliori condizioni di tassi di
mercato per le nostre imprese, nell'ambito però dei margini che ci
sono dati dalla legge del 1997 e dai rapporti con la CE: ecco che
allora negli indirizzi operativi dobbiamo richiamare anche queste
indicazioni, che sono indicazioni molto precise che dobbiamo dare a
"Vallée d'Aoste Structure".
Ricapitolando un pochettino, credo si possa ben comprendere il
senso di questo pacchetto di indirizzi: da un lato, gli scopi
chiari e precisi che sono dati da una scelta politica che abbiamo
enunciato; dall'altra parte, degli indirizzi strategici che
individuano con precisione i ragionamenti su cui il Consiglio
regionale mantiene la sua centralità e su cui esprimerà di volta in
volta il suo voto e sono i programmi di dismissione dei beni
immobili, le acquisizioni dei beni immobili, ogni variazione di
destinazione dei beni trattati. È chiaro che poi c'è un'operatività
della Giunta, un'assunzione di responsabilità in merito ai progetti
industriali che verranno portati avanti: ecco che la Giunta si
riserva l'autorizzazione per la locazione o l'affitto dei beni
immobili, ma l'autorizzazione che è sempre "in caduta" a una
valutazione che viene effettuata dagli organi competenti, che sono
quelli di "Finaosta" e gli organi preposti ad analizzare i
"business plan" industriali. A questo punto il disegno prende una
sua connotazione molto chiara; negli indirizzi operativi
conseguentemente ribadiamo le condizioni di trasparenza e di
efficienza e di equità di trattamento.
Aggiungerei ancora una cosa, una scelta di cui mi assumo la
responsabilità: all'interno di questa deliberazione forse si
potevano lasciare dei margini più ampi di operatività a "Vallée
d'Aoste Structure", ma io credo molto nell'assunzione delle
responsabilità e in una gerarchia dei poteri questo cosa vuol dire?
Vuol dire che ognuno deve sapere esattamente cosa deve fare e deve
assumersi la responsabilità di quello che fa. L'Assessorato delle
attività produttive quindi deve mantenere in capo a sé
l'impostazione delle scelte delle politiche industriali della
Regione, confrontandosi con questo Consiglio, quindi assumersi una
responsabilità per le scelte di tipo industriale che vengono fatte,
come conseguentemente "VDS" deve applicare in maniera efficace ed
efficiente gli indirizzi strategici operativi, lasciando al
Consiglio, all'Assessorato le loro competenze, quindi non
sovrapponendosi andando a creare delle società che si muovono con
logiche che potrebbero non corrispondere con la volontà del
Consiglio. È stata una mia scelta quella di condizionare "Vallée
d'Aoste Structure" ad alcuni passaggi, fondamentali, autorizzativi
in merito alle sue operatività. Avendo fatto questo, ritengo di
essere stato fedele al mio mandato, vale a dire conservare per
questo Consiglio il compito fondamentale di indirizzo, che deve
essere interpretato come una condizione fondamentale, ossia non può
tale Assemblea espropriarsi comunque di un controllo su dei
patrimoni importanti come quello immobiliare della Regione.
Non aggiungo altro, lascio a chi interverrà eventuali domande o
chiarimenti che ritenesse opportuno avere.
Presidente
- È aperto il dibattito.
La parola al Consigliere Bortot.
Bortot (Arc-VA)
- Sono d'accordo con lei, Presidente, sul
richiamo che ha fatto all'aula. Questa cosa fa il pari con la
discussione fatta ieri sui fondi strutturali, perché non stiamo
discutendo di "noccioline": stiamo discutendo dei prossimi decenni
che riguardano la nostra Regione. Se non gliene frega niente a
nessuno, mi spiace, ma vogliamo dire la nostra e per farlo occorre
fare almeno 40 anni di passi in arretrato. Io c'ero quando ha
chiuso la "Brambilla", la "Fera"... ha chiuso la "Brambilla
Costruzioni", è nata la "Tecnomec", sulle lotte dei lavoratori poi
è nata la "Carminati", che poi è diventata "Siv", che poi è
diventata "Olivetti"... Nel frattempo ha chiuso anche la "Guinzio
Rossi" e la "Giunta Dujany" aveva fatto un'operazione intelligente:
quella di creare delle strutture mirate di tipo immobiliare per
attirare nella nostra Regione imprenditori che a loro volta
creassero occupazione. Abbiamo anticipato quello che è stato fatto
nei decenni successivi dalle altre Regioni; ora è finito quel
periodo. Quando stamani parlavamo del casinò, è finito un periodo,
occorre tutti fare un passo indietro per andare avanti e qui è la
stessa cosa. La soluzione che ci prospetta l'Assessore, senza farne
una questione ideologica, però è monca: parliamo di assegnare degli
immobili della proprietà alla "Vallée d'Aoste Structure" da parte
dell'Amministrazione regionale, diamo a questa struttura la
possibilità di gestire, ma i fini per i quali dovrebbe gestire tale
patrimonio non sono definiti, ma è giusto che non siano definiti,
ossia non li deve definire "Vallée d'Aoste Structure", li deve
definire questo Consesso, li deve definire la Regione! Qui c'è un
equivoco di fondo, Assessore, di cui già abbiamo discusso in
Commissione: non parliamo di obiettivi strategici, perché questo
Consiglio di obiettivi strategici sulla struttura industriale di
cui si deve dotare la Regione nei prossimi decenni non ne ha ancora
discusso, non ce li abbiamo! Parlare di dismissioni o acquisizioni
quindi mi preoccupa, perché corriamo il rischio di alienare dei
beni che magari fra 15 giorni ci servono, oppure acquisiamo dei
beni sull'onda di necessità occupazionali, di lavoratori che
perdono il posto di lavoro ed evidentemente queste acquisizioni
anche in quel momento vengono fatte in modo contingente, senza
collocarli in una strategia di tipo industriale, che non ci siamo
ancora dati. Bisogna definire gli obiettivi, il Governo deve venire
in quest'aula con una risoluzione, la volevamo fare noi, ma non
spetta a noi dare degli indirizzi di tipo produttivo e industriale
nella nostra Regione. Non stiamo parlando del Piemonte o della
Lombardia: stiamo parlando di creare occupazione per 7-800 posti di
lavoro, che, secondo me, sono quelli di cui necessita la nostra
Regione, sono numeri relativamente piccoli e, per rispondere a
questo tipo di necessità, dobbiamo capire come usare i fondi
strutturali di cui abbiamo parlato ieri.
Oggi le aziende non si accontentano di avere l'immobile a
disposizione, ma hanno bisogno di livelli di professionalità,
perché le produzioni che si fanno all'interno di certi immobili, se
sono obsoleti, o a basso valore aggiunto, o a bassa
professionalità, queste produzioni le fa la Cina e le fa l'India e
noi non siamo in grado di competere, a meno che cancelliamo 200
anni di storia, di lotte dei lavoratori, di diritti sindacali e
cancelliamo la Costituzione; occorre fare altro. Ho ripreso per
l'ennesima volta in mano la convenzione che la Giunta ha
sottoscritto il 30 giugno 2006 con "Finmeccanica", "Finmeccanica" è
una delle più rilevanti strutture produttive nel campo meccanico
del nostro Paese per volumi di investimento... poi dice:
"mettere a disposizione il proprio patrimonio di competenze e
tecnologie, al fine di sostenere e incentivare il trasferimento di
"know how" fra le aziende del gruppo e la Regione"
, ma qui sono
aperture di credito non indifferenti: o questa è "aria fritta", o
si prende la "Finmeccanica" e le si fanno delle proposte di rendere
operativa la convenzione, l'accordo che ha stipulato. Andiamo
avanti:
"precisa che il gruppo meccanico è il primo gruppo
industriale italiano per volumi di investimenti nel settore di alta
tecnologia"
, cosa stiamo aspettando, si stanno piazzando gli
altri Paesi e soprattutto si stanno piazzando le altre Regioni!
Alle porte della Valle d'Aosta, nel Canavese, c'è un polo di alta
tecnologia, non siamo ancora andati a vedere... non siamo capaci o
non vogliamo tradurre in termini operativi questo tipo di accordi.
È stato previsto, per dare attuazione a questa convenzione, un
tavolo di coordinamento; il tavolo di coordinamento è stato
insediato, ha prodotto degli orientamenti, delle progettualità,
degli indirizzi di ricerca, delle convenzioni con istituti
universitari? Ha tradotto in tecnologie, in operatività, in
strutture questa convenzione? La "Finmeccanica" in che maniera
mantiene l'impegno sottoscritto con la Regione? Di cosa ha bisogno?
Andiamo a "scoprire le carte", abbiamo un'esperienza sessantennale
di gioco di azzardo con il casinò, allora proviamo ad andare a
"scoprire le carte" della "Finmeccanica".
Da qui come investiamo i soldi sulla formazione legata alle
strategie che ci diamo, agli indirizzi, ne consegue il piano di
dismissioni o di acquisizioni, perché lei ha detto: "con le
dismissioni fidelizziamo..." - è una bruttissima parola - "... gli
imprenditori al territorio", io ho una grande paura - l'ho già
detto in Commissione - che imprenditori che investono sul mercato
immobiliare, e non nella loro azienda, in tecnologie e ricerche,
facciano solo delle speculazioni immobiliari, non sappiano cosa
farne dei profitti che hanno guadagnato e ritengono opportuno
investirli nel settore immobiliare... perché evidentemente
territorio e immobili nella nostra Regione cominciano ad andare su
di prezzo, ce ne saranno sempre meno... e si mettono a casa un po'
di "fieno" per il futuro, ma sono soldi "immobilizzati". Dobbiamo
incentivarli ad investire non sull'immobiliare, non sull'acquisto
della struttura e, quanto alla fidelizzazione, affinché non se ne
vadano dalla nostra Regione, penso che abbiamo bisogno di altro,
Assessore! Dobbiamo dare loro altre cose: dobbiamo dare formazione,
professionalità - sono tutte medie e piccole aziende, esclusa la
"Cogne" -, dobbiamo dare convenzioni sulla ricerca, di modo che la
ricerca si traduca in tecnologie all'interno dell'azienda,
altrimenti non ne veniamo fuori. Sta tornando di moda un vecchio
"slogan" che diceva: "bisogna privatizzare i profitti e
pubblicizzare le perdite", stiamo andando in questa direzione,
ossia noi facciamo politiche di acquisizione quando ci vengono
richieste senza capire in quale strategia collochiamo quel tipo di
intervento. Adesso abbiamo un piano di dismissioni che diventa
allettante per degli imprenditori, ma allora una proposta minima
potrebbe essere questa: vincoliamo queste dismissioni a delle
convenzioni ben precise, dove per 100.000 anni non si cambi la
destinazione d'uso, altrimenti, se non vincoliamo al tipo di
attività, al diritto di prelazione della Regione con gli stessi
soldi, salvo l'indicizzazione, di riacquisire l'immobile, ci
troviamo con l'opportunità di insediare strutture produttive e
dovremo erodere nuovo territorio creando nuove strutture
immobiliari, perché abbiamo alienato quelle che avevamo e abbiamo
costruito per mettere a disposizione di attività imprenditoriali.
Secondo me, Assessore, andiamoci piano; questa cosa, se la volete
fare, la farete, ma io parlo solo degli investimenti che sono
necessari se vogliamo una ferrovia e tutto il collegato alla
ferrovia, allora non è detto che tutte le imprese debbano venire da
fuori se si decide di "mettere mano" alla ferrovia con investimenti
seri, si possono consorziare. Avremo bisogno di strutture
produttive, le faremo venire da fuori, metteremo a disposizione...
cosa faremo non lo so. In riferimento agli investimenti che siamo
sicuri che vogliamo fare, perché poi siamo obbligati a farli,
dobbiamo prevedere che cosa farne dell'immobile e delle proprietà
che abbiamo a disposizione. In parole povere, è chiuso un percorso
dove agli imprenditori si metteva a disposizione l'immobile e
l'infrastruttura, si apre un altro percorso dove non più dal punto
di vista della struttura fisica, ma dal punto di vista culturale e
intellettuale dovremo decidere con le università e con la
"Finmeccanica" di dare attuazione a quello che... vendiamo più
"aria fritta" di quello che siamo capaci di produrre, ossia
continuiamo a far convegni e sul clima, e su tutto di più, sembra
che la Valle d'Aosta sia il "Bengodi" della cultura, della
scienza... poi mi sta bene anche vendere "aria fritta", però
proviamo a tradurre nella realtà un decimo delle cose di cui
parliamo e decidiamo. Non c'è l'Assessore Cerise... vale il
discorso dei soldi investiti nel progetto "Interreg" sulla
protezione dei centri abitati con il bosco e le foreste, un
convegno internazionale fatto qui sotto... poi vi ricordate la
polemica: a Pontboset si taglia il bosco per fare i valli a
protezione dei centri abitati; allora, se l'indirizzo è di questo
tipo, non ne veniamo fuori! Assessore, ripeto: sulle fonti
rinnovabili occorre più coraggio e più soldi, perché non occupa una
sera questo Palazzo e protesta con la sua Giunta che le diano i
soldi necessari per far avanzare tali settori produttivi che creano
occupazione e non sono ancora in concorrenza con i Paesi emergenti!
Proviamo ad avere più coraggio e non agire solo sulle proprietà
immobiliari in acquisizioni o dismissioni senza capire dove andiamo
a parare!
Presidente
- La parola al Consigliere Tibaldi.
Tibaldi (CdL)
- Il quesito che ci poniamo leggendo il
titolo importante di questo documento è quali sono gli obiettivi
verso il quale tende un documento di indirizzo come questo, ovvero
cosa c'è di tanto strategico. Abbiamo provato a dare una risposta a
questa domanda con una serie di approfondimenti fatti in
Commissione, con una serie di audizioni, con i destinatari della
stessa norma e coloro che partecipano all'applicazione, ossia
abbiamo sentito i rappresentanti degli industriali, degli
artigiani, piccoli imprenditori, nonché gli autorevoli esponenti di
"Vallée d'Aoste Structure". Cosa è emerso? È emerso che la legge n.
1/1998 comunque rappresentava un punto fermo, la legge n. 1/1998 -
che è stata abrogata dalla legge n. 10/2004 - era una certezza,
permetteva alla categoria imprenditoriale - valdostana e non solo -
di accedere a locazioni di immobili ad uso produttivo di proprietà
regionale a prezzi ragionevoli. È stata quindi abrogata una legge
che costituiva, per espressa dichiarazione delle categorie
produttive, un elemento di certezza; questo elemento di certezza è
stato sostituito per volontà politica, in particolare
dell'Assessore Marguerettaz, con un elemento di incertezza e di
confusione: come dicevo, la legge n. 10/2004. Oggi bisogna dare
forma e sostanza alla legge n. 10/2004, prima di tutto si arriva
con un ritardo clamoroso - circa 3 anni - e questo è già un sintomo
della discontinuità di pensiero che risiede nella Giunta e nella
maggioranza su tale argomento, poi, se vediamo la sostanza della
quale parliamo, ci rendiamo conto che il Consiglio delega "Vallée
d'Aoste Structure" a fare una colossale operazione di
immobiliarismo. "Vallée d'Aoste Structure" è diventata da qualche
mese a questa parte una società fortemente patrimonializzata, in
una recente seduta del Consiglio regionale, quella del 7-8 marzo,
c'è stata quella partita di giro secondo la quale le quote di
proprietà sono state cedute a "Vallée d'Aoste Structure", in 4
lotti differenti sono stati conferiti altri beni per 23 milioni di
euro, quindi adesso è una società che ha questa ricchezza
patrimoniale che deve servire a qualcosa. Qual è la missione che
vuole conferire l'organo politico a "Vallée d'Aoste Structure" con
l'atto odierno? È una missione di mera immobiliarità, perché si
danno degli indirizzi per acquisire, per alienare, per trasformare
immobili che servono all'uso produttivo.
La prima cosa che diciamo allora è che preferiremmo che la
Regione si spogliasse di questi beni; tali beni dovrebbero essere
posti con gradualità, oculatezza e ragionevolezza a disposizione
del mercato e su questo c'è concordanza di idee con lei. La sua
manifestazione di pensiero purtroppo non coincide con l'atto che
oggi approviamo, evidentemente non è riuscito a far "breccia" nella
Giunta, a far capire che è inutile che la Regione si carichi di
immobili, di manutenzioni ordinarie e straordinarie, di
innovazioni, per tenerli funzionali alle esigenze imprenditoriali e
a prezzi competitivi quando potrebbero essere utilmente ceduti a
imprenditori solidi affinché ne facciano l'uso che meglio
ritengono. Ritengo che la nostra Regione sia una delle Regioni che,
nonostante la dimensione geografica e demografica, abbia delle
maggiori consistenze patrimoniali al proprio attivo, ma non
riusciamo a capire che gli imprenditori necessitano di avere nel
loro patrimonio attivo, nei loro cespiti degli immobili, perché è
un patrimonio che può essere utilizzato a garanzia di prestiti,
mutui, fideiussioni, aperture di credito che possono servire ad
alimentare finanziariamente l'azienda.
Qual è l'"utilitas" per la Regione? Nessuna, anzi la recente
normativa, cosiddetta "manovra d'estate", che è stata proposta da
Bersani, diventa una mossa fiscale pericolosa anche per le società
di comodo che hanno un'appartenenza pubblica. Il decreto legge n.
223/2006 a firma Bersani, convertito in legge ad agosto, prevede
all'articolo 35, comma 15, che si considerano non operative -
quindi società di comodo - quelle società il cui ammontare
complessivo dei ricavi è inferiore a una somma degli importi che
risultano applicando alcune percentuali. Elenca poi delle
percentuali, fra queste indica il 6% al valore delle
immobilizzazioni costituite da beni mobili e da beni indicati, di
cui all'articolo 8 della legge n. 663/1972. Se una società ha al
suo attivo diversi immobili, la cui redditività è inferiore al 6%
citato dalla "norma Bersani", c'è una presunzione di ricavo che
comunque viene allineata a tale valore stabilito per legge. Questo
ci fa capire - ed è stato confermato dall'ing. Centelleghe - che i
prezzi della locazione dovranno per forza essere aumentati e già
sono stati aumentati, perché siamo passati da valori medi del 2%,
che vigevano quando la legge n. 1/1998 era applicata correntemente
a favore di diversi imprenditori - 2% per le imprese e 1% per le
società cooperative -, a valori del 6%. Addirittura nell'"Espace
Aosta", praticamente inaffittato, si arriva a valori quasi del 7%.
Adesso dovrei scorrere le pagine del copioso verbale che riassume
le audizioni che abbiamo avuto in IV Commissione... Come facciamo
ad essere competitivi con questi immobili se siamo poi costretti
anche da una norma fiscale ad affittarli a delle cifre esose? E lei
ne è consapevole perché l'"Espace Aosta" è una dimostrazione
tangibile di quello che sto dicendo. Quando ci è stato detto dal
Presidente della Confindustria valdostana che il Piemonte è molto
più competitivo della Valle d'Aosta e che è più conveniente
insediare un'azienda in Piemonte, perché la nostra Regione è
incassata fra i monti, non è situata su grandi vie di
comunicazione, ha difficoltà di connessione anche con la banda
larga... ossia vi sono una serie di handicap che ci pongono in
posizione scarsamente competitiva. A questi limiti dobbiamo
aggiungere quelli che derivano dal fatto che saremmo
impossibilitati a mettere sul mercato gli immobili di cui siamo
proprietari a prezzi appena competitivi rispetto al Piemonte.
Dove è allora sta la strategia per la Valle d'Aosta? Apprezzo,
purtroppo è una dichiarazione di intenti la sua, l'idea di
procedere a una graduale dismissione, perché questi immobili ci
costano non solo come manutenzione ordinaria e straordinaria,
funzionale, tecnologica... ma come gestione amministrativa. "Vallée
d'Aoste Structure" conta con i dipendenti di Centro Sviluppo che ha
assorbito 15 persone; ha una sua struttura amministrativa che
costa, quindi è un altro ente che alla fine deve autoalimentarsi.
Alla fine questa società dovrà presentare anche un bilancio e
allora come fa ad autoalimentarsi se non riesce a collocare sul
mercato a prezzi vantaggiosi agli imprenditori che devono generare
sviluppo e occupazione, perché le locazioni saranno per forza di
cose - complice il recente "decreto Bersani" - fissate a tariffe
più elevate? Qui di strategia ne vediamo ben poca e ci è parso di
capire che le stesse voci dell'imprenditorialità valdostana, quelle
più grandi e quelle più piccole, abbiano manifestato non poche
perplessità. È vero che in corso di esame qualcuno ha cercato di
"stemperare" con degli aggiustamenti letterali l'impostazione di
tale deliberazione, però queste sono questioni di "lana caprina",
sono piccole soddisfazioni che sono distanti da quelli che
dovrebbero essere gli obiettivi e i traguardi di una Regione il cui
Assessorato delle attività produttive dovrebbe promuovere
l'insediamento e la crescita sul proprio territorio di aziende
locali o non locali. Per queste ragioni crediamo che di indirizzi
strategici ce ne siano ben pochi e tale deliberazione alla fine dà
una magra soddisfazione politica a una norma di legge: l'articolo 4
della legge n. 10/2004, che è rimasta "lettera morta" per 3 anni.
Oggi ha detto: "diamo un po' di respiro a questa norma", ma lo
diamo senza un'idea precisa, o addirittura un'idea difforme dal
pensiero che anima lo stesso Assessore La Torre.
È inutile che la Regione si doti di un'agenzia immobiliare,
purtroppo questo è il disegno che lei, Assessore Marguerettaz, ha
coltivato fin dal 2004, quando proponemmo addirittura una normativa
che estendesse alle piccole imprese valdostane quelle condizioni di
favore sulle locazioni di immobili che erano state previste nel
1998 per le grandi imprese. Per ostacolare la nostra proposta,
avete cancellato la norma - ricordo le parole testuali del dott.
Bordon allora - che era l'unica norma che funzionava e forse
addirittura quando era Presidente degli industriali Vuillermoz
disse qualcosa di simile quando ci furono ripetuti esami in
Commissione per il varo di quella norma del 1998. Oggi si cerca di
tacconare con delle "pezze" un "buco" che è grande, ma questa è
un'operazione diseconomica per la Regione, perché ha un costo
impressionante: 15 persone per amministrare un patrimonio, che è
vero è immenso, ma sono 15 amministrativi, con tanto di "CdA",
presidente, direttore. E tutto questo per amministrare un
patrimonio quando lo possono fare 2 persone! Oltre a tutte le spese
manutentive con una locazione che non sarà competitiva, allora gli
imprenditori saranno costretti a cercare altrove, addirittura
nell'est europeo, situazioni territoriali più convenienti. Cosa c'è
di strategico in questo? Lei pensa che questo atto sia un tassello
per cercare di trovare quell'indirizzo politico per dare più
respiro all'imprenditorialità in Valle d'Aosta?
Lei ha detto una cosa che ho condiviso in Commissione e sono
lieto di ricordarla: un Assessore alle attività produttive che
siede su quei banchi dovrebbe prendere la valigetta al mattino,
tornare la sera, girare il Lombardo-Veneto, il nord-est, le zone
più ricche del nostro Paese per dire: "in Valle d'Aosta se volete
impiantare il vostro insediamento produttivo, vi diamo queste
opportunità: territorio, locazione, energia...", eccetera. Nessun
Assessore finora ha fatto il rappresentante dei presupposti della
Valle d'Aosta come ideale sede, se lei lo sta facendo, ne trarremo
quanto prima i benefici, chi l'ha preceduta non lo ha fatto e
questo potrebbe essere un motivo di attrazione: il cosiddetto
"marketing territoriale"; purtroppo non lo abbiamo fatto, non lo
abbiamo fatto nel momento in cui avevamo dei presupposti più forti
rispetto ad altre Regioni. L'Europa poi ci ha livellato tutti verso
il basso, adesso è ancora più difficile perché si sono aperti nuovi
spazi.
Non crediamo che tale atto abbia quella strategicità che si
vuole conferire con questo aggettivo nel titolo, crediamo che
questo sia un atto dovuto per dare applicazione a una legge mal
fatta, pensata dall'Assessore Marguerettaz e alla quale dovete dare
un seguito, altrimenti rimarrebbe "lettera morta". Finora tale
legge ci è costata un trasferimento di denaro a mo' di partita di
giro per conferire a "Vallée d'Aoste Structure" tutto questo
patrimonio, noi crediamo che si crei un altro "carrozzone". Avete
smontato il Centro Sviluppo per far confluire le risorse
all'interno di "Vallée d'Aoste Structure", la Val d'Aosta non ha
bisogno di un'agenzia immobiliare, ha bisogno di strategie
industriali e questa non è la risposta!
Presidente
- La parola al Consigliere Rini.
Rini (FA)
- Stiamo vivendo sicuramente un momento di
criticità maggiormente marcato nel settore economico-produttivo,
che coinvolge purtroppo anche la nostra realtà regionale e credo
che questo provvedimento sia più che opportuno e giustificato per
dare delle serie risposte alle giuste attese dell'imprenditoria
locale. Un primo passo è già stato fatto con il conferimento dei
beni facenti parte del patrimonio immobiliare regionale alla
società "Vallée d'Aoste Structure", di cui la Regione detiene il
100% tramite "Finaosta". Sono certo che tale braccio operativo, se
convenientemente indirizzato, saprà portare avanti nel migliore dei
modi le linee impartitagli da questa Assemblea e da questo Governo
regionale. Con tale provvedimento, come previsto dalla legge n.
10/2004, andiamo a dare concretezza agli intenti della legge
stessa, andiamo quindi ad approvare gli indirizzi strategici che
hanno come priorità quella di assicurare trasparenza e parità di
trattamento a tutti i conduttori o possibili destinatari di
immobili a destinazione produttiva, con l'adozione di soluzioni
adatte alla nostra particolare realtà territoriale, rivolgendoci ed
aiutando nei limiti delle leggi imposteci da Roma e da Bruxelles
gli imprenditori veri, quelli che meritano e che con le loro
iniziative possono mantenere e creare nuovi posti di lavoro,
reddito e ricadute positive sull'intera collettività. Basta con
aiuti omnicomprensivi e senza alcuna selezione, distribuiti a
pioggia! È tempo di indirizzarli e destinarli a chi veramente
merita e a chi presenta un progetto credibile che possa generare
effetti validi a medio e lungo termine. Siamo certi che modificare
certe abitudini non è facile e sovente è anche impopolare, ma devo
dare atto e congratularmi con questa Giunta, e in modo particolare
con l'Assessore La Torre, per avere il coraggio, come fra l'altro
ha fatto in altre occasioni, di adottare delle misure che mirano
alla risoluzione di problematiche i cui effetti si potranno
apprezzare fra qualche anno. Certo sarebbe molto più facile andare
avanti con il vecchio sistema, con le contribuzioni a pioggia, che
possono portare facili consensi elettorali. Credo che il compito di
un buon amministratore sia quello di pensare in grande,
traguardando "oltre il proprio naso", e torno alla proposta. Siamo
proprietari di numerosi immobili destinati e da destinare ad
attività produttive, commerciali e artigianali e questi potranno e
dovranno essere utilizzati con scrupolo, favorendo principalmente
gli insediamenti e le ricollocazioni di aziende locali, che, come
ho detto, dimostrino di avere dei validi programmi e di avere
programmi a medio e lungo termine, con garanzie di continuità e con
la voglia di investire. Visto che purtroppo a livello regionale per
vari motivi mancano le iniziative, bisognerà cercare di attirare in
Valle imprese e affinché vengano dovremo rendere appetibile e
concorrenziale tale trasferimento. Non sarà facile, ma questo è il
compito che affidiamo a "Vallée d'Aoste Structure", che sarà il
nostro braccio operativo in esecuzione agli indirizzi dati.
Tornando al testo, che è stato oggetto di attenta analisi in
sede di Commissione consiliare con i rappresentanti delle categorie
interessate e con le organizzazioni sindacali, voglio far rilevare
che, oltre ad incentivare gli insediamenti e conseguentemente
creare posti di lavoro, ha lo scopo di assicurare trasparenza e
parità di trattamento verso tutti i possibili fruitori.
Per concludere, con questo provvedimento, che la "Fédération"
voterà con convinzione, potremo incentivare lo sviluppo delle
imprese e garantire le ricadute positive sull'occupazione e sul
benessere della nostra Valle, valorizzando i beni immobili,
salvaguardandone la destinazione produttiva, sviluppando le
iniziative, quelle valide che meritano, creando e mantenendo
occupazione, trattando tutti in modo uniforme, trasparente e
corretto, il tutto con il coinvolgimento del Consiglio regionale
che annualmente detterà gli indirizzi strategici generali di
politica industriale. Il collega Bortot faceva rilevare che questo
Consiglio deve dare gli indirizzi, con tale provvedimento andiamo
nel senso da lui auspicato, invertendo il senso di marcia per
provare a fare delle vere programmazioni, discusse e
concordate.
Presidente
- La parola al Consigliere Sandri.
Sandri (GV-DS-PSE)
- Questo è un tema particolarmente
importante, vista anche la relazione che la Giunta ha presentato di
urgenza in materia di Fondo sociale europeo sull'occupazione. Tanto
per richiamare un paio di questioni, il principale punto di
debolezza della Valle d'Aosta è stato proprio il peso ridotto della
componente manifatturiera. Questo è quanto deciso dalla Giunta, non
possiamo che felicitarci per l'onestà intellettuale, attualmente
però andare ad essere conseguenti mi sembra sia una questione
diversa. È palese che tale atto di indirizzo sulla gestione degli
immobili è "figlio" di un grave errore di scelta che ha fatto la
Giunta regionale e la maggioranza: quello di non valutare
l'opportunità, nel momento in cui c'era il trasferimento degli
immobili a "Vallée d'Aoste Structure", di trasformare quest'ultima
da società a scopo di lucro in un ente strumentale della Regione,
ossia la Regione cerca di spacciare come ente strumentale una
struttura che non è un ente strumentale. Il problema allora qual è?
È che si cerca di "far andare capra e cavoli sulla stessa barca".
Si vuole dire - qui siamo in montagna e abbiamo un Assessore che si
"arrampica anche sui vetri" - che siamo per aiutare gli
industriali... sì, ma poi deve fare l'utile, perché, dato che la
società che gestisce l'immobile è a scopo di lucro, deve fare il
lucro e, secondo voi, il lucro su chi lo deve fare? Lo fa sugli
imprenditori, perché oggetto dell'attività è un'attività di tipo
immobiliare, tanto per essere chiari: quella dei Coppola, quella
dei "furbetti del quartierino", è un'attività che va molto di moda
in questo periodo... È questa confusione iniziale che ha portato a
tutta una serie di scelte sbagliate, tali indirizzi strategici sono
la "summa" degli errori che si sono fatti e sono dovuti alla
confusione politica di chi gestisce queste cose; se uno avesse un
minimo di indirizzo, sa dove parare e farebbe le scelte
conseguenti.
Da tale ruolo iniziale arriviamo a una gestione che è di tipo
immobiliaristico, abbiamo presentato degli emendamenti, perché ci
stupisce il fatto di leggere che scopo e obiettivo di tutta la
manovra non è potenziare l'industria manifatturiera, come ci si
dovrebbe aspettare. Assessore, se lei è convinto di quello che ha
scritto, ha votato e ha trasmesso all'Europa, a meno che non
sappiate di essere dei bugiardi dall'inizio... ossia il peso
ridotto della componente manifatturiera... doveva esserci al primo
punto il potenziamento della vocazione manifatturiera della nostra
Regione e invece no il primo punto è
"valorizzare i beni
immobili..."
, il che significa fare affari sulle spalle degli
imprenditori e a cascata su quelle degli operai. Se non bastasse,
arriviamo al punto secondo, dove si precisa che viene fatto per
accrescere l'efficienza nella gestione dei beni immobili: questo
significa aumentare il lucro il più possibile! Se fosse
qualcos'altro, se ad esempio il nostro Assessore si preoccupasse
della salute dei Valdostani, direbbe: "aumentiamo la gestione dal
punto di vista della sicurezza e della salute rispetto agli
immobili industriali, perché qui ce n'è da fare". No, da questo
punto di vista, "Vallée d'Aoste Structure" se ne frega e, come
vedremo in una mozione che è iscritta oggi, anche se non so se
riusciremo a valutarla, si dice che queste cose non sono così
importanti. "Il tornio all'amianto ma diamolo alla "Cogne S.p.a.",
che se la sbroglino loro!" e invece quello era il compito che la
Regione si doveva assumere: la bonifica! Voi siete in una logica
assolutamente economicistica di profitto e non di servizio
all'industria e alle attività produttive! Non ve ne può fregare di
meno e questa è la dimostrazione! Risultato finale: esistono dei
capannoni all'interno dell'"area Cogne" in "eternit", migliaia di
metri quadri e noi ci preoccupiamo che l'Europa ci poteva mettere
una norma di infrazione se avessimo mantenuto la legge n. 1/1998?
Fra l'altro, per conoscenza dell'Assessore Marguerettaz e
dell'Assessore La Torre, vi informo che ieri ho presentato un
progetto di legge per abolire la legge che sta dietro questa "roba"
e ripristinare la vecchia legge n. 1/1998, che era più seria: la
cosiddetta "legge Mafrica".
Siamo arrivati ad alcune questioni precise e valutative. Qui c'è
una notevole discrepanza dagli obiettivi che si vogliono spacciare
rispetto a quelli che invece si praticano e naturalmente alla fine
di tutta la questione ci troviamo di fronte alla volontà di
mantenere una totale discrezionalità su chi deve avere e chi non
deve avere. Oltre i recenti episodi tipo "Tecdis", a cui viene data
la fideiussione, di tutto di più... fino a mandare sotto le
"grinfie" della Banca d'Italia gli Amministratori della "Aosta
Factor" per fideiussioni non segnalate alla Banca d'Italia, vi sono
altri casi, come le dichiarazioni dell'Assessore in merito a quella
fabbrica di Issogne - di cui oggi ho visto c'è una risoluzione che
i colleghi del gruppo "Arcobaleno" hanno voluto presentare -, che
si permette sul giornale di dire: "ma non possiamo dare i soldi a
tutti!", che stanno a dimostrare che ci sono "i figli e i
figliastri". E che si voglia mantenere questo atteggiamento lo si
capisce dal punto successivo, "indirizzi strategici", quando si
parla della locazione e degli affitti dei beni immobili:
"previa
valutazione, da parte della Finaosta S.p.a.", del progetto
imprenditoriale presentato dai richiedenti"
, ma come la Giunta
regionale, che vuole nominare tutto e tutti, il Capo dei vigili del
fuoco o il Capo dei forestali, il Presidente del soccorso alpino...
su una cosa del genere fa fare a "Finaosta"? Traduzione: come per
l'Ospedale e tante altre cose, poi facciamo fare a "Finaosta"
quello che riteniamo opportuno, ma non siamo i responsabili, perché
poi "Finaosta" ha detto che non si può fare... questa è la
metodica. Sarebbe stato più carino se aveste detto: "la Giunta
regionale valuta il progetto imprenditoriale", infatti chi è il
politico in Valle d'Aosta? Non è la Giunta, è "Finaosta"... Voi
state rinunciando al vostro ruolo, prendetevene la responsabilità,
ma è chiaro che siete voi che dovete prendervi la responsabilità di
dare un progetto imprenditoriale, perché dall'altra parte una
valutazione di "Finaosta" non può che essere economicistica.
Sicuramente, se avessero ragionato così le banche americane a cui
Jacobs e il suo collega nel 1970 avevano chiesto un finanziamento
per aprile la "Apple", probabilmente gli avrebbero dato dei pazzi e
non gli avrebbero dato niente; oggi la "Apple" è uno dei grandi
dell'imprenditoria mondiale. Io allora credo ci debbano essere
delle valutazioni di tipo politico, certo, se il politico intende
prendersi la responsabilità. Dall'altra parte è chiaro che abbiamo
la necessità di avere delle credenziali per chi ci chiede in
affitto degli immobili, ma è anche vero che non possiamo arrivare
ad una costrizione della libera iniziativa con delle procedure tipo
quelle che utilizza abitualmente "Finaosta".
Il dato poi a cascata di tutto quello che abbiamo detto fino
adesso è piuttosto semplice: grazie alle leggi n. 9 e n. 10 si è
arrivati a una grave disparità di trattamento, che deve essere
interpretata in 2 modi: il primo modo, grave disparità di
trattamento fra i conduttori valdostani e i conduttori di Cavaglià,
per fare l'esempio che è tanto piaciuto all'Assessore Marguerettaz.
Sappiamo benissimo che i prezzi immobiliari in Valle d'Aosta sono
condizionati dalla vocazione turistica, dal fatto che il territorio
è piccolo e quindi c'è una piccola offerta, e magari una domanda
che rispetto all'offerta è sbilanciata, ma non ci poniamo come
obiettivo politico di fare da contrappeso per mettere i nostri
imprenditori nelle condizioni di competere non dico con la Cina, ma
almeno con Cavaglià. Non solo, si arriva alle evidenze che gli
"amici degli amici" possono avere degli affitti a 145 €/mq. e poi
affitti medi-annui a 3,76€/mq. e c'è qualcun altro che ne paga
oltre 35, ossia c'è circa 10 volte di differenza fra l'affitto di
qualcuno e l'affitto di qualcun altro. Credo che queste siano delle
disparità inaccettabili e penso che la cosa più opportuna sia il
ritiro di tale provvedimento, il rinvio in Commissione e da parte
della Giunta, in collaborazione con il Consiglio, la previsione di
modifiche sostanziali e della tipologia giuridica di "Vallée
d'Aoste Structure", che deve diventare un'agenzia regionale, ente
non economico strumentale della Regione... e, dall'altra parte,
rivedere la normativa riportando in vigore la legge n. 1/1998 che
in 7 anni aveva dimostrato di funzionare egregiamente.
Le preoccupazioni dell'Europa, secondo me, non esistono, perché
a livello europeo credo che l'entità di queste differenze di
affitto fra il 2% fisso, che era previsto dalla legge n. 1/1998, e
tutte le variabili di oggi non sia neanche un centesimo dei fondi
che il Fondo sociale europeo spenderà in Valle sul problema
dell'occupazione. Sono quindi delle questioni irrilevanti a livello
europeo, rischiano di essere vitali per l'imprenditoria e
l'occupazione della Valle d'Aosta e in questo caso non vorrei che
il Consiglio si trovasse di aver messo insieme contro di sé 2
classi sociali che storicamente erano contrapposte: gli operai e
gli impresari.
Presidente
- La parola al Consigliere Praduroux.
Praduroux (UV)
- L'approvazione di questo pacchetto di
indirizzi strategici e di indirizzi operativi si inserisce nel
quadro delle azioni previste dalla legge regionale n. 10/2004, con
la quale il legislatore regionale ha inteso mettere in atto
soluzioni più consone alla realtà produttiva valdostana e alle
condizioni di mercato, con l'intento di garantire opportunità di
impiego adeguato ed efficiente ad immobili, impianti ed
attrezzature di proprietà regionale. Tra gli obiettivi figurano la
valorizzazione di queste strutture attraverso il miglior utilizzo
per sostenere l'impegno e le capacità che gli operatori
commerciali, artigianali e industriali sono in grado di porre in
essere grazie al loro spirito di iniziativa, è in questa direzione
che si dirige la legge n. 10 e l'atto che oggi stiamo trattando,
nell'intento di garantire impulso alle iniziative imprenditoriali
che creano reddito e lavoro sia nelle zone tradizionalmente vocate,
sia in quelle più decentrate della nostra Regione, offrendo valide
opportunità di ricadute positive su tutto il territorio valdostano
al comparto economico produttivo. Fra gli immobili di cui
l'Amministrazione regionale è proprietaria vi sono quelli destinati
alle attività produttive e commerciali, oltre a beni quali
attrezzature ed impianti. Gli elementi di criticità rilevati
dall'esperienza di gestione diretta di tali beni hanno consigliato
l'adozione di una soluzione operativa attraverso strumenti idonei a
migliorare la situazione, con l'intento di perseguire obiettivi di
efficacia, di efficienza e di flessibilità di gestione del
patrimonio. Risultato ottenuto con il conferimento di beni facenti
parte del patrimonio immobiliare regionale a "Vallée d'Aoste
Structure". Fra i compiti della società alla quale sono stati
conferiti i beni immobiliari, le attrezzature e gli impianti
correlati vi sono, oltre alla cura della gestione, quelli legati
alla loro valorizzazione e all'eventuale dismissione qualora se ne
dovesse presentare l'opportunità.
Un ulteriore intervento previsto dalla legge n. 10 è quello
relativo agli indirizzi strategici. La Giunta regionale infatti
presenta all'approvazione del Consiglio gli indirizzi strategici ed
un eventuale programma di dismissione dei beni della società. Si
tratta di una previsione normativa di rilievo che consente
all'Assemblea regionale di svolgere un'attività importante per
quanto riguarda i programmi e gli indirizzi, la loro attuazione e
lo svolgimento dell'attività della società.
Il provvedimento in esame è stato oggetto di un'attenta analisi
in sede di Commissione consiliare con i rappresentanti delle
categorie più direttamente interessate e delle organizzazioni
sindacali; è stata da più parti sottolineata l'esigenza, che viene
soddisfatta con tale provvedimento, di assicurare trasparenza e
parità di trattamento nel comportamento verso i conduttori dei beni
immobili a destinazione produttiva.
In conclusione è opportuno ribadire che ci troviamo di fronte a
un provvedimento che, unitamente alla legge di riferimento,
consolida l'impegno dell'Amministrazione regionale per trasferire
alle categorie produttive non solo interventi finanziari, ma anche
la disponibilità di beni e strumenti utili per uno sviluppo
responsabile consapevole e non assistito, per garantire positive
ricadute in termini occupazionali e per dare corpo alle
potenzialità delle iniziative imprenditoriali e produttive sul
territorio valdostano.
Président
- Y a-t-il d'autres collègues qui souhaitent
intervenir?
Ci sono un sacco di emendamenti, quindi, una volta chiusa la
discussione generale, sapete meglio di me che non è più possibile
modificarli. Assessore, lei interviene dopo la chiusura.
(interruzione dei Consiglieri Tibaldi e Squarzino Secondina,
fuori microfono, per chiedere una breve sospensione)
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- L'intervento di replica me lo riservo per
dopo la chiusura ma, sollecitato sugli emendamenti, credo sia
giusto dare una risposta chiara e diretta. Al di là
dell'emendamento che ho firmato io stesso con la collega Charles e
che va nella direzione di una garanzia di equità e trasparenza,
credo abbiate esplicato molto bene nei vostri interventi qual è la
vostra visione e lo avete detto voi che è una visione difforme
dalla nostra: ecco che allora i vostri emendamenti hanno un senso
nella vostra visione, nella nostra visione, di cui ci assumiamo noi
la responsabilità, evidentemente i vostri emendamenti non trovano
posto. Credo che questo sia un aspetto onesto e corretto di
rapportarsi a voi, voi avete una visione, ci avete detto che la
vostra visione non è come la nostra, i vostri emendamenti sono
affini alla vostra visione, noi non riteniamo che siano affini alla
nostra e ve li respingiamo, ma molto onestamente e
rispettosamente.
Presidente
- Dichiaro chiusa la discussione generale.
La parola all'Assessore alle attività produttive e politiche del
lavoro, La Torre.
La Torre (FA)
- Replicherò a chi è intervenuto, ritengo
utili e importanti le cose che sono state dette.
Il Consigliere Bortot fa dei riferimenti precisi ad alcune
impostazioni e richiamava "Finmeccanica" e ci dava un merito:
quello di aver sottoscritto noi questo accordo con "Finmeccanica" e
di averlo riempito di contenuti. Se l'Amministrazione regionale ha
sottoscritto tale impegno con "Finmeccanica", è perché vede, come
vede lei, all'interno di questo accordo delle prospettive di
sviluppo, tanto che - come mi suggerisce il Presidente - già
l'accordo sugli elicotteri... e l'aeroporto è partito. È evidente
che un accordo di tale importanza ha delle fasi di attuazione,
pertanto raccolgo il suo invito su "Finmeccanica" nel senso
rafforzativo alla direzione su cui stiamo lavorando di portarlo
avanti. Lei fa un riferimento importante quando parla di
innovazione: il collegamento dell'innovazione e la ricerca e lo
sviluppo fra le aziende e le università è una cosa giustissima... è
un argomento su cui stiamo sviluppando e cercando di creare delle
potenzialità, tant'è vero che stiamo sottoscrivendo insieme al
Csem, al Politecnico di Losanna, al Politecnico di Torino nella
figura del suo Rettore, prof. Profumo, e insieme all'Assessorato
piemontese, Assessore Bairati, un accordo, che è in fase di
preparazione, per creare un doppio polo tecnologico, sinergico fra
quello del Piemonte-Ivrea e la bassa Valle. Questi sono fatti
concreti, all'interno di tali progetti abbiamo inserito una serie
di aziende - come la "Ribes" e altre di cui le porterò l'elenco,
perché è molto nutrito - dove andremo ad insediare in Valle d'Aosta
aziende per la realizzazione di brevetti applicativi di innovazione
tecnologica e ricerca, si parlerà di nanotecnologia, di energie
alternative, di risparmio energetico. Faccio solo presente una
cosa: queste cose non si inventano da un giorno all'altro, i
protocolli di intesa con le università o importanti aziende
internazionali non si creano nello spazio di un mattino,
modestamente mi sono insediato a febbraio 2006, ritengo che alcune
cose le stiamo portando avanti. Devo anche dire che non ho trovato
un terreno fertile quando sono arrivato, perché nell'instante
preciso - non sto caricando né responsabilità ad altri, né me ne
voglio sottrarre - in cui sono entrato in Assessorato i veri
problemi erano "Tecdis" e "Tecnomec", per cui ci siamo "rimboccati
le maniche" e abbiamo cominciato a fare un certo tipo di lavoro.
Tant'è vero che in IV Commissione ci incontreremo, ne ho già
parlato con il Presidente Praduroux, perché ritengo utile
confrontarmi con la Commissione anche per parlare delle opportunità
che stiamo cercando di creare: una di queste è avvicinare la scuola
all'industria con "Projet formation", ma non è sufficiente dire "la
scuola", perché la scuola è ancora nella fase embrionale. Bisogna
invece avvicinare il risultato che produce la scuola alla necessità
dell'impresa, quindi dobbiamo in questo caso... ed è di ieri...
avvicinare i giovani laureati che hanno dimostrato all'interno
dell'esperienza scolastica di avere delle capacità e delle
ambizioni - perché ci vuole anche una meritocrazia, non tutti
possono fare tutto - ad aziende che con la stessa mentalità
vogliono ampliarsi... quindi mettere insieme 30 laureati dando una
potenzialità anche alle piccole e medie imprese di avere per un
certo periodo delle conoscenze di eccellenza che magari non
potrebbero pagarsi ma, nel momento in cui noi gliele mettiamo a
disposizione, loro le potranno utilizzare per i loro obiettivi, ma
devono avere degli obiettivi, altrimenti è inutile che mando un
ingegnere tecnologico in un'azienda se quest'ultima non ha delle
prospettive o progetti. Stiamo cercando di creare questa sinergia
ed è di ieri tale discorso con "Projet formation" che stiamo
portando avanti.
Per quanto riguarda le dismissioni, ho espresso il mio parere
generale ma, siccome non sono uno che si astrae dalla realtà, parto
dal presupposto che se noi fino ad ieri abbiamo realizzato una
politica di acquisizioni... oltretutto - e qui faccio un inciso che
riprenderò quando risponderò all'intervento del Consigliere Sandri
-, se analizziamo il tessuto industriale della nostra Regione, il
POR ci dice che il PIL è prodotto al 14% dall'industria ma, quando
vai a vedere com'è il comparto industriale, scopri che il 96% delle
imprese industriali valdostane è al di sotto dei 10 addetti. Io
allora dico a chi ha fatto la politica delle acquisizioni che
almeno poteva comprare delle fabbriche più piccole così le potevamo
dare in affitto ai nostri imprenditori, perché in questa
situazione, se compro una fabbrica da 100 persone, quando mai se
l'affitterà un'azienda valdostana! Abbiamo una strutturazione
immobiliare non idonea anche alle aziende valdostane, per cui una
parte di questo patrimonio va riconvertito alle necessità delle
aziende valdostane e una parte va ceduto a quelle aziende
valdostane e non che hanno dei progetti, e i progetti ci sono.
Perché il lavoro che stiamo facendo di promozione fuori dalla Valle
e anche in Valle, andando in giro paese per paese a visitare le
aziende... ci sta "aprendo gli occhi", perché - e qui voglio anche
difendere le imprese valdostane - non tutte le imprese valdostane
vanno male. Ci sono fior fiori di imprese in questa Regione che
vanno bene e che hanno grandi progetti, che stanno conquistando
fasce di mercato e che hanno bisogno di ingrandirsi: la
"Thermoplay" per citarne una, l'"MDM" a Châtillon, la "GPS
Standard" e lasciano perdere la "CAS", quello è un altro discorso,
quella è una grande impresa. A queste imprese che vogliono
crescere, che sono pronte a scommettere - perché per un'impresa
crescere vuol dire anche scommettere sul suo futuro, vuol dire
investire -, che sono pronte a raddoppiare, noi non gli dobbiamo
vendere gli edifici se ce lo chiedono? Io dico: "sì" vendere. Ecco
che allora la "compenetrazione" della mia volontà con la sua
osservazione sta nel fatto di cominciare almeno a vendere a chi
vuole comprare, è questo un punto di incontro fra il suo principio
di non dismettere e il mio enunciato di dismettere...
(interruzione del Consigliere Bortot, fuori
microfono)
... è giusta la sua osservazione, ma lei pensa che l'Assessore
Marguerettaz, che è noto come un "Caino"... non vada a mettere la
destinazione d'uso o la prelazione? È giusto e verrà inserito in
tutti i contratti di dismissione, glielo posso garantire.
Parliamo ancora della piccola media impresa, parliamo dei
consorzi artigiani, della Federazione degli artigiani e del "CNA",
ma non dovevamo mettergli a disposizione dei lotti? Abbiamo fatto
una fatica... tutti hanno detto: "perché nell'area Cogne non ci va
nessuno? Perché non gliela vendete!". Noi abbiamo deciso nel 2006
di vendergliela, tant'è vero che un lotto è già stato conquistato
da "CNA", che lo sta suddividendo fra i suoi artigiani e per altri
2 lotti abbiamo già pronti consorzi di artigiani che richiedono di
comprarlo, ben vengano! Stiamo dando l'opportunità nella dimensione
corretta agli artigiani di diventare loro stessi artefici del loro
progetto industriale. Ritengo quindi che le cose che lei ha detto
siano molto interessanti e sia necessario confrontarsi, però parto
dal presupposto che le cose che ho detto io sono altrettanto
credibili e hanno dei fondamenti.
Con il Consigliere Tibaldi per qualche verso ci siamo
confrontati dicendo che condividiamo il fatto di dismettere il
patrimonio immobiliare, perché costa moltissimo, è un patrimonio
immobiliare non adeguato alle strutture necessarie per le imprese
valdostane, tant'è vero che molte delle strutture di nostra
proprietà sono state dismesse, nel senso dell'uso da aziende che
erano venute da fuori. Anche lì quante volte ci siamo detti: "basta
con il "mordi e fuggi" delle aziende che vengono da fuori", quindi
è evidente che il momento della valutazione del progetto
industriale diventa una valutazione delicata e importante su cui ci
si deve concentrare con le massime energie e anche da qui il fatto
che non è sufficiente enunciare una volontà di insediare una
tipologia di azienda, ma bisogna verificare se chi rientra
all'interno di quella tipologia ha dei requisiti e dà delle
garanzie. Resta il fatto che il patrimonio è tanto, costa e molte
volte non serve, quindi va dismesso.
Del Consigliere Sandri ho apprezzato la pacatezza
dell'intervento, però ho colto alcune incongruenze. Pur facendomi
carico di tutte le responsabilità possibili, nel 2004 ero forse
addirittura all'opposizione. Mi sembra di ricordare che quella
legge che lei propone di abrogare sia stata presentata
dall'Assessore Marguerettaz e dall'Assessore Ferraris. Mi sarebbe
piaciuto che lei dicesse: "abbiamo sbagliato quando l'abbiamo
fatta, è stato un grave errore che abbiamo fatto noi..." - perché
probabilmente ero all'opposizione - "... quindi adesso dobbiamo
cambiarla..."
(interruzione del Consigliere Sandri, fuori
microfono)
... ieri non l'ho sentita, ma vede che ci intendiamo...
Seconda cosa: lei mi fa il riferimento dei capannoni ma, da
quando sono qui, non riesco a finire neanche quelli che mi avete
lasciato, non ne ho costruito neanche uno ancora! Se ci avete messo
l'"eternit", non lo so perché! L'Assessore Fosson sa come sono
nervoso nei confronti dell'amianto, io assolutamente non avrei mai
messo l'amianto, sono contro di esso dappertutto, perché sono
convinto che, se abbiamo una serie di problematiche sanitarie, è
dovuto a tutti questi tetti in "eternit" che abbiamo; quindi non mi
posso prendere una responsabilità che non ho, condivido quello che
dice lei.
Un'altra cosa che ho verificato - adesso parlo a ruota libera e
mi riferisco all'"area Cogne" - è che abbiamo 3 tipologie di
capannoni, ne abbiamo una che alla fine... siccome "Vallée d'Aoste
Structure" nella sua logica... qualcuno diceva del "decreto
Bersani" ... che deve dimostrare alla Corte dei Conti che applica
una percentuale, siccome il costo di realizzazione è molto alto,
perché c'è una qualità stratosferica, si arriva magari a 10 € al
metro, in un'altra dove la qualità è più industriale si arriva a 6
e finalmente si arriva al PAC, che è quello che serve a un'impresa
industriale, e lì si vede che si può affittare a 3 €. Forse allora
il vero problema è che cominciamo a dire: "basta con questi studi
tecnici e con le realizzazioni da parte di professionisti che fanno
costare una rotonda qui il triplo di quello che costa in
Piemonte!", e lo stesso si può dire dei capannoni. È chiaro poi
che, se uno spende il doppio per costruire un capannone,
probabilmente dovrà affittarlo più caro. Dico che qui vi sono
troppi interessi di tipo professionale sulle realizzazioni che
facciamo e mi prendo anche la responsabilità di dirlo, perché
l'altro giorno ho visto dei progetti di impianti funiviari che
lievitano nell'arco di pochi anni del doppio. Ha fatto bene il
Presidente Caveri a farlo notare, perché questa non è un'idea solo
mia. Se ci troviamo in condizioni che realizzazioni anche di tipo
industriale costano come delle realizzazioni di tipo abitativo, ma
se spendo quelle cifre, poi anche nei confronti della Corte dei
Conti devo affittarle tenendo conto di quello che ho speso e questo
non va bene, perché un PAC si può affittare a 3 € al metro, che è
un prezzo concorrenziale rispetto al Piemonte che va 4,5 € al
metro, ma non è possibile affittare i primi capannoni, quelli che
trovate colorati di rosso, a meno di 10 € al metro, che diventano
carissimi, ma quanto sono costati, ma cosa ci abbiamo messo dentro,
ma chi abbiamo fatto contento? Poniamoci anche queste domande,
altrimenti non andiamo alla "radice" delle risposte! Questo mio
"strabordare" deriva dal fatto che credo in quello che faccio e
cerco di dare un indirizzo che possa essere utile a un cambiamento,
a una discontinuità, non mi vergogno a parlare di discontinuità:
rispetto alla situazione del passato, voglio dare un segnale di
discontinuità, il che non vuol dire che rinnego quello che è stato
nel passato, al contrario, è stato ben fatto e ha funzionato, oggi
non funziona più, quindi per me è necessario dare un segno di
discontinuità. Non mi nascondo neanche nel dirvi che ne parlo
sovente in Giunta, dove chiedo che anche nel bilancio
dell'industria si dia un segno di discontinuità, ovvero si diano
più soldi, ma devo anche dire che qualcosa è venuto, spero che
qualcos'altro verrà e cercheremo di portare avanti questi
ragionamenti.
Gli indirizzi strategici e operativi che stiamo approvando sono
un atto importante, un atto che dobbiamo approvare e che segna un
primo passo in una direzione su cui ci confronteremo, su degli
obiettivi che stiamo cercando di enunciare, che non si costruiscono
da un giorno all'altro, ma che sono un "mattone" che viene posto
sull'altro a costruire una fondamenta efficace... e ai quali non ci
sottrarremo, anzi è proprio su questi dibattiti che dovremmo
concentrare di più la nostra attenzione, perché molte volte usiamo
molte parole su cose che hanno meno importanza del settore
industriale, che invece deve essere analizzato e sostenuto con
convinzione.
Président
- Nous pouvons passer à examiner le texte, il y
a des amendements qui je mets en discussion et ensuite en votation.
Il y a l'amendement n° 1 à la signature de la collègue Charles
Teresa et de l'Assesseur La Torre, qui récite:
Emendamento
Nella parte deliberativa, al paragrafo "Scopi e obiettivi",
dopo il punto "- utilizzare", sono aggiunti i seguenti:
"- assicurare trasparenza e parità di trattamento nel
comportamento nei confronti dei conduttori, fatta eccezione per i
beni utilizzati dall'Amministrazione regionale per lo svolgimento
delle sue attività;
- applicare locazioni e affitti competitivi e concorrenziali
con le realtà produttive limitrofe e omogenee.".
La parole à la Conseillère Charles Teresa.
Charles (UV)
- Je propose avec la signature rassurante de
l'Assesseur La Torre, ces 2 amendements au document présenté par le
Gouvernement, qui ne sont en réalité qu'un "minimum" et qui ont un
unique but: d'aller dans la direction de l'équité, principe auquel
on ne peut pas renoncer en démocratie et que j'espère tous les
collègues pourront partager. Sur les grands principes parfois tout
le monde est d'accord. Les amendements vont dans la direction de
l'équité et aussi de l'égalité des chances. Vous savez que cette
expression parfois abusée "d'égalité des chances" sur laquelle vous
faites, vous, collègues, parfois de l'ironie, et parfois même avec
raison, cette expression peut s'appliquer à bien d'autres
situations différentes de la situation de la cause féminine.
"Egalité des chances" signifie ici dans notre cas jouir, si
possible, des mêmes moyens face à la concurrence mondiale,
concurrence qui va bien au-delà de Cavaglià, je répète, sans
vouloir... mais c'était préparé avant... je répète ce qu'a dit M.
Sandri... qui va bien au-delà d'une petite ville du Piémont,
exemple si cher à mon ancien collègue Marguerettaz, Assesseur au
patrimoine. "Egalité des chances" relativement à ce document
signifie la même opportunité pour les artisans, pour les
entrepreneurs commerciaux et industriels, mais aussi beaucoup plus:
cela signifie en effet la même chance pour les ouvriers et les
salariés de ces entreprises.
Président
- La parole au Conseiller Sandri.
Sandri (GV-DS-PSE)
- Quando si ricevono dei complimenti,
ci si crede subito, quindi credo profondamente a quanto mi è stato
detto dall'Assessore La Torre, pertanto, prendendo per buone le sue
osservazioni, ma molto più seriamente quelle fatte dalla collega
Charles e riprendendo le sue parole, che questo è un minimo,
annuncio il voto favorevole a tale emendamento, che mi sembra vada
nella direzione da noi auspicata con gli altri emendamenti; quindi
ci associamo alla maggioranza su questo punto.
Président
- La parole au Conseiller Bortot.
Bortot (Arc-VA)
- Anche noi voteremo l'emendamento, anche
se insisto con l'Assessore che questo è uno dei parametri che
bisogna prendere a riferimento, non è l'unico.
Président
- Je soumets au vote l'amendement n° 1 à la
signature de la collègue Charles Teresa et de l'Assesseur La
Torre:
Conseillers présents et votants: 31
Pour: 31
Le Conseil approuve à l'unanimité.
Président
- Il y a l'amendement n° 1 du collègue Sandri,
qui récite:
Emendamento
La parte deliberativa "Scopi ed obiettivi" è così
sostituita:
"Valle d'Aosta Structure s.r.l. organizza e svolge la propria
attività in modo da:
- favorire la piena utilizzazione dei beni immobili conferiti
a fini industriali o comunque produttivi;
- favorire le ricadute occupazionali e di indotto sul tessuto
produttivo locale;
- promuovere lo sviluppo delle iniziative produttive ospitate
negli immobili;
- garantire tassi di locazione e di affitto i più contenuti
possibile in rapporto alle direttive comunitarie e alla normativa
vigente, nel pieno rispetto della parità di trattamento nei
confronti dei conduttori, con particolare riferimento alle reali
valutazioni del valore di mercato degli immobili;
- utilizzare, per la locazione dei beni immobili, procedure
conformi alla normativa vigente, tra cui l'articolo 10, comma 4,
della legge regionale 10 aprile 1997, n. 12, e successive
modificazioni.".
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV)
- Solo per capire come procediamo nella
lettura degli emendamenti, perché, essendo un testo che ha una sua
continuità, o c'è una lettura degli emendamenti ordinata, ma
logico-sequenziale all'interno del testo... perché non è che uno
corrisponde allo stesso passaggio logico dell'altro. Chiedo di
capire se nella presentazione degli emendamenti, per dare una
logica, tutti presentano tutti gli emendamenti, perché fare il
primo di tutti quelli presentati, poi il secondo... rischiamo di
andare avanti e indietro nel testo.
Presidente
- No, gli emendamenti, che sono numerati,
seguono il testo della deliberazione. L'emendamento n. 1 del
Consigliere Sandri va a collocarsi nella parte "Scopi e obiettivi",
se lei segue, è quello che sulla parte deliberativa segue
immediatamente l'emendamento dell'Assessore e della Consigliera
Charles. Seguiamo la solita logica che facciamo per le leggi, con
un po' di attenzione mi pare sia chiaro; se vi sono difficoltà, me
lo dite.
Discutiamo ora l'emendamento n. 1 del collega Sandri, lo pongo
in votazione:
Consiglieri presenti: 32
Votanti: 25
Favorevoli: 7
Contrari: 18
Astenuti: 7 (Charles Teresa, Comé, Frassy, Ottoz, Stacchetti,
Tibaldi, Viérin Marco)
Il Consiglio non approva.
Presidente
- Discutiamo l'emendamento 1 del gruppo
"Arcobaleno", relativo alla parte "Indirizzi strategici", che
recita:
Emendamento
Al primo capoverso del paragrafo degli "Indirizzi strategici"
è aggiunta la seguente frase:
"... cui si dovranno attenere le decisioni della Giunta
regionale e del Consiglio regionale in merito alle dismissioni,
acquisizioni o variazione di destinazione dei beni immobili, nonché
alla locazione o affitto degli stessi.".
La parola al Consigliere Bortot.
Bortot (Arc-VA)
- Brevemente. Tale emendamento vuole
essere un rafforzativo che impegna la Giunta a tradurre
letteralmente le decisioni che poi prende il Consiglio, in questo
senso va il nostro emendamento.
"Spetta al Consiglio regionale,
su proposta della Giunta regionale, approvare annualmente gli
indirizzi strategici generali di politica industriale..."
, poi
si aggiunge a questa frase:
"... cui si dovranno attenere le
decisioni della Giunta regionale e del Consiglio regionale in
merito alle dismissioni, acquisizioni o variazione di destinazione
dei beni immobili, nonché alla locazione o affitto degli
stessi"
. Come non si capisce niente? Mi sembra molto chiaro
invece, lo rileggo...
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- No, glielo rileggo io. Era solo per
capire come era stato fatto... sarebbe così:
"Spetta al Consiglio regionale, su proposta della Giunta
regionale, approvare annualmente gli indirizzi strategici generali
di politica industriale, cui si dovranno attenere le decisioni
della Giunta regionale e del Consiglio regionale in merito alle
dismissioni, acquisizioni o variazione di destinazione dei beni
immobili, nonché alla locazione o affitto degli stessi"
.
Non so, Professoressa Squarzino, me lo dica se funziona...
Presidente
- Pongo in votazione l'emendamento n. 1 del
gruppo "Arcobaleno":
Consiglieri presenti: 33
Votanti: 31
Favorevoli: 5
Contrari: 26
Astenuti: 2 (Ferraris, Fiou)
Il Consiglio non approva.
Presidente
- Discutiamo l'emendamento n. 2 del gruppo
"Arcobaleno", relativo alla parte "Indirizzi strategici", che
recita:
Emendamento
Il primo alinea del paragrafo degli "Indirizzi strategici" è
così riformulato:
"- i programmi di dismissione dei beni immobili;".
La parola al Consigliere Bortot.
Bortot (Arc-VA)
- Basta che l'Assessore non si arrabbi,
questo emendamento è molto più facile... Sempre negli indirizzi
strategici:
"sono approvati dal Consiglio regionale, su proposta
della Giunta regionale: - i programmi di dismissione dei beni
immobili"
, viene escluso tutto il resto fino alla fine del
comma.
Presidente
- Pongo in votazione l'emendamento n. 2 del
gruppo "Arcobaleno":
Consiglieri presenti: 31
Votanti: 27
Favorevoli: 5
Contrari: 22
Astenuti: 4 (Ferraris, Fiou, Frassy, Tibaldi)
Il Consiglio non approva.
Presidente
- Discutiamo l'emendamento n. 2 a firma della
Consigliera Charles Teresa e dell'Assessore La Torre, che
recita:
Emendamento
Nella parte deliberativa, al paragrafo "Indirizzi
strategici", dopo la frase: "Sono preventivamente autorizzati dalla
Giunta regionale, su proposta delle strutture regionali competenti:
- la locazione o l'affitto dei beni immobili, previa valutazione,
da parte della Finaosta S.p.a., del progetto imprenditoriale
presentato dai richiedenti", sono aggiunte le parole: "assicurando
parità di trattamento nel comportamento verso i
conduttori;".
La parola al Consigliere Frassy.
Frassy (CdL)
- Questo emendamento, così come è scritto,
in assenza di un'illustrazione, penso sia difficilmente
applicabile, Assessore La Torre, perché il concetto di parità è un
concetto diverso rispetto a quello che avremmo preferito veder
scritto di equità, perché la parità ha un riferimento a delle
grandezze che devono avere le medesime dimensioni. Considerando che
ci troviamo a fronte di situazioni che sono differenti per
metratura, per vetustà e per ubicazione, sono differenti per 1.000
altre situazioni, non si può fare un riferimento a condizioni di
parità, salvo che si vogliano scrivere delle cose che poi non si
possono applicare, perciò penso, Assessore Marguerettaz, lei che
sui conti alla fine qualche giustificazione dovrà darla, sia
difficile gestire l'emendamento come formulato. Se fosse
"assicurando equità"
, l'equità è ovvio... a condizioni
differenti si riproporzionano le varie situazioni, ossia in una
logica di equità, ma non in una logica di parità... è inapplicabile
questo emendamento!
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che questo emendamento non sia
altro che una migliore rappresentazione di quello che lei già trova
nella deliberazione originaria, punto d), leggo insieme a lei:
"d) considerato che, pertanto, la Giunta regionale, sensibile
all'esigenza di assicurare trasparenza e parità di trattamento nel
comportamento verso i conduttori..."
, quindi, se lei prende
l'emendamento, esso riprende le premesse di tale punto, ovviamente
è
"parità di trattamento nel comportamento verso i
conduttori"
, quindi credo che l'intenzione sia quella di dare
equità nel comportamento.
Presidente
- Pongo in votazione l'emendamento n. 2 a
firma della Consigliera Charles Teresa e dell'Assessore La
Torre:
Consiglieri presenti: 32
Votanti e favorevoli: 28
Astenuti: 4 (Ferraris, Fiou, Frassy, Tibaldi)
Il Consiglio approva.
Presidente
- Discutiamo ora l'emendamento n. 2 del
collega Sandri, che recita:
Emendamento
Nella parte deliberativa "Indirizzi strategici" al secondo
capoverso dopo le parole: "progetto imprenditoriale presentato dai
richiedenti" si aggiungono le parole: "ad un tasso unico per tutti
i conduttori degli immobili, il più basso possibile compatibile con
le normative vigenti e con le direttive comunitarie;".
Lo pongo in votazione:
Consiglieri presenti: 32
Votanti: 28
Favorevoli: 7
Contrari: 21
Astenuti: 4 (Charles Teresa, Frassy, Ottoz, Tibaldi)
Il Consiglio non approva.
Presidente
- Discutiamo l'emendamento n. 4 del gruppo
"Arcobaleno", che recita:
Emendamento
Al quinto capoverso del paragrafo degli "Indirizzi
strategici", che inizia con "Ogni anno", aggiungere dopo "Giunta
regionale" l'espressione: ".. e alla competente Commissione
consiliare," .
Lo pongo in votazione:
Consiglieri presenti e votanti: 33
Favorevoli: 9
Contrari: 24
Il Consiglio non approva.
Presidente
- Discutiamo ora l'emendamento n. 3 del
collega Sandri, che recita:
Emendamento
Nella parte deliberativa "Indirizzi operativi" dopo le
parole: "legge regionale 18 giugno 2004, n. 10" si aggiungono le
parole: "adeguando i tassi di locazione o affitto non in linea con
i presenti indirizzi strategici;".
Lo pongo in votazione:
Consiglieri presenti: 33
Votanti: 29
Favorevoli: 7
Contrari: 22
Astenuti: 4 (Charles Teresa, Frassy, Ottoz, Tibaldi)
Il Consiglio non approva.
Presidente
- Discutiamo l'emendamento n. 3 del gruppo
"Arcobaleno", che recita:
Emendamento
Sopprimere dall'elenco dell'Allegato A l'immobile denominato
"Rossignol", nel Comune di Verrayes.
La parola al Consigliere Bortot.
Bortot (Arc-VA)
- Qui occorre una spiegazione non tanto
sull'emendamento, che è molto chiaro, quanto rispetto agli
avvenimenti di questi giorni. Sapete che la "Rossignol" vuole
lasciare la produzione, non ha raggiunto un accordo con lo
stabilimento di Gignod, c'è però un "pourparler" fra lavoratori e
azienda, dove l'azienda sarebbe disponibile a lasciare proseguire
l'attività ai lavoratori. Tenete conto che è da quasi un anno che
lì dentro non vedono più un dirigente, che di fatto i lavoratori
continuano a portare avanti l'attività. Ci sarebbero delle garanzie
per le commesse per un certo numero di anni "2 più 2", l'affitto
della "Rossignol" però scade nel 2010, quindi l'emendamento
vorrebbe togliere dall'elenco delle proprietà che possono essere
alienate... nel caso in cui questo accordo fra dipendenti e azienda
andasse "in porto"... e non vedersi "soffiare" lo stabilimento nel
momento in cui l'accordo va "in porto", perché nel frattempo è
stato alienato a terzi. La cosa è di questi giorni, sta nascendo un
comitato di lavoratori che vorrebbero aprire una trattativa con
l'azienda e avere anche degli incontri con il Governo regionale e
il Consiglio, perché si tratta di una cosa innovativa. La
"Rossignol" garantirebbe l'acquisto della produzione, un
quantitativo di produzione, bisogna vedere a quali condizioni
affitta i macchinari ed altre questioni. Essendo di questi giorni,
i lavoratori dovranno entrare nel merito. Vorrei segnalare al
Governo questo avvenimento e soprattutto che vi sia, se la cosa
"andasse in porto", una disponibilità...
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo per una precisazione: rispetto a
questo inserimento, devo premettere che nessuno ha chiesto di
comprare la "Rossignol", lo abbiamo già detto in Commissione. Dal
punto di vista tecnico, vi sono delle situazioni che, per
riquadrare la proprietà, necessiteranno di frazionamenti e di
permute nell'ambito dei terreni vicini. Il concetto di permuta è un
concetto che non è disciplinato, se non 2 compravendite che si
contrappongono, quindi oggi, non essendoci dei mappali, né
frazionamento, questo tipo di inserimento è un inserimento che
facoltizza solo "Vallée d'Aoste Structure" ad effettuare tali
operazioni.
Ricordo che sia negli indirizzi, sia nella legge abbiamo
richiamato l'attività che potevamo fare nell'ambito della legge
regionale, quindi, se si dovesse scegliere un percorso di vendita,
questo prima dovrebbe prevedere un momento dove viene offerta al
conduttore la possibilità di comprare, in secondo luogo, qualora il
conduttore non accettasse, un'asta pubblica. Queste aste pubbliche
sono destinate a non avere un grande esito nel momento in cui
l'immobile è occupato, perché, prima di mettere fuori un'azienda
che ha un contratto, che ha legittimamente titolo, passa parecchio
tempo. Era un inserimento tecnico, quindi, da questo punto di
vista, non c'è alcuna intenzione di mettere in vendita la
"Rossignol", ma nessuno ha mai manifestato la volontà di comprarla,
è questo il motivo per il quale è stato inserito. Se è sufficiente
tale spiegazione, le chiederei di ritirare l'emendamento.
Presidente
- La parola al Consigliere Bortot.
Bortot (Arc-VA)
- Anche se non è sufficiente,
l'emendamento lo possiamo ritirare, pensavo che spendesse una
parola in più rispetto a questa ipotesi che si sta presentando. È
ancora tutto aleatorio, ma se diceva una parola in più...
l'importante è che lo stabilimento non venga alienato nella misura
in cui al suo interno esiste un'attività che continua, non importa
da parte di chi portata avanti.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Siccome mi sollecita, non mi
sottraggo mai a un confronto. Le faccio presente alcune questioni.
La "Rossignol" è una multinazionale, nel momento in cui dovesse
avviare delle pratiche per chiudere uno stabilimento, queste
pratiche avrebbero dei risvolti di natura sindacale, ci sarebbe uno
scontro e questo nuocerebbe alla valutazione del titolo in borsa.
Generalmente le multinazionali prendono le decisioni solo nel
momento in cui hanno dei manifesti segni di vantaggio. Se dovessero
allontanarsi, allentare questo tipo di discorso... e qui, rispetto
agli appunti che lei mi ha dato, nascerebbe un rapporto che viene
rinnovato di 2 anni in 2 anni... la "Rossignol" non vorrei che
astutamente invogliasse i lavoratori nella logica di
un'autogestione, che in realtà non è altro che un "phasing out",
dove dopo 2 anni di rinnovo sicuro questi abbandonano la Valle e i
soci cooperatori alimenterebbero i soggetti che si trovano in mezzo
a una strada. È un rischio, ma è un ragionamento che la invito a
fare con molta prudenza, senza voler mortificare le volontà
cooperatrici.
Presidente
- La parola al Consigliere Bortot.
Bortot (Arc-VA)
- La volontà cooperatrice in questa
Regione non è monopolio del sottoscritto... la cooperazione in
Valle d'Aosta, dalle banche alle attività produttive è un settore
pienamente sviluppato... comunque, senza far perdere tempo, questa
ipotesi è stata presa in considerazione dai lavoratori, tanto che
se questa cosa "va in porto", nelle clausole c'è scritto che i
lavoratori possono diversificare l'attività: questo significa che
si potrebbero fare accordi con altre attività similari di attività
produttive in Valle d'Aosta. Evidentemente, se questi lavoratori
sono lasciati da soli, non vanno da nessuna parte, ma questi
lavoratori, moltissimi hanno più di 40 anni, voglio capire dove
riusciremo a collocarli. Vorrei che questa cosa non fosse una
"boutade" del Consigliere Bortot che ha sobillato chissà quali
lavoratori, come se fossi un demagogo dell'antica Grecia, potrebbe
essere una cosa sperimentale... è inutile che sorridete, quando ve
li troverete qui sotto, poi vi incavolerete, perché direte: "ma
come vi permettete di venire a disturbare il manovratore!".
Su tale argomento ci sarà un'interpellanza il prossimo Consiglio
e ne sapremo di più, voglio capire Governo e Consiglio come si
misureranno con questa scommessa. Ripeto: se questa scommessa è
solo dei lavoratori, non andranno da nessuna parte, ma noi avremo
perso l'occasione per fare una cooperativa in più, soprattutto
rispetto a quello che ha detto l'Assessore La Torre, il discorso
della ricerca, della convenzione con la "Finmeccanica" ed altre
aziende che lavorano nello stesso comparto nella nostra Regione, il
fatto che facciano attività che sono compatibili con l'ambiente e
il turismo nella nostra Regione... e non sta a me difendere questa
cosa. Ovviamente io sono d'accordo di provarci!
Presidente
- La parola al Consigliere Viérin Marco.
Viérin M. (SA)
- Solo per dire al Consigliere Bortot che
su questa cosa non è solo, anche il nostro movimento è molto vicino
a tale esigenza. L'unica cosa che credo l'Assessore abbia detto è
che forse prima di arrivare a quella ipotetica soluzione sarebbe
meglio tenere in piedi quella originale, noi su questo
concordiamo.
Presidente
- L'emendamento n. 3 del gruppo "Arcobaleno" è
ritirato.
Pongo in votazione l'atto nel suo complesso nel testo così
modificato:
Il Consiglio
Richiamata la legge regionale 18 giugno 2004, n. 10, e
successive modificazioni, recante "Interventi per il patrimonio
immobiliare regionale destinato ad attività produttive e
commerciali", con la quale la Giunta regionale è stata autorizzata
ad effettuare conferimenti di beni facenti parte del patrimonio
immobiliare regionale destinato ad attività produttive e
commerciali ad una società di capitali, a totale capitale
regionale, esistente o ad una società per azioni da costituire
mediante apposito mandato a Finaosta S.p.a.;
Richiamata la deliberazione della Giunta regionale n. 3045,
in data 13 ottobre 2006, con la quale la Giunta regionale ha
approvato, ai sensi della l.r. 10/2004, il conferimento di un primo
e di un secondo lotto di beni facenti parte del patrimonio
immobiliare regionale alla società Vallée d'Aoste Structure s. a
r.l., di cui la Regione è socia al 100% per il tramite di Finaosta
S.p.a., in gestione speciale;
Considerato che, ai sensi dell'articolo 4 della l.r. 10/2004,
il Consiglio regionale approva, su proposta della Giunta regionale,
gli indirizzi strategici e gli eventuali programmi di dismissione
dei beni della società che la Regione intende presentare
nell'assemblea della società per il tramite del rappresentante di
Finaosta S.p.a.;
Considerato che, pertanto, la Giunta regionale, sensibile
all'esigenza di assicurare trasparenza e parità di trattamento nel
comportamento verso i conduttori degli immobili a destinazione
produttiva ed allo scopo di tutelare le proprie aspettative di
efficacia nella gestione dei beni conferiti, intende proporre al
Consiglio regionale di approvare un'indicazione di indirizzi
strategici, cui improntare l'organizzazione e l'esecuzione
dell'attività imprenditoriale di Vallée d'Aoste Structure s. a
r.l., che la Regione rivolgerà al Consiglio di amministrazione di
Vallée d'Aoste Structure s. a r.l. per il tramite del
rappresentante di Finaosta S.p.a.;
Richiamata la deliberazione della Giunta regionale n. 1766,
in data 15 giugno 2006, concernente l'approvazione del bilancio di
gestione per il triennio 2006/2008 con decorrenza 16 giugno 2006, e
di disposizioni applicative;
Visto il parere favorevole di legittimità rilasciato dal
Direttore della Direzione assistenza imprese, ricerca, qualità e
formazione professionale nell'ambito dell'Assessorato attività
produttive e politiche del lavoro, ai sensi del combinato disposto
degli articoli 13, comma 1, lettera e) e 59, comma 2, della
legge regionale 23 ottobre 1995, n. 45, sulla presente
deliberazione;
Visto il parere delle Commissioni consiliari permanenti II e
IV;
delibera
di approvare, ai sensi dell'articolo 4 della l.r. 10/2004, la
presente indicazione di indirizzi strategici, cui improntare
l'organizzazione e l'esecuzione dell'attività imprenditoriale, che
la Regione, al fine di assicurare trasparenza e parità di
trattamento nel comportamento verso i conduttori dei beni immobili
a destinazione produttiva ed allo scopo di tutelare le proprie
aspettative di efficacia nella gestione dei beni conferiti,
rivolgerà al Consiglio di amministrazione di Vallée d'Aoste
Structure s. a r.l. per il tramite del rappresentante di Finaosta
S.p.a.:
Scopi ed obiettivi.
Vallée d'Aoste Structure s. a r.l. organizzerà e svolgerà la
propria attività in modo da:
- valorizzare i beni immobili conferiti salvaguardandone la
destinazione produttiva;
- accrescere l'efficienza nella gestione dei beni immobili e,
di conseguenza:
- creare occasioni per il consolidamento e lo sviluppo delle
iniziative imprenditoriali ospitate negli immobili;
- favorire le condizioni per ricadute positive in termini
occupazionali e sul tessuto produttivo locale;
- utilizzare, per la locazione dei beni immobili, procedure
conformi alla normativa vigente, tra cui l'articolo 10, comma 4,
della legge regionale 10 aprile 1997, n. 12, e successive
modificazioni;
- assicurare trasparenza e parità di trattamento nel
comportamento nei confronti dei conduttori, fatta eccezione per i
beni utilizzati dall'Amministrazione regionale per lo svolgimento
delle sue attività;
- applicare locazioni e affitti competitivi e concorrenziali
con le realtà produttive limitrofe e omogenee.
Indirizzi strategici.
Spetta al Consiglio regionale, su proposta della Giunta
regionale, approvare annualmente gli indirizzi strategici generali
di politica industriale.
Sono approvati dal Consiglio regionale, su proposta della
Giunta regionale:
- i programmi di dismissione dei beni immobili, esclusi
quelli di cui all'allegato A che costituisce parte integrante della
presente deliberazione, per i quali la Società Struttura Valle
d'Aosta S.r.l. - Vallée d'Aoste Structure s. a r.l. è autorizzata
all'alienazione mediante gara o altra modalità di alienazione
possibile, preceduta da trattativa privata con i soggetti occupanti
l'immobile a titolo di comodato o di locazione e con i soggetti che
esercitano attività produttiva industriale ed artigianale titolari
di un diritto di superficie gravante sui beni medesimi, previa
perizia di stima asseverata, da effettuarsi a cura della Società
cedente;
- le acquisizioni dei beni immobili;
- ogni variazione della destinazione dei beni
immobili.
Sono preventivamente autorizzati dalla Giunta regionale, su
proposta delle strutture regionali competenti:
- la locazione o l'affitto dei beni immobili, previa
valutazione, da parte della Finaosta S.p.a., del progetto
imprenditoriale presentato dai richiedenti, assicurando parità di
trattamento nel comportamento verso i conduttori;
- il godimento a titolo gratuito dei beni immobili,
esclusivamente a favore dell'amministrazione regionale, per lo
svolgimento delle sue attività istituzionali;
- il diniego di rinnovo della locazione dei beni immobili
alla scadenza dei contratti, ai sensi dell'articolo 29 della legge
27 luglio 1978, n. 392.
L'Assessorato competente in materia di attività produttive è
autorizzato a dare indicazioni per la valorizzazione dei beni
immobili.
Ogni anno, entro 20 giorni dall'approvazione del bilancio
societario, Vallée d'Aoste Structure s. a r.l. presenta alla Giunta
regionale, per il tramite delle strutture regionali
competenti:
- una relazione contenente i risultati economici della
gestione del patrimonio conferito da cui dovranno emergere,
distintamente per ciascun bene immobile, i costi per la gestione e
la manutenzione, i ricavi delle locazioni, l'andamento
occupazionale delle imprese conduttrici sulla base dei dati forniti
dai conduttori, i principali eventi avvenuti nell'esercizio, le
eventuali azioni legali avviate;
- una relazione concernente i principali interventi di
manutenzione da eseguire sugli immobili nell'esercizio successivo e
la strategia da seguire per gli immobili non locati;
- una relazione in merito all'attuazione dei programmi di
dismissione dei beni.
Indirizzi operativi.
Vallée d'Aoste Structure s. a r.l., operando in condizioni di
trasparenza, efficienza ed equità di trattamento e orientando la
propria attività alla massima collaborazione con le strutture
regionali:
- subentra alla Regione negli obblighi verso i conduttori ai
sensi dell'articolo 3, comma 6, della legge regionale 18 giugno
2004, n. 10;
- provvede, per gli interventi contrattualmente previsti
eseguiti dai conduttori e posti a suo carico, alla valutazione
della congruità dei loro costi applicando le medesime metodologie
utilizzate dalla Regione, come meglio definite nei
contratti;
- provvede alla stipula delle polizze assicurative dei beni
immobili conferiti previste dai contratti a carico della
Regione.
Vallée d'Aoste Structure s. a r.l. darà immediata
comunicazione alla Regione delle azioni legali, previste dagli
articoli 1453 e seguenti del Codice civile, avviate nei confronti
dei conduttori e delle modifiche ai contratti pattuite con i
conduttori.
Alla Regione sarà sempre consentita la libera visita dei beni
immobili.
Vallée d'Aoste Structure s. a r.l. concluderà i procedimenti
in atto relativamente ai beni immobili oggetto di conferimento
coerentemente con l'impostazione data dall'amministrazione
regionale.
Allegato A
(Omissis)
Consiglieri presenti: 29
Votanti: 26
Favorevoli: 23
Contrari: 3
Astenuti: 3 (Fiou, Frassy, Tibaldi)
Il Consiglio approva.
