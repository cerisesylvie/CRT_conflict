Classificazione
ASSISTENZA SANITARIA E OSPEDALIERA



Oggetto del Consiglio n. 3839 del 24 luglio 2024 - Resoconto
OGGETTO N. 3839/XVI - Interrogazione: "Informazione in merito
alle prestazioni di assistenza odontoiatrica erogate dal Servizio
Sanitario Regionale".
Bertin (Presidente) -
Punto n. 17. Risponde l'assessore
Marzi.
Marzi (SA) -
Venendo alla 17, con riferimento a questo
tema, quello delle prestazioni odontoiatriche, vogliamo anzitutto
informare che l'Assessorato, assieme alla Fondazione comunitaria
della Valle d'Aosta e all'Azienda USL, da qualche tempo sta
lavorando ad un importante progetto di odontoiatria sociale.
Il progetto di odontoiatria sociale, denominato "Per un
sorriso", nasce nell'ambito di una procedura di coprogettazione
avviata dal Dipartimento politiche sociali in collaborazione con la
struttura "Servizi alla persona" e in partnership con la Fondazione
comunitaria della Valle d'Aosta a valere sui fondi assegnati
all'Amministrazione regionale dal Ministero del lavoro e delle
politiche sociali, ai sensi dell'articolo 72 del DL 117/2017, di
cui spesso parliamo e abbiamo parlato.
Il progetto intende attuare dei programmi, delle azioni di
solidarietà sociale in campo odontoiatrico attraverso reti di
collaborazioni, ovviamente finalizzate alla cura e al sostegno
delle persone svantaggiate dal punto di vista economico.
Venendo alla domanda n. 1, secondo i dati forniti dall'Azienda
USL, le prestazioni di assistenza odontoiatrica per tutte le
tipologie di prestazioni previste dal nomenclatore tariffario,
quindi da quelli che tecnicamente vengono definiti i LEA, erogate
nel quinquennio 2019-2023, sulla base della deliberazione della
Giunta regionale 268/2018, sono state in totale 15.159.
I dati puntuali sulle singole tipologie di prestazioni
relativamente al quinquennio 2019-23 saranno riportati in
un'apposita tabella che sarà prontamente inviata.
Il numero totale dei pazienti a cui sono state erogate tali
prestazioni nell'ultimo quinquennio è pari a 4.388: credo che i
numeri rendano evidenti l'ottimo servizio che la nostra sanità
compie anche in questo campo, soprattutto anche perché in premessa
ho citato lo sviluppo sul progetto di cui sopra.
Più nel dettaglio: nell'anno 2019, 815 pazienti; nell'anno 2020,
949 pazienti; nell'anno 2021, 1.206 pazienti; nell'anno 2022, 1.525
pazienti e nell'anno 2023, 1.698 pazienti.
Lo stesso paziente può aver avuto più accessi e in più anni, per
cui il numero totale dei pazienti nell'ultimo quinquennio è
naturalmente inferiore alla somma dei pazienti di ciascun anno.
Venendo alla domanda n. 2, la condizione di vulnerabilità
sociale è riconosciuta ai soggetti residenti in Valle d'Aosta e
iscritti al Servizio sanitario regionale in possesso
dell'indicatore della situazione economica equivalente ISEE (ai
sensi del Dpcm 159/2013) ordinario e in corso di validità,
inferiore a euro 10 mila.
La vulnerabilità sanitaria invece è riconosciuta ai soggetti
affetti da patologia grave -espressamente individuata dal Dpcm 2017
del 12 gennaio, e cioè i LEA - e/o da altre malattie o condizioni
cliniche che potrebbero essere aggravate o pregiudicate da
patologie odontoiatriche concomitanti; tutto ciò individuato dal
comma 2 dell'articolo 4 dell'allegato A della deliberazione di
Giunta regionale 268/2018, che naturalmente ho già richiamato in
premessa.
Relativamente all'anno 2019, delle 2.232 prestazioni erogate, a
numero 51 è stata riconosciuta la vulnerabilità sanitaria e a
numero 1.998 è stata riconosciuta la vulnerabilità sociale.
Per quanto riguarda il 2020, delle 1.818 prestazioni erogate, a
numero 129 è stata riconosciuta la vulnerabilità sanitaria e a
numero 1.322 è stata riconosciuta la vulnerabilità sociale.
Relativamente al 2021, delle 2.880 prestazioni erogate, a 195 è
stata riconosciuta la vulnerabilità sanitaria e a 2.119 quella
sociale.
Relativamente al 2022 le prestazioni sono state 3.609: a 306 è
stata riconosciuta la vulnerabilità sanitaria e a 2.512 quella
sociale.
Nel 2023, su 4.620 prestazioni erogate, a 278 è stata
riconosciuta la vulnerabilità sanitaria e a 3.407 quella
sociale.
Venendo alla domanda n. 3, "A quanto ammonti la spesa annuale
per il Servizio sanitario regionale per l'erogazione di prestazioni
di assistenza odontoiatrica", per l'erogazione di questo tipo di
prestazioni la spesa annuale è stata, per l'anno 2019, euro
1803.306; per l'anno 2020 euro 88.241, sappiamo il perché; per il
2022 euro 152.813; per l'anno 2023 euro 199.094. La spesa annuale
media relativamente al quinquennio 2019-2023 risulta pertanto pari
a quasi 150 mila euro.
Venendo alla domanda n. 4, la parametrazione della condizione di
vulnerabilità sociale a un ISEE inferiore a 10 mila euro è stata
determinata nell'ambito della fase istruttoria del procedimento di
approvazione sempre della 268/2018, la delibera di Giunta
regionale, sulla base della normativa vigente e dei confronti con
le disposizioni di altre realtà regionali.
In particolare il Dpcm sui LEA, quello del 2017, demandava alle
Regioni la scelta degli strumenti atti a valutare la condizione
socio-economica, ad esempio l'indicatore ISEE, e dei criteri per
selezionare le fasce di popolazione in condizioni di vulnerabilità
sociale a cui garantire le prestazioni odontoiatriche indicate dal
nomenclatore tariffario.
Presidente -
Per la replica, consigliere Aggravi.
Aggravi (RV) -
Ringrazio l'Assessore per aver snocciolato
una serie di numeri; le chiederei anche, oltre alla tabella, copia
della risposta in modo tale da poter solo verificare che abbia
preso gli appunti corretti.
L'idea era quella di riscontrare - e penso che nella risposta si
comprenda - il fenomeno, se così si può chiamare, e anche l'impatto
che ha non soltanto sul sistema sanitario, ma anche su una
fotografia della nostra società.
Ben venga anche il progetto che lei ha presentato all'inizio, ma
che in realtà è la conclusione, se vogliamo, interessante anche del
discorso.
L'ultima domanda, che è quella se vogliamo meno numerica e più
aperta, era anche per comprendere da dove nascesse per l'appunto la
parametrazione sui 10 mila euro, anche perché, al netto delle
singole annate e delle assegnazioni, riguardo al riconoscimento più
che altro di vulnerabilità sociale sanitaria, lo abbiamo anche già
visto in altre situazioni, definire dei limiti puntuali, e magari
non delle fasce, può anche generare un po' l'effetto chiamiamolo
"Vallo di Adriano", nel senso "Sto di qua o sto di là", e magari
per pochi euro uno finisce appunto per non essere più considerato
vulnerabile dal punto di vista sociale e quindi rischia di perdere
la possibilità nell'anno successivo di beneficiare magari comunque
dei trattamenti che purtroppo, spesso capita anche a noi, sappiamo
essere più lunghi, perché non basta un solo intervento, quindi
penso che quest'interrogazione sia utile e propedeutica a
comprendere il fenomeno e a eventualmente valutare ulteriori azioni
sul punto.
