Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3467 del 3 febbraio 1988 - Resoconto
OGGETTO N. 3467/VIII - TEMPI E MODI DI DISCUSSIONE DEL NUOVO
PIANO SOCIO-SANITARIO REGIONALE. (Interpellanza).
PRESIDENTE
: Do lettura dell'interpellanza in oggetto,
presentata dai Consiglieri Mafrica e Millet.
INTERPELLANZA
Ad oltre due anni dalla scadenza del piano socio-sanitario
della Regione Valle d'Aosta per il triennio 1983/1985 ancora nessun
documento preliminare è pervenuto alla competente Commissione
consiliare in relazione al nuovo
piano.
Auspicando che non si ripeta quanto avvenuto nella passata
legislatura, in cui l'importante legge fu discussa all'ultimo
minuto dell'ultima riunione del Consiglio regionale,
i sottoscritti Consiglieri regionali
INTERPELLANO
l'Assessore competente per conoscere le intenzioni della
Giunta in ordine a tempi e modi di discussione del nuovo piano
socio-sanitario regionale.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Da tre anni a questa parte, noi
presentiamo ogni anno almeno un paio di interpellanze all'Assessore
alla Sanità e Assistenza Sociale, per sapere quando ci porterà il
piano sociosanitario regionale. Tutte le volte gli diciamo: "Non
vorremmo finire come nel 1983, quando il piano fu discusso
nell'ultima ora dell'ultimo Consiglio, prima dello scioglimento
dell'Assemblea regionale".
Poiché siamo quasi nella dirittura d'arrivo del nuovo
scioglimento, vorremmo avere le ultime notizie sul piano
socio-sanitario, anche perché abbiamo l'impressione che, mentre si
è abbastanza disponibili a costruire muri ed edifici vari, si
incontri qualche difficoltà a presentare proposte programmatiche di
indirizzo e di organizzazione dei servizi, soprattutto in tema di
prevenzione e di riabilitazione.
Con questa interpellanza, quindi, vorremmo conoscere le ultime
notizie sulla revisione del piano socio-sanitario regionale.
PRESIDENTE
: Ha chiesto la parola l'Assessore alla Sanità
e Assistenza Sociale, Voyat; ne ha facoltà.
VOYAT (U.V.):
Diciamo, innanzitutto, che la Regione non è
senza un piano socio-sanitario. Il piano che sarà presentato in
Consiglio regionale non è un nuovo piano, ma è l'aggiornamento del
piano che già abbiamo, secondo le nuove indicazioni fornite dal
Ministero della Sanità e secondo le nuove disposizioni, in tema di
assistenza ospedaliera, dettate dalle varie leggi finanziarie. A
questo aggiornamento, ovviamente, contribuisce anche l'esperienza
che abbiamo avuto e che ci impone di apportare piccoli correttivi
nei settori dove incontriamo difficoltà di applicazione.
A mio avviso, la ritardata presentazione del piano non deve
essere intesa come un fatto eccezionalmente grave. Senza voler
accampare altre scuse, potrei dire che hanno contribuito a tale
ritardo le eterne promesse di una nuova edizione del piano
sanitario nazionale che, però, dal 1983 a tutt'oggi non è ancora
uscito, e le promesse di nuove direttive per l'aggiornamento dei
piani socio-sanitari regionali, che, regolarmente, non
arrivano.
Questa mattina, parlando con i responsabili dei vari uffici che
stanno ultimando la predisposizione del piano, ho avuto
assicurazioni che, entro la fine di febbraio, tutta la
documentazione sarà pronta. Prima che la stessa vada in Giunta,
dovrà essere esaminata dalla maggioranza. Le Commissioni, pertanto,
potranno discutere il nuovo piano socio-sanitario regionale a marzo
e ad aprile.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Devo precisare che il piano in vigore
attualmente era stato stabilito per il triennio 1983/1985, ed una
sua norma ne prevedeva una prima revisione già entro il 1983.
Mi pare un po' improbabile, però, che le cose pensate nel 1983,
per il triennio 1983/1985, possano valere per l'eternità. Ritengo
indispensabile, pertanto, che il Consiglio si occupi al più presto
di una revisione di quel piano.
L'Assessore si augura che se ne discuta in Giunta entro la fine
di febbraio e che il relativo dibattito si possa svolgere tra marzo
ed aprile. Nel ricordargli che, poiché verso la fine di aprile o ai
primi di maggio, si svolgeranno le ultime riunioni di questo
Consiglio regionale, prima della fine della legislatura, avremo
occasione di verificare se riuscirà a mantenere questo impegno.
