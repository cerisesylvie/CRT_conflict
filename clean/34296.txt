Classificazione
PARTECIPAZIONE E INIZIATIVA POPOLARE
Referendum e iniziativa popolare
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 2107 del 5 dicembre 2011 - Resoconto
OGGETTO N. 2107/XIII - Petizione per la riduzione dei pedaggi
sull'autostrada Courmayeur - Aosta - Pont-Saint-Martin. (Reiezione
di una risoluzione)
Petizione popolare per la riduzione dei pedaggi
sull'autostrada Courmayeur-Aosta-Pont-Saint-Martin.
Al Presidente del Consiglio regionale della Valle
d'Aosta
Ai consiglieri regionali
E p.c. alle istituzioni competenti
I sottoscritti cittadini
Premesso che:
- dal 1° gennaio 2011 sono entrate in vigore le nuove tariffe
per il pedaggio autostradale delle tratte Courmayeur-Aosta e
Aosta-Pont-Saint-Martin, aumentate dalle società di gestione RAV
SpA e SAV SpA rispettivamente del 14% e del 18,95% rispetto alle
tariffe 2010;
Considerato che
- l'autostrada Courmayeur-Aosta-Pont-Saint-Martin rappresenta
ormai un collegamento indispensabile non solo per gli spostamenti
casa-lavoro dei pendolari, ma anche per le attività professionali
dei lavoratori autonomi, degli artigiani, degli imprenditori e dei
professionisti, per i viaggi da e verso le località turistiche
valdostane e più in generale per gli spostamenti quotidiani di
tutti i cittadini verso i servizi essenziali (pubblica
amministrazione, scuole, università, ospedale) concentrati nel
capoluogo;
Accertato che:
- il recente forte aumento dei pedaggi e gli ulteriori
rincari già previsti per i prossimi anni, rischiano di pregiudicare
gravemente la possibilità di utilizzare l'autostrada da parte di
un'ampia fascia di cittadini valdostani e quindi di limitarne e
condizionarne gli spostamenti anche a causa dei problemi della
linea ferroviaria e di una strada statale lenta e
trafficata;
Chiedono al Consiglio regionale:
- di impegnare la Giunta regionale e tutte le istituzioni
competenti ad avviare con urgenza azioni volte a ridurre i pedaggi
per TUTTI i cittadini valdostani sull'autostrada
Courmayeur-Aosta-Pont-Saint-Martin.
Seguono le firme di 1.149 cittadini
(omissis)
Président
- Le 27 juillet 2011 une pétition signée par
1.149 citoyens, qui demande la réduction des péages pour tous les
valdôtains sur l'autoroute Courmayeur/Aoste/Pont-Saint-Martin, a
été déposée à la Présidence du Conseil, aux termes de l'article 36
du Règlement intérieur. Par sa délibération n° 112/2011 le Bureau
de la Présidence a décidé de la recevabilité et de l'admissibilité
de la pétition et en a ouvert l'instruction, en demandant des
informations et des éclaircissements au Président de la Région, à
l'Assesseur au budget et à la II
e
Commission du Conseil.
Par lettre en date 4 novembre 2011, le Président de la Région a
envoyé un document sur l'argument et, en date du 22 novembre 2011,
le Président de la II
e
Commission a transmis à la
Présidence son rapport sur la question. Aux termes du 4
e
alinéa de l'article 36 du Règlement intérieur, la pétition est
soumise à l'examen du Conseil.
La parole au Conseiller Rosset.
Rosset (UV)
- Grazie Presidente.
In relazione alla petizione in oggetto, presentata in data 27
luglio 2011 e assegnata alla II Commissione consiliare in data 16
agosto 2011, mi pregio comunicare al Consiglio le risultanze degli
approfondimenti svolti in commissione. La Commissione, in data 29
settembre 2011, ha deliberato l'audizione dei primi firmatari della
petizione e, in data 17 ottobre 2011, l'audizione dei Presidenti
delle società RAV e SAV e dell'Assessore al bilancio, finanze e
patrimonio. In data 17 ottobre 2011, la Commissione ha effettuato
l'audizione dei primi firmatari della petizione, signora Erika
Guichardaz e signor Antonio Crea.
La signora Guichardaz ha posto l'accento sul fatto che il
notevole incremento, dal 1° gennaio 2011, del costo del pedaggio
autostradale ha pregiudicato la possibilità di utilizzo
dell'autostrada da parte di quelle persone che abitualmente si
recano ad Aosta per svolgere la propria attività professionale. Ha
inoltre rilevato che questo fatto limita gli spostamenti, anche
perché la strada statale - che attraversa numerosi comuni - non è a
scorrimento veloce e la situazione è ulteriormente aggravata dalla
mancanza di un'adeguata rete alternativa di trasporto pubblico.
Il signor Crea ha proposto che la Regione, in virtù della sua
partecipazione nelle società RAV e SAV, utilizzi parte degli utili
conseguiti - che per il periodo 2005/2009 ammontano a oltre
1.000.000 di euro all'anno - per ridurre il costo del pedaggio per
i residenti, senza gravare, in tal modo, sul bilancio della
Regione. Ha poi sottolineato che il Governo nazionale sta studiando
delle misure analoghe di sconto sui pedaggi per i residenti di
alcune tratte problematiche. Facendo poi riferimento all'accordo
dell'estate tra la Regione e le società concessionarie per
praticare gli sconti ai soli pendolari, ha fatto presente che
quest'iniziativa - pur rappresentando un primo passo positivo - è
rivolta, tuttavia, ad un numero molto limitato di cittadini e
risulta, quindi, insufficiente rispetto alla proposta più
articolata e complessiva contenuta nella petizione.
In data 4 novembre 2011 il Presidente della Regione ha trasmesso
al Presidente del Consiglio regionale una relazione sulla
petizione, che è stata consegnata ai commissari nel corso della
riunione del 7 novembre 2011.
In data 7 novembre 2011 la commissione ha effettuato l'audizione
del Presidente del Consiglio di amministrazione della società RAV,
architetto Pierluigi Marquis, del Presidente del Consiglio di
amministrazione della società SAV, geometra Domenico Calza, e del
Presidente della Regione Rollandin.
L'architetto Marquis, nel condividere l'esistenza di difficoltà
per raggiungere il capoluogo regionale e di quelle di natura
logistica e dello stato infrastrutturale, ha riferito che la sua
società ha posto in essere due iniziative per ridurre il disagio
dei cittadini: la prima - che concerne la gratuità dei passaggi
Aosta ovest e Aosta est - è finalizzata a sgravare la viabilità
ordinaria, con tutto ciò che ne consegue sia per la sicurezza del
traffico che per la riduzione del disagio ambientale, in virtù del
fatto che si bypassa Aosta; la seconda riguarda la predisposizione
di un protocollo sugli sconti per i pendolari, che è stato portato
dal 20 al 50 percento, che ha portato alla sottoscrizione di 630
abbonamenti. Ha reso noto che, in considerazione del fatto che la
società RAV gestisce una tratta autostradale con un sistema di tipo
aperto e non di tipo chiuso, la società non è in grado di
controllare i transiti, risultando quindi difficile fare una
simulazione dell'interesse per il traffico interno, in quanto,
nonostante la brevità del tracciato, ci sono 22 itinerari diversi
e, benché si possa sapere dove entra l'automobilista, non è
possibile, per tutti coloro che utilizzano la Viacard o i contanti,
stabilire il percorso che fanno (diverso è il discorso del Telepass
che oggi incide per il 52 percento circa della modalità di
pagamento).
Premesso che il tratto di autostrada gestito dalla società RAV
ha avuto dei grossi costi di realizzazione, ha evidenziato che il
numero dei transiti rilevati risulta molto inferiore rispetto alla
media delle altre autostrade nazionali, determinando una
diminuzione del 55 percento degli incassi a chilometro rispetto a
quelli della rete nazionale. Ha aggiunto che, se da una parte la
tariffa viene considerata cara, dall'altra non c'è utile per la
società che ha accumulato un disavanzo di 160.000.000 di euro.
Precisa che, in funzione dei piani finanziari, che sono stati
concordati e contrattualizzati nella convenzione siglata nel
dicembre 2009, la società deve rientrare del costo di realizzazione
dell'opera e che alla stessa deve essere riconosciuta una
percentuale di utile che è stata indicata nel 3 percento, mentre
altre realtà autostradali hanno un utile di gestione
sull'investimento complessivo di circa il 9 percento. Ha
sottolineato che la società RAV quest'anno ha registrato un margine
operativo lordo di 5.000.000 di euro e che la stessa, per portare
in utile il bilancio, dovrà aumentare progressivamente le tariffe
da qui al 2032.
Ha informato la commissione che una delle modalità individuate
per contrastare l'aumento delle tariffe è stata quella di
richiedere alla parte italiana della società di gestione del
Traforo del Monte Bianco il conferimento di una parte
dell'extragettito, che viene riconosciuto per cinque anni a
decorrere dal 2010, che ammonta ad una quota del 3,5 percento e che
è pari a 1.830.000 di euro, per rimodulare il piano finanziario
della società RAV in modo tale da poter contenere l'incremento dei
pedaggi. Ha comunicato che un'altra possibilità operativa - per la
quale, però, occorre un contributo costruttivo da parte dello Stato
- è rappresentata dalla rimodulazione tariffaria dei mezzi leggeri
e di quelli pesanti, andando a gravare maggiormente sul traffico
pesante e alleggerendo, in tal modo, quello leggero, dal momento
che la scelta del percorso da parte di un mezzo pesante non dipende
dalla tariffa, ma da altre ragioni commerciali. Ha concluso ponendo
l'accento sul fatto che la società ha costituito un gruppo di
lavoro finalizzato a mitigare l'effetto degli aumenti tariffari
attraverso l'individuazione di iniziative che portino ad avere una
tariffa più adeguata alle aspettative dell'utenza.
Il geometra Calza fa rilevare che, sebbene la società SAV si sia
sempre adoperata per ottenere delle agevolazioni sull'utenza dei
residenti, bisogna tenere conto del fatto che c'è anche un
azionariato privato di maggioranza che è molto più forte di quello
pubblico, ma che, comunque, si è sempre reso disponibile a parlare
ed a cercare delle soluzioni. Premesso che viene presa in
considerazione la riduzione sull'aumento tariffario dei passaggi
rilevati attraverso il Telepass - in quanto non vi sono altri mezzi
per poter valutare l'utenza regionale rispetto alle altre - ha
dichiarato che, se si parla di sconto del 50 percento sulla tariffa
globale come quella dei pendolari, si tratta di cifre più
importanti e sale quindi il delta di introiti. Ha chiarito che,
ipotizzando che l'80 percento del traffico completo Telepass
all'interno della rete sia costituito dall'utenza valdostana, se
l'aumento previsto in quest'anno riferito al 2012 viene ridotto del
50 percento, si ha un importo di 170.000 euro se si considera la
classe A, che sale a 213.000 euro su tutte le classi. Per quanto
attiene all'adozione delle modalità di agevolazione tariffaria da
abbonamento per quanto riguarda i lavoratori pendolari all'interno
della Regione, ha affermato che lo sconto è passato dal 20 al 50
percento, in considerazione del fatto che l'agevolazione dalla
visione pendolare/lavoratore dipendente è stata ampliata a favore
dei professionisti.
Il Presidente della Regione Rollandin, per quanto attiene al
fatto che la popolazione residente possa utilizzare il sistema
autostradale al fine di alleggerire la veicolazione nell'ambito
regionale, ha ritenuto che la tangenziale Aosta est e Aosta ovest
costituisca la soluzione ottimale. In relazione alla questione del
traffico normale sull'autostrada, ha ricordato che lo sconto sulla
tariffa, implementato dal 20 al 50 percento, è stato esteso a tutti
i lavoratori pendolari. Ha rilevato, infine, che oltre agli
interventi attualmente in atto è stata chiesta all'ANAS
l'autorizzazione per ridurre del 50 percento gli ultimi aumenti dei
pedaggi, la cui entità si aggira sul 10 percento. Precisa tuttavia
che, ad oggi, non è ancora pervenuta alcuna risposta in merito.
In data 14 novembre 2011, infine, la commissione ha effettuato
l'audizione dell'amministratore delegato della società Italiana per
il Traforo del Monte Bianco, geometra Mario Battaglia.
Il geometra Battaglia ha reso noto che nel 2009 è stato
sottoscritto tra i ministri delle infrastrutture italiano e
francese un accordo sulla base del quale le tariffe del pedaggio
dei Trafori del Monte Bianco e del Fréjus dovevano aumentare del
3,5 percento nel corso del quinquennio 2010-2014. Ha precisato che,
in considerazione del fatto che le tariffe dei due trafori debbono
essere identiche, anche il Traforo del Monte Bianco ha applicato
per i due esercizi precedenti e per i tre successivi il suddetto
incremento. Ha riferito che, mentre per il Traforo del Fréjus
l'extragettito è stato assegnato in parti uguali alle due società
di gestione per finanziare e costruire la galleria di sicurezza,
per quello del Monte Bianco, invece, la concessionaria francese
ATMB ha utilizzato l'extragettito per migliorare la strada di
accesso al traforo sino all'autostrada Le Fayet. Al contrario, la
concessionaria italiana SITMB ha incassato questo extragettito e lo
ha accantonato in un fondo, in attesa che venga stabilito in quale
misura utilizzarlo e come destinarlo alla società stessa. Ha
dichiarato a tale proposito che sono stati più volte interpellati i
ministeri competenti per sollecitare una decisione in tal senso,
dal momento che l'Agenzia delle entrate ha chiesto di sottoporre
questo importo a tassazione. Ha aggiunto poi che la società ha
rivolto un'istanza ai capi di gabinetto dei ministeri delle
infrastrutture e dell'economia con la precisa finalità di destinare
il 50 percento dell'extragettito all'allineamento del Traforo del
Monte Bianco ai migliori standard di sicurezza europei e l'altro 50
percento (per un importo teorico di 800.000 euro/anno) alla
mitigazione degli incrementi tariffari già previsti sul tronco
stradale della RAV Aosta-Courmayeur, così come previsto da un
apposito articolo della convenzione sottoscritta dalla RAV con
l'ANAS nel dicembre 2010. Premesso che le tariffe subiranno quindi
una riduzione, dal momento che l'aggravio del 3,5 percento vale per
il quinquennio sopra indicato, ha rilevato che la percentuale di
applicazione dell'incremento tariffario della società del Monte
Bianco è determinata dalla media dei tassi inflattivi registrati in
Italia e in Francia.
Sulla base delle audizioni effettuate e dei confronti
sviluppatisi nel corso delle stesse, la commissione, all'unanimità,
prendendo atto che la richiesta di autorizzazione formulata dalla
Presidenza della Regione all'ANAS di riduzione del 50 percento
degli ultimi aumenti dei pedaggi autostradali non è finora
pervenuta, auspica fortemente che tale organismo fornisca in tempi
brevi una risposta in merito alle sollecitazioni avanzate in tal
senso.
Presidente
- Ricordo che su questa petizione è stata
presentata una risoluzione dal Partito Democratico.
La parola al Consigliere Donzel.
Donzel (PD)
- Egregio Presidente, cari colleghi, mi preme
anzitutto rivolgere un sentito ringraziamento ai colleghi della II
Commissione, e in particolare al suo Presidente, per il modo con
cui hanno trattato la discussione di questa petizione e perché,
anche se da parte nostra proprio in ultimissima istanza sono
arrivate richieste di audizioni, in particolare quella del geometra
Battaglia, c'è stata la cortesia di darci la possibilità di sentire
tutti i soggetti che potevano fornirci informazioni. Riconosco che
la relazione qui presentata rappresenta in modo chiaro ed esplicito
i termini del confronto in commissione, quindi un grazie
sincero.
Consentitemi poi di fare una piccola riflessione più generale,
cioè: arriva una petizione come questa sulla tematica dei trasporti
e sappiamo quante interpellanze sono state fatte sul tema dei
trasporti...ricordo che la maggioranza si era impegnata in
quest'aula a fare un dibattito monotematico in Consiglio sul tema
dei trasporti. Ciò non è avvenuto, con nostro grande rammarico, e
quindi andremo avanti con interpellanze e petizioni per riuscire a
portare all'attenzione quello che, secondo noi, è una nota dolente
della situazione trasporti in Valle d'Aosta. Quindi, in attesa di
questo Consiglio monotematico, consentitemi ancora una
considerazione. Le petizioni come questa che hanno raccolto oltre
1.100 firme, fra l'altro una petizione apertamente sostenuta dal
Partito Democratico...ho notato, con una certa simpatia, come ci
sia stata una cura scientifica da parte dell'informazione di non
dire mai che era sostenuta dal Partito Democratico...insomma, è
opinione diffusa fra tutti che ormai i partiti non fanno più parte
della società civile, quindi in alcun modo possono concorrere e
partecipare a sostenere delle iniziative di raccolta firme. Questo
è il sentire generale e mi fa invece molto piacere che almeno da
parte del mondo femminile di "Se non ora quando" a livello
nazionale sia stato lanciato, invece, un invito a tutte le donne ad
entrare nei partiti e ad attivarsi nella vita politica.
Fatte queste premesse, vado subito al merito della questione che
esprime anche la ragione per cui a questa petizione fa seguito una
risoluzione, non tanto per evidenziare come di solito le petizioni
si concludano come una sorta di nulla di fatto, cioè di presa
d'atto del Consiglio - non è questo l'obiettivo -, ma proprio per
ribadire che è dall'esame che c'è stato in aula che arrivano le
ragioni profonde per ribadire la necessità di un impegno che vada
nella direzione di ridurre i pedaggi autostradali a tutti i
valdostani. L'autostrada in Valle d'Aosta non è più un bene di
lusso, uno strumento che si possono permettere solo quelli che
hanno quattrini; è una necessità vitale per molte persone, lo
abbiamo visto, ci sono problemi che riguardano i collegamenti in
questa regione e capita spesso che debbano usufruire
dell'autostrada cittadini per raggiungere Aosta come località dove
sono offerti i principali servizi, fra cui - non dimentichiamo -
l'ospedale. Pensate cosa vuol dire per chi abita a
Pont-Saint-Martin, che magari è anziano e ha familiari con problemi
di salute e deve recarsi in tempi brevi, non può certo scarrozzarsi
la statale, non può utilizzare per orari i mezzi pubblici, quindi
l'autostrada diventa uno strumento, magari per un breve periodo.
Quindi il fatto che oggi si sia intervenuti e positivamente a
ridurre del 50 percento la tariffa per i lavoratori è un segnale
importante, ma questo esclude una fetta significativa di cittadini
valdostani. Così come ci ha fatto piacere scoprire che anche ai
professionisti è stata offerta questa possibilità...adesso andremo
a studiarci in dettaglio quali sono le procedure per essere
accreditati come professionisti, che hanno titolo ad utilizzare lo
sconto autostradale del 50 percento...fatto sta che c'è stato
l'interesse ad allargare questo.
Però, proprio perché in questi giorni è tornata di moda una
parola desueta, poi bisognerà vedere se si traduce in fatti
concreti, cioè la parola "equità", vorrei segnalare che noi stiamo
in questo momento riducendo del 50 percento la tariffa autostradale
ad una persona che giustamente ne usufruisce, ma forse è un
dirigente da 100.000 euro all'anno e facciamo pagare la tariffa
intera ad una persona che usa l'autostrada, ma è un precario, ha un
reddito bassissimo. Abbiamo scoperto recentemente che ci sono gli
operatori di sostegno jolly, che ricevono una chiamata sul
cellulare che li convoca per andare il mattino dopo a lavorare in
una scuola che è magari a Gressoney, e...come la raggiungono quella
scuola in pieno inverno? Devono usare l'autostrada! In busta paga
ci sono 1.100 euro al mese, ma tariffa intera, perché non sono
pendolari, cioè girano come birilli, non hanno una sede fissa.
Questo per farvi capire cosa volevamo significare con questa
petizione. Giustamente sono stati fatti dei provvedimenti, e mi fa
molto piacere che i nostri croupier raggiungano tempestivamente la
sede di Châtillon ed abbiano lo sconto del 50 percento perché
lavoratori dipendenti, ma rendiamoci conto che forse stiamo
prendendo denaro pubblico per regalarlo a chi lo ha già! Non era
questo l'obiettivo che ci eravamo dati con la riduzione del 50
percento, non era quello di dare dei benefit a chi già sta bene;
l'obiettivo era invece quello di venire in soccorso a quelli che
hanno delle difficoltà! A me non importa niente di ridurre la
tariffa a chi sta bene, mi importa ridurre la tariffa a chi sta
male!
Quindi ribadiamo la necessità di una riduzione del 50 percento a
tutti i valdostani, non ai benestanti valdostani che usano
l'autostrada, altrimenti non c'è un principio di equità. Si possono
trovare altri sistemi, valutare soglie di reddito per accedere a
questo beneficio...perché devono accedere così? Ci saranno delle
soglie di reddito e chi sta sopra una soglia di reddito non ha
diritto allo sconto autostradale...
(interruzione del Vicepresidente André Lanièce, fuori
microfono)
...ha ragione, mi scusi, Vicepresidente, il testo è generico,
volutamente generico, perché è un impegno generico, tant'è che non
critico a spada tratta, ma dico che è positivo ridurre del 50
percento; tuttavia, sto facendo emergere, grazie al lavoro che ha
fatto la II Commissione, una serie di riflessioni che prima non
eravamo in grado di fare. Una volta tanto non è che sto dicendo
solo il PD, dico che il PD ha portato uno stimolo che poi ha fatto
nascere delle riflessioni, che adesso riporto in questa sede e non
è che sto suggerendo la soluzione definitiva, sto suggerendo delle
problematiche su cui invito i colleghi a riflettere ed a dire se
queste cose sono ragionamenti assurdi o sono ragionamenti che si
collocano nella particolare condizione che stiamo vivendo. Così
come mi ha fatto piacere che dei giovani valdostani che fanno capo
al
Foyer Valdôtain
, anche loro abbiano sentito l'esigenza di
percorrere questo discorso della riduzione dei pedaggi
autostradali, magari collegandoli anche al discorso della benzina,
che è un discorso assolutamente valido. Qui non è che uno vuole
essere il primo della classe, stiamo solo cercando di dire che
questo è un problema.
Noi abbiamo visto che le soluzioni che vengono prospettate
addirittura possono avere al loro interno dei contenuti di iniquità
ed addirittura esasperare ancora il rapporto difficile che c'è fra
chi è in una situazione economica difficile e chi non lo è. Quindi
il nostro impegno resta un impegno generico, ma viene ribadito,
perché giustamente la commissione non poteva che concludere in
questo modo la petizione. Vorrei far capire che quando si chiede
all'ANAS la riduzione del 50 percento, non stiamo parlando di
riduzione del 50 percento della tariffa, ma stiamo parlando della
riduzione del 50 percento degli aumenti che devono ancora arrivare,
quindi una riduzione minimale rispetto alla riduzione dei pedaggi
attualmente in essere!
Consentitemi poi di fare alcune considerazioni. È stato davvero
molto prezioso il contributo dei presidenti delle società, che
hanno dimostrato di conoscere bene le società che stanno
amministrando, ma mi permetto di sollevare una questione. Quando
l'architetto Marquis, Presidente di RAV, ci rappresenta la
situazione debitoria e la fatica che deve fare RAV per andare a
ripianare, quindi dice non ci sono dei dividendi perché ci sono
delle perdite da coprire per parecchi anni, non si dimentica però
di dire correttamente che alle società è garantito il 3 percento di
utile! Il geometra Calza, molto opportunamente, dice che un
ragionamento sulla riduzione delle tariffe può essere portato
avanti, è stato proprio lui a farci rilevare come i professionisti
siano stati inseriti dentro il meccanismo dei pendolari lavoratori;
quindi, quando c'è una volontà politica, una certa strada la si può
percorrere fino in fondo.
Allora ribadiamo che questa sollecitazione che è arrivata da una
petizione che apertamente il partito ha sostenuto, non è una
sollecitazione superficiale; altri esempi vengono dal fatto che ad
esempio c'è un extragettito derivato dalla Società Monte Bianco,
che - si fa esplicito riferimento - potrebbe essere utilizzato per
riduzioni anche tariffarie. Bisogna fare delle scelte, certo,
scelte non facili. Noi saremmo perché le scelte andassero a
vantaggio di quelli che utilizzano questo strumento in un momento
di particolare difficoltà economica, quindi resta ferma la nostra
posizione espressa nella risoluzione che, naturalmente non in
termini imperativi, ma in termini di sollecito, chiede
all'Amministrazione regionale di riflettere intorno alla riduzione
del pedaggio autostradale. Vediamo di fare una riflessione, per cui
anche quelli che per svariate ragioni...addirittura c'è in alcune
persone la difficoltà di utilizzare strumenti come il Telepass, il
fatto che per la natura dell'utilizzo saltuario dell'autostrada non
hanno una percorrenza stabile...penso che mettendosi attorno ad un
tavolo, con una serie di ragionamenti seri, si possa arrivare ad
una soluzione che sia più equa e che vada a vantaggio di tutti i
valdostani, mentre adesso risulta essere fortemente parziale.
Presidente
- La parola al Consigliere Louvin.
Louvin (ALPE)
- Grazie Presidente.
Il gruppo ALPE aggiunge solo qualche considerazione che ci pare
non inutile su una problematica opportunamente sollevata da un
gruppo di cittadini. Anche per noi non è un crimine che sia
appoggiata ed ispirata da un partito politico, sia esso di
maggioranza o di opposizione; è un momento di trasparenza ed un
momento anche di opportuna dichiarazione di intenti e di volontà da
parte dei partiti politici essere partecipi di iniziative popolari;
quindi non lo riteniamo disdicevole.
Vorremmo fare alcune sottolineature che si rendono utili,
essendo a pochi giorni da un ennesimo aumento tariffario sulle
tratte autostradali; se non abbiamo colto male i segnali che ci
sono venuti nel corso delle utili e complete audizioni che abbiamo
fatto in commissione, avremo presto quasi il 12 percento in più
sulla tratta di competenza di SAV ed un considerevole aumento anche
su quella di pertinenza della RAV verso l'Alta Valle. Siamo
attraversati da una autostrada d'oro, che stiamo contribuendo a
ripagare a caro prezzo come utenti e ci sembra che questo
meccanismo sia assolutamente anomalo (sto parlando del meccanismo
di determinazione delle tariffe, rispetto al quale il discorso poi
degli abbonamenti, degli sconti praticati rimane
a latere
).
A creare problema sono delle tariffe che non sono solo, come
lamentano i concittadini, pesantemente vessatorie nei confronti
dell'utenza locale valdostana, ma sono dannose anche per l'economia
valdostana, per l'afflusso turistico, per le attività commerciali o
professionali che si svolgono nella regione. Questo è un nodo da
sciogliere, perché è vero che sono tratte - in particolare quella
della RAV - a bassa utenza, ma sono delle tratte assolutamente
indispensabili nel quadro di un circuito più ampio, dove società
concessionarie riescono ad avere su altre tratte, di più forte
percorrenza, dei numeri molto più elevati.
Noi crediamo che ci sia modo, operando sul meccanismo tariffario
nel suo complesso, ma naturalmente è cosa che sfugge alla Regione,
nella possibilità di determinarlo ci siano delle logiche più eque
da applicare, meno penalizzanti come in questo caso per le tratte
alpine, dove nel complesso, e soprattutto per il traffico pesante,
va contenuto il traffico, ma dove non si possono neanche esigere
delle tariffe di questo ammontare. Abbiamo apprezzato e apprezziamo
lo sforzo che viene compiuto per rendere meno oneroso per i
lavoratori pendolari queste due tratte, la sua estensione anche a
quella dell'Alta Valle, il suo innalzamento, una certa elasticità
che si è praticata per consentirne l'utilizzo ad altre categorie,
ma molte persone, molti lavoratori con tipologie anomale o con
condizioni di precarietà del lavoro, non possono beneficiare di
queste condizioni. Quindi uno sforzo ulteriore è ancora
possibile.
Ci preme però - ci rivolgiamo soprattutto al Governo regionale,
che ha le leve sulle nostre rappresentanze nelle società
controllate - sollevare una questione di evidente diseguaglianza
che abbiamo su due versanti della montagna. Sicuramente il
Presidente Rollandin ha avuto modo di accorgersi che da Chamonix a
Le Fayet il cittadino savoiardo non paga quella tratta
autostradale, e noi siamo venuti a conoscenza dalla spiegazione
tecnica che è stata operata e che in parte è stata ricostruita
fedelmente dal Presidente Rosset, del perché di questa
diseguaglianza. Il motivo è che ci sono degli extragettiti, sono
delle somme che sono prelevate sui passaggi del Traforo del Monte
Bianco, in aggiunta alla tariffa normale, in analogia con quelle
del Fréjus per mantenere identità di prezzo del pedaggio fra le due
strutture traforistiche, e che qui vengono accumulate. Qui abbiamo
un accumularsi di uno stock di extragettito nelle tasche del
Traforo del Monte Bianco, che - devo dire - ha avuto modo già di
rifarsi economicamente in questo periodo, che deve tenere bloccato,
perché non può destinarle a nulla queste somme, e c'è un'operazione
di sollecitazione che è stata iniziata per poter utilizzare queste
somme, in abbattimento almeno delle tariffe per quanto riguarda la
tratta di adduzione verso il Monte Bianco. Noi crediamo che questo
debba essere scongelato, si tratta di 1.830.000 euro all'anno per
un quinquennio, e se una parte di questo extragettito può essere
scongelato, invece di rimanere fermo nelle casse del traforo ed
essere utilizzato analogamente all'operazione che viene fatta sul
versante francese, per venire incontro al problema tariffario sul
nostro versante, credo che questo debba essere fatto.
Crediamo che ci siano delle forti anomalie nella gestione
tariffaria complessiva di questo attraversamento della Valle
d'Aosta, i costi sono altissimi; per andare da Ivrea a Chamonix
abbiamo delle tariffe che sono uniche in Europa, abbiamo
un'assoluta necessità, se crediamo nella coesione territoriale, se
crediamo nella possibilità di avere un rafforzamento dei traffici,
se crediamo nel decongestionamento nella nostra regione delle
tratte urbane - chi da Pont-Saint-Martin viene ad Aosta credo
arrivi ormai ubriaco di rotonde, perché ne fa una quantità
spropositata, quindi diventa una necessità di sopravvivenza
ricorrere alla tratta autostradale! -, di riportarci
complessivamente su dei binari di normalità.
Quindi con l'appoggio che diamo alle iniziative che sono state
adottate per il contenimento dei costi per i lavoratori pendolari,
con l'auspicio che venga rafforzata questa politica e che venga
estesa, conformemente a quanto chiede la risoluzione presentata dai
colleghi del Partito Democratico, questa possibilità di riduzione
dei costi, noi esprimiamo apprezzamento per la mobilitazione che
c'è stata su questo tema e riportiamo, Presidente Rollandin, delle
considerazioni più ampie sulle problematiche dei trasporti e del
trasporto pubblico, in particolare della nostra regione, ai giorni
successivi, quando avremo modo e tempo di approfondire gli
argomenti in discussione di bilancio. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ho ascoltato con molta attenzione la relazione del Presidente
Rosset, che ha svolto un'analisi puntuale in merito alle tariffe
autostradali. Questa relazione ha messo a fuoco le iniziative già
presentate e sperimentate, i risultati ottenuti, e credo che
questi, senza ripetere quello che è stato proposto nel merito delle
audizioni che avete fatto come commissione, hanno permesso di
chiarire ulteriormente le posizioni delle due partecipate
minoritarie; lo sottolineo, perché questo non è un fatto da poco,
come pure l'aspetto collegato con il piano finanziario che le
società hanno presentato, nel momento in cui hanno chiesto la
proroga delle concessioni. Un piano finanziario che è stato
costruito come linea di principio nel segno della possibilità di
investire per la sicurezza e per le migliorie legate alla tratta
autostradale, di investire per la sicurezza degli abitati,
riducendo i rumori conseguenti al passaggio in concomitanza con i
paesi, e tutto questo ha portato ad un piano finanziario approvato
dall'ANAS, in cui vi è un aumento tariffario che è quello che
conosciamo.
Abbiamo già in precedenza detto che questo piano per la nostra
realtà ci sembrava esagerato, soprattutto tenendo conto
dell'impatto che questo ha sul traffico leggero e sul traffico
commerciale, quello leggero legato all'aspetto turistico che voi
correttamente avete sottolineato: il fatto di arrivare e trovarsi
con la nostra tratta, una volta finiva a Santhià e ricominciava a
Quincinetto, oggi la tratta è unica e ci si rende conto che
l'insieme ha un peso notevole! Questo noi lo abbiamo non solo
detto, ma fatto presente come maggioranza e con la sensibilità che
tutte le forze hanno sempre avuto per questo problema; ricordo le
iniziative promosse anche da Stella Alpina, nello specifico. Noi
abbiamo sempre fatto presente che per la Valle d'Aosta ci doveva
essere un intervento che tenesse conto di due fattori: uno, che ha
ricordato il collega Donzel, l'autostrada è la via per eccellenza
della mobilità regionale, anche se andiamo in controtendenza
rispetto al trasporto pubblico, perché mentre le auto girano
sull'autostrada i pullman girano vuoti sulle strade statali...e
anche questo è un tema che dovrà essere affrontato, perché paghiamo
milionate di euro per un servizio pubblico che ha un ritorno
marginale, non dico la ferrovia, che sappiamo 2.000.000 contro 23,
ma sugli autobus è la stessa cosa, tranne i pullman che sono
completi solo per gli studenti, per il resto possiamo prendere un
taxi e guadagneremmo noi ed i taxi! Siamo a questi livelli!
Ora dobbiamo, anche lì, renderci conto di una scelta, in genere
l'aspetto che abbiamo cercato di mantenere è che il servizio
pubblico va mantenuto, va detto che deve essere migliorato,
dobbiamo incentivare questo; ad oggi, purtroppo, non abbiamo avuto
molti risultati, perché la gente prende la propria macchina per
muoversi oltre che per raggiungere il posto di lavoro, per fare
delle commissioni e per spostarsi da una parte all'altra per una
serie di ragioni che non voglio qui riprendere. Perché dico questo?
Perché bisogna anche capirci! Da una parte abbiamo fatto una scelta
come maggioranza, puntando i piedi e chiedendo ad ANAS, cosa non
facile, vorrei ricordare che il fatto di aver ottenuto che ci fosse
una riduzione del 50 percento per tutti i pendolari...perché
all'inizio si era voluto insistere nel riconoscerlo solo ai
dipendenti pubblici, poi è stato allargato a tutti i pendolari ed
anche ai liberi professionisti, agli operai, quelli che recano al
lavoro da una parte all'altra! Poi chiaramente gli operai, qui
dobbiamo riconoscerlo, viaggiano ancora sui camioncini o sui
pulmini, sono gli unici che viaggiano ancora in gruppo, mentre
tutti gli altri viaggiano ognuno con la propria auto. Se ci sono
quattro dipendenti pubblici...
(interruzione del Consigliere Louvin, fuori
microfono)
...no, prendevano comunque l'autostrada per i tempi. Per
l'operaio anche arrivare mezz'ora prima vuol dire lavoro. Le
imprese portano gli operai, gli operai vanno con l'impresa, quindi
ci sono ragionamenti che sono stati fatti e noi siamo l'unica
realtà che è riuscita ad ottenere il 50 percento.
In un'interpellanza abbiamo risposto ai colleghi che ci avevano
chiesto cosa succede da altre parti sulle riduzioni tariffarie,
abbiamo detto che le riduzioni tariffarie andavano da 10 fino a 20
percento, là dove sono ottenute per tratte limitate, mentre qui
l'abbiamo ottenuta per tutti e su tutta la rete autostradale!
Allora questo è stato fatto subito dalla maggioranza - e approvato
poi da tutti - ed ottenuto con difficoltà dall'ANAS. A fronte di
questo abbiamo chiesto all'ANAS, tenuto conto degli aumenti di cui
i colleghi hanno parlato, cioè dell'ultimo aumento tariffario, non
di tutta la tariffa, come diceva correttamente Donzel, non è che
abbiamo chiesto il 50 percento della tariffa per tutti, ma la
riduzione dell'aumento tariffario che era ultimamente del 19,28, di
poterlo ridurre del 50 percento. Abbiamo fatto questa richiesta ad
agosto, abbiamo anche sollecitato le risposte e vogliamo dire che,
a parte il governo tecnico, già prima, a livello di ANAS, era in
corso una rivoluzione nell'organizzazione delle strutture tecniche
centrali, per cui l'ANAS diventa una struttura a sé stante con una
sua autonomia, che porta ad una serie di modifiche. Questo ha
portato ad avere, da parte degli interessati, delle opzioni che non
erano quelle forse di analizzare nel dettaglio questa
situazione.
Noi, questa proposta, la stiamo spingendo, la ripresenteremo
adesso - non sappiamo se ci saranno ulteriori cambiamenti a livello
di responsabili - e riteniamo che quella sia la soluzione. Tutte le
soluzioni possibili le abbiamo cercate, quindi riteniamo
oggettivamente di aver fatto il possibile ed ottenuto più di quello
che sia mai stato ottenuto dalle altre Regioni, per ridurre
l'impatto economico per tutti quelli che viaggiano e, in
particolare, quelli che viaggiano regolarmente sull'autostrada.
Questo credo sia un indubbio vantaggio, non sto a ricordare il
discorso della tangenziale di Aosta, anche quello è un problema che
sta dando sempre più risultati ed è positivo. Si potrà fare di più?
Ripeto, la lettera è ancora lì, non ha avuto risposta, né positiva,
né negativa; adesso insisteremo con i tecnici che, con il Ministro
Passera, responsabile delle infrastrutture...mi auguro siano
sensibili a questi problemi. Però noi abbiamo fatto, oggettivamente
- e prima ancora della petizione - tutto quello che era possibile
da un punto di vista delle richieste alle società, che devono
essere comunque autorizzate dall'ANAS. Quindi riteniamo di aver
svolto il ruolo che è giusto che avessimo fatto o svolto nel modo
ottimale e siamo ancora oggi disponibili a continuare quest'azione
per la riduzione dei costi.
Ho letto la risoluzione, credo che francamente quello che è
scritto in quel documento noi lo stiamo facendo e lo abbiamo fatto;
allora o voi aspettate gli sviluppi, nel caso non ci venisse data
risposta, ed insieme ripresentiamo una proposta che si aggiorni,
oppure su questa non possiamo dire, oggi, approviamo una
risoluzione che dice esattamente quello che abbiamo già fatto!
Quindi su questo, se non la ritirate, ci asteniamo, perché
francamente abbiamo già fatto quello che si doveva.
Un'ultima notazione sull'extragettito, che è un argomento
rilevante che il collega Louvin ha affrontato con dovizia di
particolari e che voglio ricordare come genesi. Questo è un tema
che data da più anni, decisione presa fra Traforo del Monte Bianco
e Fréjus, che hanno pensato bene e correttamente di ritenere una
parte delle entrate, da utilizzare in modo da perseguire quegli
obiettivi che lei ha ricordato, cioè ottimizzare gli accessi al
tunnel - per quanto riguarda il Fréjus di fare la canna di
sicurezza, qui al Bianco è ferma, perché non ci sono le volontà
politiche per intervenire in tal senso - e ridurre il costo del
traforo.
Il vero problema - e darò copia della corrispondenza tenuta a
tutte le riunioni ufficiali bilaterali che ci sono state ancora
ultimamente a Roma - lo hanno posto i ministeri competenti, sia il
MEF che i trasporti, i tecnici, i responsabili hanno dato parere
negativo sulla possibilità di fare quello che ha fatto la Francia.
Noi avevamo detto: in Francia il 3,5 lo hanno già sbloccato per i
francesi, loro stanno facendo le opere, non hanno fatto ribassi, ma
stanno facendo con questi soldi le opere di adduzione al
traforo...perché non possiamo fare la stessa cosa? La valutazione
fatta dai funzionari è stata - darò copia, così si legge in che
modo - arzigogolata per dire che, siccome questa era per
incentivare il modo intermodale...al che ho detto: ma scusi, la
ferrovia non arriva al Monte Bianco, chiaramente dovremo arrivarci
alla ferrovia! Se arriva ad Aosta, per adesso non passa nemmeno il
treno normale, figurati il merci, cioè abbiamo spiegato loro che
dobbiamo pur fare qualcosa per attivare un meccanismo per
attestarci...malgrado questo, hanno detto di no. Ho detto: ma
dall'altra parte il treno arriva da Chamonix su al Bianco; mi hanno
risposto: lì sono i francesi che hanno deciso. Questo per dire in
che termini il tema è stato posto, da noi correttamente,
supportato, e purtroppo questa è una battaglia ancora in sospeso;
però possiamo darvi contezza che non solo stiamo insistendo, ma
faremo l'impossibile per sbloccare la situazione, perché mentre
dall'altra parte c'è, dalla nostra non c'è. Fra l'altro sono soldi
che sono lì fermi da tre anni, quindi è un assurdo!
Credo di aver dato una spiegazione di quello che è successo e
che non siamo riusciti a sbloccare, mentre per quello che è stato
fatto ritengo che quello che tecnicamente era possibile noi lo
abbiamo proposto e, in parte, è stato realizzato secondo le
autorizzazioni. Purtroppo non possiamo decidere noi, questa è una
decisione che deve essere assolutamente avallata dall'ANAS. Noi
insisteremo su questo, però di più, ad oggi, non possiamo fare.
Grazie.
Presidente
- Passiamo alla votazione della
risoluzione.
La parola al Consigliere Donzel.
Donzel (PD)
- Grazie Presidente. Una brevissima replica,
tanto per far capire che anche noi abbiamo ascoltato con attenzione
il contributo dei colleghi ed il contributo del Presidente.
Sicuramente non contestiamo le azioni messe in campo e ribadiamo
che sicuramente già riuscire a contenere del 50 percento gli
aumenti avrebbe una ricaduta positiva, oltre che per i valdostani,
per i turisti, come ricordava prima il collega Louvin.
Però come ci è capitato, non per cocciutaggine o perché vogliamo
giocare un ruolo di un certo tipo, con il
bon
chauffage
,
quando chiedevamo di avere un'attenzione
particolare ai redditi più bassi...la prima volta è stato esteso a
tutti i valdostani...abbiamo visto che, con il tempo,
dimenticandosi che la proposta è di minoranza, poi è diventata
patrimonio collettivo e le cose si sono evolute in una certa
direzione. Allo stesso modo continuiamo a sollecitare il fatto che
potrebbero esistere delle formule - ovviamente non sono né un
tecnico, né un esperto di autostrade, mi limito a dire che si può
fare di più - secondo cui ai cittadini valdostani viene concessa
una sorta di Viacard che consente di fare - in certe circostanze,
perché lo si evince da parametri da definire - un 20 corse gratuite
all'anno, cioè andare verso un meccanismo che consente nei casi di
vera necessità la possibilità di sconti per tutti. In questo senso
rimaniamo di questo avviso; dal nostro punto di vista non
contestiamo le azioni messe in campo dalla maggioranza, ma diciamo
che in una situazione particolare, con famiglie in situazione di
difficoltà, la questione andrebbe assunta. Non sto qui a riprendere
un discorso che dovrebbe essere svolto in sede di bilancio, che
riguarda in generale il trasporto pubblico, come ha evocato il
Presidente, che necessita di ripensamenti; è chiaro che non
possiamo immaginare corse di trasporto pubblico a mezzanotte in
località come la Valle d'Aosta, dove invece magari uno, in
necessità, potrebbe avere bisogno di utilizzare lo strumento
dell'autostrada.
Parte una sollecitazione, che non vuole essere un atto di
puntiglio o di orgoglio, ma una sollecitazione a riflettere su
questa cosa che dicevamo, di valutare la possibilità che alle
famiglie che sono al di sotto di un certo reddito possano essere
fornite delle card che consentano un certo numero di passaggi
autostradali a tariffa ridotta. È un'ipotesi di lavoro che ci
sentiamo di avanzare in questa sede. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Solo per precisare che la risoluzione, come è presentata e dove
dice:
"la Giunta regionale ad avviare con urgenza azioni volte a
ridurre i pedaggi per tutti i cittadini"
...è un'azione che noi
abbiamo già attivato. Se adesso parliamo della card per uno o due
viaggi, è un discorso completamente diverso che - posso assicurare
- avevamo già scelto di fare; la risposta è stata
niet
su
tutta la linea. Non è che adesso non lo vogliamo fare perché lo
proponete voi, vi diciamo solo che è quello che abbiamo già
proposto. Ho anche detto: noi non abbiamo ancora avuto risposta,
sollecitiamo volentieri questo, quindi andiamo nella direzione
auspicata, ma non mi sembra corretto impegnare la Giunta regionale
"ad avviare con urgenza"! Scusate, noi non solo l'abbiamo avviata,
ma vi diamo la copia delle lettere già inviate! Fino a prova
contraria quello che è scritto ha un senso, quindi questa è la
ragione per cui ci asteniamo su questo atto.
Presidente
- Pongo in votazione la risoluzione presentata
dal gruppo del Partito Democratico, che recita:
Risoluzione
Il Consiglio regionale della Valle d'Aosta/Vallée
d'Aoste
Preso atto della petizione per la riduzione dei pedaggi
sull'Autostrada Courmayeur - Aosta - Pont-Saint-Martin;
Tenuto conto che il Geom. CALZA, Presidente della Società SAV
ha dichiarato - nel corso delle audizioni tenute dalla II
Commissione, competente in materia di bilanci - che le agevolazioni
in essere per pendolari-lavoratori sono state estese ai
"professionisti", e che è tecnicamente possibile intervenire sulla
riduzione degli aumenti previsti per il 2012;
Valutato che sono spesso i cittadini più deboli ad essere
esclusi da tali benefici, sia per la natura saltuaria nell'utilizzo
dell'Autostrada sia per la necessità di essere dotati di
telepass;
Accertato che, al forte aumento dei pedaggi degli ultimi
anni, seguiranno nel 2012 e negli anni successivi ulteriori
rincari, che colpiranno la mobilità dei cittadini più deboli e
delle nostre imprese, dalle piccole alle medie;
Chiede
di impegnare la Giunta regionale ad avviare con urgenza
azioni volte a ridurre i pedaggi per TUTTI i cittadini valdostani
sull'autostrada Courmayeur-Aosta-Pont-Saint-Martin.
F.to: Donzel - Rigo - Carmela Fontana
Consiglieri presenti: 33
Votanti e favorevoli: 8
Astenuti: 25 (Agostino, Benin, Bieler, Alberto Cerise, Comé,
Crétaz, Empereur, Hélène Impérial, Isabellon, La Torre, André
Lanièce, Lattanzi, Lavoyer, Maquignaz, Marguerettaz, Pastoret,
Prola, Emily Rini, Rollandin, Rosset, Salzone, Tibaldi, Laurent
Viérin, Manuela Zublena, Zucchi)
Il Consiglio non approva.
Presidente
- Il Consiglio prende atto della
petizione.
Il Consiglio
Premesso che:
- in data 27 luglio 2011 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 1.149 cittadini, per la riduzione dei pedaggi
sull'autostrada Courmayeur - Aosta - Pont-Saint-Martin;
- a norma del suddetto articolo 36, l'Ufficio di Presidenza,
con deliberazione n. 112/2011 dell'11 agosto 2011, nel decidere
sulla ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione, all'Assessore al bilancio, finanze e patrimonio, e alla
Commissione consiliare competente Affari generali;
- il Presidente della Regione, con lettera in data 4 novembre
2011, prot. n. 9175/GAB, ha trasmesso una relazione sull'argomento
in questione;
- il Presidente della Commissione consiliare permanente
"Affari generali", con lettera in data 22 novembre 2011, prot. n.
9340, ha comunicato alla Presidenza del Consiglio le risultanze
degli approfondimenti svolti.
Ai sensi del quarto comma dell'articolo 36 del Regolamento
interno
Prende atto
della petizione e della documentazione ad essa
relativa.
