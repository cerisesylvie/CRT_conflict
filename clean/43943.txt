Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 1059 del 18 novembre 2021 - Resoconto
OGGETTO N. 1059/XVI - Reiezione di mozione: "Impegno alla
previsione delle risorse necessarie a dare continuità al servizio
di Unità Speciali di Continuità Assistenziale (USCA)".
Bertin (Presidente) -
Punto n. 39. Per l'illustrazione...
ha chiesto la parola il consigliere Manfrin, ne ha facoltà.
Manfrin (LEGA VDA) -
Solo per un richiamo al Regolamento:
quando è intervenuto prima il Vicepresidente, nonché collega
Sammaritani, ha avuto assegnati quindici minuti, volevo sapere solo
per quale motivo.
Presidente -
Perché è un cofirmatario.
Manfrin (LEGA VDA) -
Ma le dichiarazioni di voto sono
cinque minuti.
Presidente -
Sarà stato un errore.
Manfrin (LEGA VDA) -
Se è stato un errore, io ricordo che
lei mi aveva corretto quando io avevo preso la parola per il
secondo intervento dicendomi che non potevo più intervenire, quindi
se è stato un errore, Presidente, o si applicano le stesse
disposizioni a tutti, o non si applicano a nessuno.
Presidente -
Non ho guardato... punto n. 39. Per
l'illustrazione, ha chiesto la parola la consigliera Erika
Guichardaz, ne ha facoltà. Consigliere Manfrin tolga la
prenotazione, grazie. Consigliera Erika Guichardaz a lei la
parola.
Guichardaz E. (PCP) -
È recente proprio del 10 novembre
l'allarme dato dall'Organizzazione mondiale della sanità secondo
cui l'Europa sarà nuovamente l'epicentro della pandemia. Inoltre in
questo periodo, non dobbiamo ricordarlo, che veniamo annoverati fra
una delle quattro Regioni che rischiano nuovamente di entrare in
zona gialla.
Con queste premesse e con quanto abbiamo sentito in diversi
Consigli rispetto all'operato delle USCA, vorremmo sottolineare
l'importanza di queste unità formate da medici che nell'assistere
malati Covid a casa utilizzano strumentazione e professionalità. È
necessario che venga per noi confermato e potenziato, soprattutto
in questo momento, per non farci cogliere nuovamente impreparati a
questa quarta ondata, alle prossime e al sovrapporsi dell'epidemia
influenzale. Le USCA sono state infatti introdotte per fronteggiare
l'emergenza e si sono rivelate utilissime nella nostra Regione per
garantire assistenza ai pazienti positivi a domicilio, ai sospetti
e ai dimessi, un servizio molto gradito dai cittadini, gradimento
che è dimostrato anche dalle numerose donazioni che avvengono anche
per l'acquisto di strumentazione portatile all'azienda.
A livello nazionale la bozza del decreto ministeriale n. 71
sulla riorganizzazione e gli standard dell'assistenza territoriale,
che presumibilmente entrerà in vigore nel giugno 2022, ne
prevedrebbe il rinnovo con l'istituzione di almeno una
équipe
ogni 100 mila abitanti, una
équipe
mobile
distrettuale che vedrà però giustamente ampliato il suo raggio di
azione non limitandosi ai soli malati Covid ma bensì gestendo i
pazienti con condizioni clinico-assistenziali di particolare
complessità e di comprovata difficoltà operativa di presa in
carico: ad esempio, le dimissioni difficili, il supporto
all'assistenza domiciliare, la presa in carico tempestiva di
pazienti domiciliari durante focolai epidemici, ma potremmo anche
andare oltre e quindi vederli impegnati nella gestione degli
Ospedali di comunità, le famose cure intermedie ancora assenti in
Valle d'Aosta, come anche nei programmi di prevenzione
territoriale, come i vaccini nelle micro, a domicilio, la gestione
dei fragili nelle ondate di calore o in interventi mirati sulle
scuole. Il loro apporto verrebbe integrato nel distretto tramite le
centrali operative territoriali e avrebbero sede presso la Casa
delle comunità, ricordando però che la loro azione non
sostituirebbe ma sarebbe di supporto ai responsabili della presa in
carico del paziente, ossia i medici di medicina generale.
Ricordiamoci che se queste dovessero essere le motivazioni di un
voto contrario, non è l'USCA a sottrarre forza lavoro alla
continuità assistenziale, si tratta infatti di lavori diversi con
orari diversi, con modalità di lavoro molto diverse.
Un'altra osservazione che spesso viene fatta è quella sul
versante economico che sembra però essere quello più rilevante ma
per noi non lo è, la paga oraria è quella per tutti i neo-laureati
assunti per l'emergenza Covid, quindi comunque molto meno rispetto
ai 60 euro/ora per gli specialisti, i medici vaccinatori, i medici
pensionati e tutto questo a fronte di un chiaro risparmio riducendo
gli accessi in Pronto Soccorso, i ricoveri e facilitando le
dimissioni precoci.
Va anche rimarcato come l'USCA sia finanziata da fondi statali
e, solo nel caso di aumento delle unità rispetto agli standard
nazionali, da fondi regionali.
A livello nazionale sono state istituite con il decreto-legge n.
14 del 9 marzo 2020 e in Valle d'Aosta siamo stati tra i primi ad
attivarli con una delibera del 17 marzo dello stesso anno, credendo
nella bontà di tale progetto e credendo fin dall'inizio della
pandemia che la battaglia si sarebbe dovuta combattere sul
territorio e non in Ospedale. Tutti gli studi infatti hanno
dimostrato che sono state utilissime a decongestionare il Pronto
Soccorso e a ridurre i ricoveri. Non prorogandone l'attivazione
rimarrebbe scoperto un servizio essenziale durante una pandemia
dall'andamento imprevedibile, ma oltretutto si sprecherebbe
l'occasione di trasformare il progetto USCA in un innovativo
esperimento di supporto alla medicina territoriale.
Auspichiamo inoltre, come anticipato in precedenza, che il
progetto USCA venga ampliato rispetto al suo raggio di azione non
solo sul Covid, non solo sui vaccini ma un servizio di visite
domiciliari a supporto di tutta la rete di medici del territorio.
Questa pandemia ci ha insegnato che la casa può essere il primo
luogo di presa in carico dei pazienti ed è anche il più economico,
basti pensare che il costo di un ricovero si aggira sui 15 mila
euro, 25 mila invece per la terapia intensiva quando, per trattare
lo stesso paziente presso il suo domicilio, ne basterebbe un
decimo.
Gli
atouts
specifici, innovativi nel territorio delle
USCA quindi sono, riassumendo: l'uso della telemedicina per il
monitoraggio a distanza, il teleconsulto, il lavoro in
équipe
con infermiere e l'utilizzo di strumentazione.
Leggiamo inoltre con buon auspicio - e questo anche nel vedere
speriamo approvata la nostra mozione - quello che viene riportato
nella bozza del prossimo piano regionale per la salute e il
benessere nel capitolo dedicato alla Macroarea 2 del territorio
nella parte "La domiciliarità e l'integrazione delle cure"... e che
quindi non solo in quel documento, ma che tutto il Consiglio fin da
subito sottolinei, votando questa mozione, l'importanza delle
USCA...
Da queste premesse, vista l'importante autonomia sanitaria che
la Regione possiede, si potrebbe autonomamente mettere in piedi un
progetto d'avanguardia nazionale per implementare, come detto
sopra, le funzioni delle USCA oltre il contesto Covid. La Valle
d'Aosta, in attesa dell'approvazione del DM71, potrebbe essere
terreno di sperimentazione a cui tutta l'Italia guarderebbe per
permettere al
team
avanzato USCA di gestire, dopo adeguata
formazione del personale, quei casi clinico-assistenziali di
particolare complessità e di comprovata difficoltà operativa di
presa in carico.
Alla luce di tutto questo, la nostra richiesta è di non
dimenticarci della lezione che ci ha dato questa emergenza
continuando quindi a garantire un servizio che fa della vicinanza
ai cittadini il suo principale punto di forza. È utile che nel
piano si definiscano queste linee, ma la presente mozione intende
impegnare l'Assessorato e l'Azienda a mettere in pratica da subito,
evitando la sorte di numerosi altri interventi in sede territoriale
che il piano stesso ripropone ma che avrebbero già dovuto vedere la
luce da molto tempo secondo le norme sopracitate e che sono invece
rimaste purtroppo lettera morta.
Sappiamo bene che nella nuova bozza del bilancio del 2020-2022,
dopo il lavoro svolto per migliorare il testo approvato dal
Consiglio dei ministri lo scorso 28 ottobre, all'articolo 102 si
prevede una misura di proroga delle Unità speciali di continuità
assistenziali fino al 30 giugno 2022 nei limiti di spesa per
singola Regione e Provincia autonoma. Il costo viene stimato in 105
milioni a valere sul fondo sanitario ma riteniamo importante che il
Consiglio della Regione autonoma Valle d'Aosta, come già avvenuto
in altri Consigli, si esprima e soprattutto sostenga convintamente
la richiesta di proseguire questa esperienza. Si dia mandato quindi
per rimodulare il servizio al fine di prevedere una strutturazione
stabile di integrazione ospedale-territorio capace di raggiungere
le persone a casa proprio assistendole nella continuità e
competenza in maniera innovativa ed efficace. Insomma, lo diceva
già qualche collega questa mattina, possiamo esercitare la nostra
autonomia per cercare una volta tanto di essere migliori di altri
senza aspettare che ci piovano dall'alto le decisioni a livello
centrale.
Presidente -
Con l'illustrazione si apre la discussione
generale. La discussione generale è aperta. Chi vuole intervenire
si prenoti. Non vedo richieste, chiudo la discussione generale. La
discussione generale è chiusa. Per il Governo, ha chiesto la parola
l'assessore Barmasse, ne ha facoltà.
Barmasse (UV) -
Con l'illustrazione si apre la
discussione generale. La discussione generale è aperta. Chi vuole
intervenire si prenoti. Non vedo richieste, chiudo la discussione
generale. La discussione generale è chiusa. Per il Governo, ha
chiesto la parola l'assessore Barmasse, ne ha facoltà.
Barmasse (UV) -
Con riferimento all'oggetto di questa
mozione, nel condividere ovviamente l'importanza che le Unità
speciali di continuità assistenziale, cosiddette "USCA", hanno
svolto e continuano a svolgere nella pandemia che è tuttora ancora
in corso, ritengo anzitutto importante ricordare le azioni che già
sono state intraprese a livello regionale per mantenere, rendere
stabile e istituzionalizzare tali organizzazioni di assistenza
territoriale.
Le USCA sono state inizialmente disciplinate dall'articolo 8 del
decreto-legge n. 14/2020, poi con l'abrogazione di tale
decreto-legge il riferimento normativo è stato trasferito
nell'articolo 4bis del decreto-legge n. 18/2020, convertito in
legge del 24 aprile 2020 n. 27, meglio conosciuto come "Cura
Italia".
A livello regionale è stata data attuazione alla normativa
nazionale con la deliberazione della Giunta regionale n. 185 in
data 17 marzo 2020 recante: "Disposizioni urgenti indirizzate
all'Azienda USL della Valle d'Aosta in applicazione degli articoli
8 e 13 del decreto-legge 9 marzo 2020 n. 14. Istituzione di Unità
Speciali di Continuità Assistenziale", così come successivamente
modificata dalla delibera della Giunta regionale n. 1114 in data 2
novembre 2020 recante: "Approvazione di modificazione alla DGR n.
185/2020 istitutiva delle Unità Speciali di Continuità
Assistenziale e precisazioni in merito all'applicazione dei commi 2
e 3 dell'articolo 1 del decreto-legge 19 maggio 2020 n. 34".
L'Amministrazione regionale se da un lato è intervenuta con le
disposizioni di cui alle citate DGR, le quali, in attuazione delle
disposizioni nazionali hanno rappresentato sino ad ora misure
straordinarie prettamente legate all'emergenza sanitaria e le quali
dovrebbero trovare quindi termine con la fine dello stato di
emergenza sanitaria, dall'altro lato ha approvato una specifica
norma regionale che rende stabili e istituzionalizza le Unità
Speciali di Continuità Assistenziale. Il Consiglio regionale,
infatti, nell'ambito dei lavori di approvazione della legge
regionale n. 8/2020 con l'articolo 99, comma 1, della medesima
legge, ha approvato l'inserimento del comma 6bis all'articolo 29
della legge regionale n. 5/2000, il quale prevede: "le Unità
speciali di continuità assistenziale sono strutture organizzative
stabili nell'ambito dell'area territoriale dell'Azienda USL e sono
collocate presso sedi individuate dall'azienda. Le USCA sono
finalizzate all'assistenza sanitaria a domicilio dei pazienti e
sono coordinate dal direttore del distretto. La Giunta regionale,
con propria deliberazione, impartisce le direttive all'Azienda USL
per la composizione e funzionamento delle USCA". Pertanto, con la
citata norma, al termine dello stato di emergenza, le USCA potranno
continuare a operare per dare risposte tempestive ed efficaci a
livello di assistenza territoriale.
Da ultimo, come penso sia noto, la manovra di bilancio statale è
in fase di approvazione, già licenziata dal Consiglio dei ministri,
e tra i vari interventi in materia di sanità prevede la proroga
delle USCA fino al 30 giugno 2022, dedicando a tale intervento
apposite risorse finanziarie. Il testo del disegno di legge nel
corso dei lavori parlamentari potrà ancora subire delle modifiche,
quindi sarà necessario seguire attentamente l'evolversi della
norma, anche tentando di influire, pur anche per il tramite delle
rappresentanze parlamentari, sul riparto dei finanziamenti affinché
anche le Regioni e Province autonome possano concorrere alle
risorse che vi sono destinate.
Ad ogni modo nell'ambito regionale, stante l'intervento
normativo di cui ho riferito, confermo che vi sono tutte le
intenzioni di mantenere l'attività delle USCA e di rafforzare il
loro operato, ciò in linea sia con riferimento ai finanziamenti del
piano nazionale di ripresa e resilienza, sia con gli indirizzi
strategici contenuti nel piano della salute e del benessere sociale
2022-2025 in fase di definizione e volti, tra l'altro, a
riorganizzare e potenziare l'assistenza territoriale per garantire
servizi di prossimità e capillari sul territorio regionale.
Considerato che le istanze oggetto della presente mozione già
rappresentano le azioni in corso da parte dell'Amministrazione
regionale, io chiedo di ritirare la mozione presentata o
eventualmente propongo l'astensione da parte del Governo e della
maggioranza.
Presidente -
Ha chiesto la parola la
consigliera
Erika Guichardaz, ne ha facoltà.
Guichardaz E. (PCP) -
Grazie Assessore per la sua
risposta. Ho citato anch'io il fatto che nella nuova finanziaria si
parla di una proroga, a mio modo di vedere, votare questa mozione
vuol dire prendere posizione come Consiglio regionale e
sottolineare nuovamente l'importanza di questo servizio al fine di
attivare i nostri Parlamentari in maniera forte e impegnativa,
come, ripeto, è già stato fatto in molte altre Regioni proprio per
far capire che questa volontà è una volontà condivisa credo dalla
quasi totalità delle Regioni ,perché mi sembra di avere contato già
quindici Regioni che nei loro Consigli regionali si sono espresse a
favore.
Rispetto invece al secondo punto dell'impegnativa, come le
dicevo, è sotto gli occhi di tutti, molto probabilmente quel
servizio poteva essere già implementato e utilizzato anche nella
somministrazione delle terze dosi, com'è avvenuto peraltro in altre
Regioni, quindi ritengo di non dover ritirare questa mozione.
Presidente -
Ci sono altri interventi o dichiarazioni di
voto? Consigliere Baccega ne ha facoltà per dichiarazione di
voto.
Baccega (GM) -
Ho apprezzato molto l'illustrazione della
mozione da parte della collega Guichardaz, ho altrettanto
apprezzato l'intervento dell'Assessore, che ha ribadito che
comunque la proroga fino al giugno 2022 è stata avviata ma io
voglio intervenire semplicemente per ringraziare tutti coloro che
hanno lavorato nelle diverse USCA che si sono succedute.
È vero, come ha detto la consigliera Guichardaz, che la Regione
autonoma della Valle d'Aosta è stata la prima a istituire queste
strutture, quindi medici e infermieri che hanno operato nella prima
fase di pandemia dove non si sapeva davvero come ci si doveva
muovere, quindi il ringraziamento va a tutti coloro che hanno
operato in quella fase devastante e complicata e anche nelle fasi
successive. La Valle d'Aosta aveva messo in campo tre USCA, mentre
il Piemonte ne aveva messe due all'epoca, quindi lo sforzo che si è
fatto allora e che continuerà nel percorso anche di strutturazione
della medicina sul territorio credo che possa andare in quella
direzione. Per questo comunque mi asterrò rispetto a questa
mozione, che nella parte impegnativa dice di attivarsi presso il
Governo nazionale ma in Commissione Salute tutte le Regioni si sono
già espresse a favore rispetto al proseguire di questa importante
ed efficace esperienza.
Presidente -
Altre dichiarazioni di voto? Se non vi sono
altre richieste, metto in votazione. La votazione è aperta. La
votazione è chiusa.
Presenti: 35
Votanti: 3
Favorevoli: 3
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Crétier, Distort, Foudraz, Ganis,
Grosjacques, Jean-Pierre Guichardaz, Jordan, Lavevaz, Lavy,
Malacrinò, Manfrin, Marguerettaz, Marquis, Marzi, Padovani, Perron,
Planaz, Restano, Rosaire, Sammaritani, Sapinet, Spelgatti,
Testolin)
Il Consiglio non approva.
