Classificazione
ISTRUZIONE PUBBLICA



Oggetto del Consiglio n. 556 del 12 maggio 2021 - Resoconto
OGGETTO N. 556/XVI - Petizione popolare "Apriamo delle aule
studio in Valle d'Aosta". (Approvazione di una risoluzione)
Bertin (Presidente) -
Possiamo passare al punto n. 6
dell'ordine del giorno. La petizione "Apriamo delle aule studio in
Valle d'Aosta" è stata promossa dal Coordinamento giovanile
valdostano in data 18 febbraio 2021 ed è stata presentata alla
Presidenza della Regione ai sensi dell'articolo 36 del Regolamento.
Una petizione popolare sottoscritta da 15.191 cittadini con la
quale si chiede di mettere a disposizione dei locali adattandoli ad
aule studio, utilizzabili questi locali soprattutto dai ragazzi
frequentanti le scuole di primo e secondo grado, nonché dagli
studenti universitari fuori sede.
L'Ufficio di Presidenza ha dichiarato ricevibile e ammissibile
la petizione il 4 marzo scorso, stabilendo la trattazione
trasmettendola al Presidente della Regione in quanto legale
rappresentante della Regione e all'Assessore all'istruzione,
università, politiche giovanili, affari europei e partecipate ed è
stata assegnata alla Commissione competente in materia, la V
Commissione, per l'istruttoria relativa alla petizione. La
petizione è ora sottoposta all'esame del Consiglio ai sensi
dell'articolo 36 del Regolamento.
Ha chiesto la parola la consigliera Erika Guichardaz, ne ha
facoltà.
Guichardaz E. (PCP) -
Solo brevemente per illustrare
quanto avvenuto all'interno della V Commissione rispetto a questa
tematica.
Come ha giustamente detto, la petizione è stata presentata con
una raccolta firme
online
di 15.190 giovani valdostani e
promossa dal Comitato giovanile valdostano. Durante le audizioni
abbiamo audito il Comitato stesso, che ha evidenziato quanto
proposto nel progetto, ossia l'esigenza per gli studenti valdostani
di poter avere delle aule dedicate allo studio all'interno del
centro città o nella zona del Quartiere Cogne, che sarà la zona
comunque antistante il polo universitario, l'esigenza inoltre di
tenere le aule aperte sette giorni su sette e in un orario dalle
ore 08:00 alle ore 22:00 con la possibilità dell'utilizzo di
computer, un collegamento
wi-fi
e una zona ristoro. Hanno
inoltre chiesto una cooperazione tra il Comune di Aosta e la
Regione proprio per rispondere alla esigenza da loro
esplicitata.
A seguito si è audito l'assessore Tedesco, assessore alla
istruzione e cultura del Comune di Aosta, che in questi primi mesi
di mandato ha sottolineato l'impegno del Comune di Aosta a dare
risposta concreta a queste esigenze attraverso la creazione di un
polo culturale nella zona del Quartiere Cogne, dove il Comune
avrebbe intenzione di inserire diverse realtà associative e dove si
vedrebbe con favore anche l'apertura di un'aula studio.
Successivamente è stata audita la direttrice dell'Università
della Valle, la dottoressa Ravagli Ceroni, che ha evidenziato
invece le attuali disponibilità dell'Università, quindi 120 posti
circa nella sede principale di viale dei Cappuccini, che, a seguito
dell'emergenza Covid, hanno una capienza dimezzata, invece altre
aule nella zona di Saint-Christophe... parlando di questa tematica,
naturalmente ha evidenziato alcune criticità come quella riferita a
Saint-Christophe, perché, come sappiamo, l'attraversamento della
Statale non è agevole e soprattutto perché, rispetto alle aule di
Saint-Christophe, sottolineava il fatto che ci fossero delle
problematiche.
Altro impegno espresso in Commissione ma naturalmente da
vagliare con l'Assessore all'istruzione e cultura poteva essere
quello dell'apertura di queste aule studio anche agli studenti
valdostani iscritti nelle altre università, perché al momento
attuale questa cosa non è possibile.
Successivamente è stato audito Jean Frassy, il responsabile
della Cittadella dei giovani, che ha anche lui evidenziato la
disponibilità a creare all'interno della Cittadella nuovi luoghi di
studio oltre a quelli già in questo momento presenti. Sotto questo
punto di vista, ha fatto notare che adesso le aule sono piuttosto
piccole, mentre si potrebbe ipotizzare la destinazione della sala
Expo
, che è un po' più grande, naturalmente questo sempre in
accordo con l'Assessorato dell'istruzione e cultura regionale e il
Comune di Aosta.
Infine sono stati auditi i due Assessori competenti rispetto
alla materia, quindi l'assessore Caveri e l'assessore Guichardaz,
che hanno accolto con favore questa petizione ed evidenziato alcune
possibilità per quello che riguarda l'Assessorato della cultura che
potrebbero arrivare a breve termine, perché una nuova aula studio è
già praticamente conclusa all'interno della biblioteca regionale
che vede in sostanza l'unificazione della zona video e della
fonoteca, invece vi è la proposta già avanzata in qualche modo
anche in Consiglio regionale dell'utilizzo del possibile progetto
riferito allo studentato al CRAL Cogne per quello che riguarda le
possibilità future.
Il lavoro di Commissione si è quindi concluso con un'impegnativa
che verrà poi presentata in seguito in una risoluzione dove vengono
evidenziate le due situazioni: quella in cui già le aule sono
presenti, e molto probabilmente quindi si parla della biblioteca e
si parla dell'Università della Valle dove le aule sono già presenti
ma andrebbero in qualche modo o regolamentate o modificate le
possibilità di apertura e invece una parte dedicata a future azioni
che sono quelle esplicitate sia dal Comune di Aosta che dalla
Cittadella dei giovani.
Questo è un po' l'
excursus
di quanto è avvenuto in
Commissione. Vedendo i dati e i riscontri, riteniamo importante che
questa tematica venga affrontata in maniera coordinata e congiunta
e quindi la richiesta era quella che i nostri Assessori potessero
in qualche modo coordinare un futuro tavolo di lavoro per poter
dare quelle risposte chieste agli studenti valdostani.
Presidente -
È pervenuta una risoluzione collegata alla
petizione in questione. Si è prenotato da remoto il consigliere
Manfrin a cui passo la parola.
Manfrin (LEGA VDA) -
Condivido nella quasi totalità la
relazione del presidente della V Commissione Guichardaz, che
ringrazio, tranne che per le conclusioni che adesso vado ovviamente
a spiegarvi.
Sono già state, credo, chiarite in maniera netta le richieste da
parte di questo Comitato: chiedevano la collocazione di aule studio
nel capoluogo regionale, nel centro città di Aosta o Quartiere
Cogne, vicino al polo universitario, zona facilmente raggiungibile
con mezzi pubblici, con orario di apertura dalle ore 08:00 alle ore
22:00 eventualmente estensibile fino a mezzanotte, sette giorni su
sette, con autogestione da parte degli studenti, con
wi-fi
e
zona ristoro con macchinette e bevande e con ovviamente poi tutta
una serie di questioni sostanzialmente che individuavano la
gestione in capo all'Università della Valle d'Aosta e i fondi da
utilizzare in capo alla Regione.
Io ho apprezzato quello che ha detto il Presidente, non ha
ricordato nell'intervento i molti "attori" che sono stati auditi
dalla Commissione, a cominciare dalla dottoressa Ravagli Ceroni,
che ha spiegato una cosa che vi leggo in breve stralcio, ha fornito
i dati relativi alle aule studio e ai posti disponibili nell'ambito
dell'Ateneo valdostano. Ha informato che nella sede centrale sita
in Strada Cappuccini vi sono già 120 posti studio che sono
destinati agli studenti universitari... sulla biblioteca e su due
zone che sono più ricreative in quanto ci sono macchinette, bevande
e snack... Analogamente, nella sede distaccata sita a
Saint-Christophe, vi sono due aule, una informatica e una sala
ricreativa che può essere utilizzata per lo studio, per un totale
di 59 posti "no Covid" e 46 "Covid". Peraltro è stato evidenziato
anche di poter eventualmente convertire alcune sale della struttura
dell'Hotel Ambassador anche queste in aule studio.
Particolarmente illuminante invece è stata l'audizione del
signor Frassy, gestore della Cittadella dei giovani, che ha
spiegato che nella Cittadella ci sono due locali di piccole e medie
dimensioni che sono adibiti anche a spazi studio, che normalmente
vengono utilizzati per attività di formazione. Ha spiegato che il
locale più piccolo può ospitare una ventina di persone, mentre
quello più ampio può contenere fino a 30 unità. Ha sottolineato
quindi che nella Cittadella dei giovani ci sono degli spazi più
piccoli che non sono propriamente utilizzati solo ad aule studio ma
possono essere attrezzati
ad hoc
e fruiti in base a queste
necessità. Ha fatto inoltre presente che la sala
Expo
situata di fronte al teatro della Cittadella ha una portata di 50
persone e che un suo eventuale uso esclusivo deve essere ovviamente
di volontà condivisa tra l'Amministrazione regionale e il Comune di
Aosta, che sapete cofinanziano la Cittadella insieme anche al CPEL
e, in merito a tale sala, ha ipotizzato una calendarizzazione nelle
disponibilità con forme di prenotazione agile: ad esempio, mediante
una
app
da scaricare sul cellulare.
Altro intervento interessante è stato quello dell'assessore
Guichardaz, che ha fornito i dati relativi ai posti a sedere delle
55 biblioteche facenti parte del servizio bibliotecario valdostano.
Credo sia stato particolarmente interessante anche perché nella
petizione non si è pensato agli studenti anche dislocati nelle
altre regioni ed è stato evidenziato che il totale dei posti è di
1.661 posti. Sono stati forniti i dati relativi ai posti studio
presenti nelle quattro biblioteche regionali comprensoriali: 25 a
Châtillon, 59 a Donnas, 18 a Verrès, 34 a Morgex, per un totale di
136 posti, mentre quelli utilizzabili nella Biblioteca regionale
sono 222, dato che è stato ricavato considerando unicamente i posti
a sedere utilizzabili per lo studio. Ha portato inoltre a
conoscenza della Commissione che è stata ultimata la realizzazione
del progetto di unificazione della zona video e della fonoteca
della Biblioteca regionale - come giustamente ha appena descritto
il Presidente della V Commissione - che aveva previsto la creazione
di una sala da destinare specificamente allo studio con una
capienza di 45 persone che, sommati ai 222 e ai 136, porta ad avere
un totale di 403 posti studio presenti su tutto il territorio
regionale.
Ecco perché, alla luce di questi dati, la Commissione
unanimemente ha deciso di modificare quello che era l'iniziale
invito che poi verrà trasmesso all'associazione, che prevedeva la
dicitura: "Nuovi spazi da destinare ad aule studio" ed è stata
modificata nella dicitura che poi è stata trasmessa - e non era
stata ovviamente recepita per un mero errore materiale, come
evidenziato dagli uffici -, la nuova dicitura, il nuovo invito
dice: "invita l'Assessore regionale all'istruzione, università,
politiche giovanili, affari europei, partecipate e l'Assessore
regionale ai beni culturali, turismo, sport, commercio a
coordinarsi con l'Assessore istruzione, cultura e politiche
giovanili dell'Università di Aosta al fine di dare corso
all'occupazione degli spazi esistenti presso la Biblioteca
regionale e l'Università della Valle d'Aosta".
Sostanzialmente quindi si dice: ci sono spazi esistenti non
occupati, non utilizzati presso la Biblioteca regionale e presso
l'Università della Valle d'Aosta e quindi si invita a coordinarsi
per occuparli e - questo è il punto centrale di questa petizione -
si invita a predisporre nuovi spazi da destinare ad aule studio
presso la Cittadella dei giovani. I nuovi spazi da destinare ad
aule studio quindi sono individuati presso la Cittadella dei
giovani che, come abbiamo detto prima, lo stesso responsabile ha
appunto indicato che doveva essere frutto di un accordo fra il
Comune di Aosta e la Regione Autonoma Valle d'Aosta. Gli spazi
quindi ci sono, bisogna occuparli, bisogna andare a definire gli
accordi fra i due enti e ovviamente i rappresentanti del Comitato
giovanile valdostano.
Quello che ho trovato abbastanza curioso è stato... come dire?
che l'impegnativa, chiamiamola così, cioè l'invito che la
Commissione ha unanimemente deciso di modificare sia stata poi
ripresa pari pari e presentata all'interno di una risoluzione. In
questa risoluzione, peraltro, si fa specificamente riferimento al
ruolo del Comune di Aosta, cioè si parla di strutture di proprietà
del Comune di Aosta, di iniziative dell'Assessore del Comune di
Aosta, di eventuali accordi con il Comune di Aosta, ma quello che
mi chiedo è effettivamente quale sia a questo punto il ruolo del
Consiglio nel momento in cui questa risoluzione che viene
presentata impegna sostanzialmente il Comune di Aosta e non la
Regione.
La Regione, secondo me, in maniera assennata dal canto suo,
anche a seguito dell'audizione io trovo anche molto ben condotta
dall'assessore Caveri, aveva individuato quelle che erano già le
disponibilità attuali delle nostre strutture, che non erano ancora
peraltro state messe a disposizione completamente e riteniamo che
la necessità manifestata dalla raccolta firme e dalla petizione che
è stata presentata possa essere assolutamente soddisfatta dai nuovi
spazi che poi dovrebbero entrare in funzione.
Alla luce di questo, quindi noi convintamente appoggiamo la
relazione e l'invito che poi verrà trasmesso.
Per quanto riguarda invece la risoluzione, oggettivamente non
capiamo perché un'impegnativa che è stata modificata unanimemente
in Commissione venga poi riproposta con una risoluzione.
Presidente -
Si è prenotato il consigliere Baccega, ne ha
facoltà.
Baccega (PA) -
Solo alcune brevi considerazioni rispetto
alla petizione popolare "Apriamo aule studio in Valle d'Aosta".
Sono riflessioni che credo siano importanti in quanto abbiamo avuto
un confronto con questo gruppo di giovani, che si sono davvero
presentati con un piglio determinato che hanno affrontato e
proposto le motivazioni che li hanno spinti a portare
all'attenzione del Consiglio regionale il loro progetto di aule
studio illustrando direi al meglio le reali esigenze e le diverse
necessità che hanno sottoposto all'attenzione della Commissione. Un
percorso che è passato prima attraverso un sondaggio tra i giovani
e successivamente mettendo all'attenzione di tutti e nella
piattaforma informatica il loro progetto raggiungendo 15.190 firme,
direi un risultato straordinario.
Che cosa quindi ci deve far pensare e ci deve far riflettere un
pochino questo risultato? Da una parte, che c'è voglia e bisogno di
studiare, c'è bisogno di approfondire, di fare didattica, c'è
l'esigenza di confrontarsi sulla base delle idee, sviluppare
sinergie positive date ovviamente dalle differenti competenze,
stimolare la crescita della realtà universitaria valdostana anche
in prospettiva della costruzione della nuova Università. C'è quindi
sicuramente una grande voglia di confronto, alimentata
probabilmente anche da un drammatico anno di DAD, ma c'è voglia di
cultura, c'è fame di cultura, di conoscenza, di relazioni.
Ho quindi davvero salutato favorevolmente gli interventi che si
sono succeduti in Commissione.
Il progetto è corredato da proposte interessanti, da idee per le
location
, da suggestioni per i finanziamenti, che non è
poco, quindi un buon approccio, idee molto chiare anche e
soprattutto per i posizionamenti. Ho trovato estremamente
interessante la scelta del Quartiere Cogne vicina al nuovo polo
universitario, ma soprattutto nella logica di una ristrutturazione
completa del Quartiere Cogne che dovrà partire e quindi una scelta
che ci hanno spiegato vuole avere anche una sorta di connotazione
sociale e direi che su questo siamo molto d'accordo, quindi
"mettiamoci a disposizione anche noi studenti - ci hanno detto -
per dare un segnale di riqualificazione di quel quartiere".
Abbiamo riscontrato ovviamente tutti gli interventi degli
Assessori e dei tecnici che si sono succeduti, della Direttrice
dell'Università della Valle d'Aosta, del responsabile della
Cittadella e credo che, come ha detto poco fa il consigliere
Manfrin, gli spazi ci siano, gli spazi siano a disposizione, basta
riscontrare la disponibilità e mettersi a disposizione per trovare
il giusto equilibrio per dare loro l'opportunità di approfondire,
di ritrovarsi e di studiare.
Per quanto riguarda la mozione che è stata presentata e che ho
sottoscritto, quindi noi crediamo di andare in quella
direzione.
Presidente -
Si è iscritto il consigliere Padovani, ne ha
facoltà.
Padovani (PCP) -
Era per presentare la risoluzione,
immagino che sia questo il momento. Leggerò la risoluzione e poi
farò due considerazioni personali, la risoluzione è questa:
"Visti i contenuti della petizione popolare per l'apertura di
luoghi adibiti ad aule studio in Valle d'Aosta, presentata dal
Coordinamento giovanile valdostano - qui c'è un refuso del quale mi
scuso -.
Analizzata la documentazione presentata dal Comitato proponente,
comprendente il testo della petizione corredato da 15.190 firme
raccolte sulla piattaforma
online
Change.org e un sondaggio
effettuato dal Comitato stesso tra la popolazione studentesca
valdostana.
Evidenziate le richieste presenti nella petizione, in
merito:
- alla possibile collocazione di 2 o 3 aule studio nel capoluogo
regionale, per cui sono stati individuati preferibilmente il centro
della città di Aosta o il Quartiere Cogne, che è vicino al nuovo
Polo universitario, e comunque in zone facilmente raggiungibili con
mezzi pubblici;
- all'orario di apertura dalle 8:00 alle 22:00, 7 giorni su 7,
prevedendo un incremento dello stesso nella sessione di esami
estiva;
- all'implementazione di zone per l'utilizzo del computer con
collegamento
Wi-Fi
e di una zona ristoro con macchinette e
bevande;
- alla gestione delle aule studio, da affidare all'Università
valdostana o in autogestione;
- alla copertura finanziaria per la realizzazione delle aule
medesime con fondi regionali e con fondi europei.
Rilevato che il Comune di Aosta, nella persona dell'assessore
all'istruzione cultura e politiche giovanili Tedesco, sta
affrontando il regolamento per l'amministrazione condivisa dei beni
comuni elaborato dall'Associazione LABSUS che è il laboratorio
della sussidiarietà, il quale ha trovato il suo principio
fondamentale nell'articolo 118 costituzionale, a seguito della
riforma costituzionale del 2001, secondo il quale i cittadini sono
in grado di attivarsi autonomamente nell'interesse generale,
disponendo che le stesse Istituzioni debbano sostenere gli sforzi
economici per far fronte in tal senso. Tale regolamento permetterà
di attivare un Patto di collaborazione con le differenti realtà
associative...
Preso atto che il regolamento in questione - del quale abbiamo
diffusamente parlato in Commissione - vedrà la sua attuazione con
la creazione del Polo culturale nel Quartiere Cogne intorno alla
fine del 2021, individuato in quella zona sia per ragioni di
prossimità al nuovo Polo universitario valdostano, sia per
restituire dignità e creare un presidio culturale vivo, animato da
giovani, all'interno di un Quartiere che spesso è vittima di
narrazioni non edificanti;
Considerato che nelle varie audizioni gli Assessori regionali
competenti, l'Assessore all'istruzione, cultura e politiche
giovanili del Comune di Aosta e il responsabile della Cittadella
dei giovani si sono dati disponibili a collaborare per trovare
delle soluzioni.
Tenuto conto del documento di economia e finanza regionale
approvato nella seduta del Consiglio regionale del 9 aprile 2021
che presta particolare attenzione alla problematica dell'abbandono
scolastico e all'analisi dei reali bisogni dei giovani, anche
tenuto conto dei disagi accentuati dalla pandemia e si pone
l'obiettivo di contrastare il disagio giovanile e promuovere una
cittadinanza consapevole;
Ravvisata la necessità di incrementare forme di partecipazione
dei giovani al tessuto sociale anche attraverso delle relazioni con
le Istituzioni visto che l'emergenza sanitaria ha impedito e
fortemente condizionato la socializzazione;
Accolte con interesse le suggestioni fornite nel corso delle
audizioni, tra cui l'eventuale collocazione di nuove aule studio
preferibilmente nella zona del centro del capoluogo o in quella
circostante la struttura nuova del nuovo Polo universitario,
precisamente, nel Quartiere Cogne...
Verificata l'importanza di allargare l'accesso delle aule studio
presenti nell'Ateneo valdostano anche agli studenti universitari
iscritti in Atenei fuori Valle.
Valutate positivamente le disponibilità e soluzioni messe in
campo durante le audizioni, in particolare la creazione di un Polo
culturale nel Quartiere Cogne prevista per la fine dell'anno, la
possibile estensione dell'orario di apertura delle aule studio
dell'Ateneo valdostano, l'opportunità di attrezzare nuovi locali
della Cittadella dei giovani previo accordo con il Comune e
l'Amministrazione regionale, la volontà di creare nuovi spazi nel
caso di realizzazione dello studentato nel Palazzo ex CRAL Cogne e
la prossima apertura di una nuova sala da destinare unicamente allo
studio all'interno della Biblioteca regionale.
Invita l'Assessore regionale all'istruzione, università,
politiche giovanili, affari europei, partecipate e l'Assessore
regionale ai beni culturali, turismo, sport, commercio a
coordinarsi con l'Assessore all'istruzione, cultura e politiche
giovanili della città di Aosta al fine di dare corso
all'occupazione degli spazi esistenti e alla predisposizione dei
nuovi spazi da destinare ad aule studio in accordo con i
rappresentanti del Coordinamento giovanile valdostano".
Questa è la risoluzione. Le mie considerazioni personali invece
sono innanzitutto un ringraziamento al Coordinamento perché ha
posto, secondo me, un tema che è quello prima di tutto direi in
questo periodo della socializzazione di momenti della vita e di
socializzazione dello studio, perché le aule studio rappresentano
un luogo nel quale studentesse e studenti socializzano e si mettono
in gruppo, si mettono insieme per studiare. Poi li ringrazio anche
perché hanno posto all'attenzione del Consiglio, ma direi un po' di
tutta la Valle d'Aosta con quella petizione che ha raccolto davvero
un numero considerevole di firme la necessità dei giovani di
collaborare con le istituzioni, di avere voce in capitolo sulle
questioni che li riguardano.
Ora, sulle richieste del collega Manfrin, io credo che
specificare che le aule studio nelle quali si dovrà aiutare...
quelle già esistenti siano collocate nella Biblioteca regionale e
nell'Università della Valle d'Aosta, credo che se si presenta un
emendamento in tale senso, non ci sia nessun problema a
specificarlo. Mi sembrava già chiaro che fosse quello dai risultati
del lavoro in Commissione che sono ben evidenziati nella relazione
che ha letto prima la collega Guichardaz, però nessun problema in
tal senso.
Presidente -
Si è prenotato da remoto il consigliere
Manfrin, ne ha facoltà.
Manfrin (LEGA VDA) -
Solo per recepire la disponibilità
del collega Padovani a un eventuale emendamento spiegando
ovviamente il senso di questo emendamento. Nell'impegnativa che è
stata presentata in aula nella risoluzione appunto che stiamo
discutendo si fa un generico riferimento agli spazi da destinare ad
aule studio, c'è scritto: "alla predisposizione dei nuovi spazi da
destinare ad aule studio". In realtà, come abbiamo evidenziato e
com'è stato evidenziato dai lavori della Commissione, questi spazi
non sono generici ma sono già ben definiti, quindi sono gli spazi
da utilizzare
ex novo
della Biblioteca regionale e
dell'Università della Valle d'Aosta per quanto riguarda gli spazi
esistenti, mentre invece rimane da definire, come ho spiegato
poc'anzi, la predisposizione degli spazi della Cittadella dei
giovani.
Raccogliendo in maniera positiva la disponibilità del collega
Padovani, il collega Aggravi in questo momento sta depositando un
emendamento, che modifica la parte impegnativa in questa maniera:
"l'Assessore regionale all'istruzione, università, politiche
giovanili, affari europei, partecipate, l'Assessore regionale ai
beni culturali, turismo, sport e commercio a coordinarsi con
l'Assessore all'istruzione, cultura e politiche giovani della città
di Aosta al fine di dare corso all'occupazione degli spazi
esistenti presso la Biblioteca regionale e l'Università della Valle
d'Aosta e alla predisposizione dei nuovi spazi da destinare ad aule
studio presso la Cittadella dei giovani, in accordo con i
rappresentanti del Coordinamento giovanile valdostano".
In questo senso quindi il voto del nostro gruppo sarà
evidentemente favorevole.
Presidente -
L'emendamento in questione è pervenuto
adesso alla Presidenza. Per il Governo si è prenotato l'assessore
Caveri, ne ha facoltà.
Caveri (VdA Unie) -
Le Gouvernement prend acte de cette
résolution et de la fin de la discussion de la pétition qui a été
présentée par les étudiants. Il me paraît que la poursuite de cette
question doit passer d'abord à travers la question de mieux
périmétrer le phénomène. Je suis d'accord sur le fait que peut-être
l'existant suffit déjà largement aux exigences, qui soit
l'Université, qui soit la
Cittadella dei giovani
ou qui soit
la Bibliothèque, selon les intentions déjà exprimées par le
collègue Guichardaz. Il y aura peut-être dans le futur - mais c'est
une question pour laquelle faudra attendre peut-être des années -
même le dortoir pour les étudiants de l'Université : le
studentato
. Tout compte fait, il me paraît quand même que
l'initiative qui a été prise par les jeunes on peut la considérer
comme une initiative positive qui nous a donné la possibilité de
mieux comprendre déjà les choses qui sont disponibles pour les
étudiants avec cette logique que je partage complètement. Il doit
être à disposition non seulement des étudiants qui étudient à
l'Université de la Vallée d'Aoste, mais bien sûr même pour les
autres étudiants qui sont dans des universités qui sont dans des
universités du reste d'Italie.
Presidente -
Sempre per il Governo, ha chiesto la parola
l'assessore Jean-Pierre Guichardaz, ne ha facoltà.
Guichardaz J. (PCP) -
Non voglio aggiungere altro alla
presentazione dettagliata e alla discussione. Solo per dire che,
riguardo all'aula studio della Biblioteca, come avevo già
preannunciato in fase di audizione, occorrevano alcuni lavori di
tipo strutturale per renderla agibile, i lavori sono stati eseguiti
con l'ausilio anche dell'Assessorato dei lavori pubblici, lavori
che erano determinati dalla vetustà un po' della struttura, vi
erano delle infiltrazioni che provenivano dal tetto, un tetto che,
come sappiamo, è costituito da lastre di vetro, concepito in quella
maniera, quindi i lavori sono stati fatti quasi del tutto, sono da
ultimare, ancora dei piccoli ritocchi, si aspettava che terminasse
il periodo delle piogge, quindi credo che tra oggi e domani
verranno terminati e poi ci vorrà semplicemente una determinazione
di carattere organizzativo perché riteniamo che quell'aula studio
di cui hanno parlato sia il collega Manfrin che la collega
Guichardaz necessiterà comunque di un presidio stabile, quindi di
una o due persone a seconda dell'organizzazione che intendiamo dare
a quell'aula.
Ci stiamo quindi organizzando per reperire il personale e a
breve pertanto l'aula sarà disponibile, compatibilmente con le
misure in atto, le misure sanitarie che ne limiteranno quanto meno
in questa fase la fruizione e i numeri a causa dei
distanziamenti.
Presidente -
Non vedo altre richieste di intervento. A
questo punto il Consiglio regionale prende atto della relazione
della petizione e possiamo passare alla votazione della risoluzione
collegata alla petizione in questione come emendata. Apriamo la
votazione. Invito il collega Segretario a collegarsi con i
Consiglieri presenti via zoom.
Appello nominale dei Consigliere presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 34
Il Consiglio regionale approva all'unanimità la risoluzione.
A questo punto sospendiamo temporaneamente i lavori del
Consiglio per arieggiare i locali. Il Consiglio riprenderà tra
circa un quarto d'ora.
La seduta è sospesa dalle ore 11:08 alle ore 11:31.
