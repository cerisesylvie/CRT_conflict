Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 779 del 25 ottobre 1989 - Resoconto
OGGETTO N. 779/IX - ISTITUZIONE DEL CONCORSO PER
L'ASSEGNAZIONE DEI PREMI DI FEDELTA' AL LAVORO E DEL PROGRESSO
ECONOMICO - ANNO 1989 - DELEGA ALLA GIUNTA,
PRESIDENTE:
Do lettura della proposta di deliberazione
indicata in oggetto ed iscritta al punto 31 dell'ordine del
giorno.
IL CONSIGLIO
DELIBERA
1) di istituire anche per il 1989 il concorso per l'assegnazione
di premi di fedeltà al lavoro e del progresso economico,
consistenti in medaglie d'oro e attestati di riconoscimento, nei
limiti indicati nell'allegato bando di concorso;
2) di stabilire che la relative spesa, da determinarsi con
successiva deliberazione della Giunta regionale, gravi sul capitolo
del bilancio di previsione per l'anno 1990, corrispondente al
capitolo 36040 ("Spese per iniziative e manifestazioni
economiche"), del bilancio per l'anno 1989;
3) di approvare l'allegato bando di concorso per l'assegnazione
dei premi di cui trattasi;
4) di delegare alla Giunta regionale l'adozione dei
provvedimenti necessari all'espletamento del concorso, compresa
l'eventuale riduzione del numero dei premi in relazione alle
domande pervenute é l'approvazione e l'impegno di maggiori spese
derivanti da variazioni del prezzo del mercato dell'oro
BANDO DI CONCORSO
PER L'ASSEGNAZIONE DI PREMI DI FEDELTA' AL LAVORO E DEL
PROGRESSO ECONOMICO PER L'ANNO 1989
E' indetto il concorso per l'assegnazione di premi di fedeltà al
lavoro e del progresso economico, consistenti in medaglie d'oro e
attestati di riconoscimento.
FEDELTA' AL LAVORO
I premi di fedeltà al lavoro messi a concorso sono 250 ripartiti
come segue:
A) N. 65 a favore di lavoratori - dirigenti, impiegati ed operai
- che abbiano prestato ininterrotta attività lavorativa alle
dipendenze della stessa impresa industriale, commerciale, artigiana
od agricola.
Di questi: n. 45 sono riservati a lavoratori con almeno 30 anni
di anzianità di attività lavorativa e n. 20 a lavoratori collocati
a riposo a seguito di invalidità dovuta a malattia professionale o
ad incidente sul lavoro con almeno 25 anni di anzianità
lavorativa.
Per i minatori il periodo di attività lavorativa svolta
all'interno delle miniere viene maggiorato del 25%.
B) N. 150 a favore di coltivatori diretti con almeno 30 anni di
ininterrotta conduzione dello stesso fondo. Di questi: n. 120 sono
riservati a coloro i quali non hanno avuto nessun componente del
nucleo familiare già premiato negli anni precedenti e n. 30 a
familiari di premiati negli anni precedenti.
C) N. 5 a favore di titolari di imprese artigiane con almeno 30
anni di ininterrotta attività se gestita dal fondatore, anche in
presenza di variazione di forma giuridica, oppure con almeno 60
anni di ininterrotta attività se la gestione è proseguita con gli
eredi del fondatore.
D) N. 5 a favore di titolari di imprese con almeno 30 anni di
ininterrotta attività industriale o commerciale se gestite dal
fondatore, anche in presenza di variazione di forma giuridica,
oppure con almeno 60 anni di ininterrotta attività se la gestione è
proseguita con gli eredi del fondatore.
E) N. 15 a favore di lavoratori - impiegati ed operai - che
abbiano prestato ininterrotta attività lavorativa presso uno studio
professionale, presso un ente o istituzione pubblica o privata
oppure presso un'impresa appartenente a settori economici diversi
da quelli precedentemente indicati.
Di questi: n. 10 sono riservati a lavoratori con almeno 30 anni
di anzianità lavorativa collocati a riposo a seguito di invalidità
dovuta a malattia professionale o incidente sul lavoro.
F) N. 5 a favore di liberi professionisti che abbiano esercitato
ininterrottamente l'attività in Valle d'Aosta e siano iscritti al
relativo albo professionale da almeno 30 anni.
G) N. 5 a favore di lavoratori che abbiano prestato ininterrotta
attività presso alpeggi situati in Valle d'Aosta per almeno 25
anni.
Per concorrere all'assegnazione del premio di fedeltà al lavoro
gli interessati devono presentare domanda all'Assessorato regionale
dell'Industria, Commercio, Artigianato e Trasporti entro il 15
gennaio 1990, allegando certificato di nascita, di residenza,
nonché ogni documentazione utile a comprovare il possesso dei
requisiti e dei titoli richiesti. I certificati di nascita e di
residenza possono essere sostituiti da autocertificazione. I
documenti presentati a corredo della domanda, tutti in carta
libera, non verranno restituiti.
I moduli-domanda sono in distribuzione presso l'Assessorato
regionale dell'Industria, Commercio, Artigianato e Trasporti -
Servizio del Commercio P.zza della Repubblica, 15 - Aosta Tel.
0165/303520.
I concorrenti devono essere residenti ed aver svolto la propria
attività presso aziende situate in Valle d'Aosta.
Le piccole e medie imprese, industriali, commerciali, agricole
od artigiane devono avere la sede legale in Valle d'Aosta e
risultare regolarmente iscritte al Registro Ditte dell'Assessorato
Industria, Commercio, Artigianato e Trasporti (ad eccezione di
quelle agricole)
Non possono concorrere all'assegnazione del premio coloro che
abbiano, per lo stesso titolo, ricevuto altra onorificenza, premio
o attestazione dallo Stato, dall'Amministrazione regionale o da una
Camera di Commercio, Industria, Artigianato e Agricoltura.
E' computato, ai fini della determinazione dell'anzianità, il
periodo trascorso in adempimento di obblighi militari o servizio
equivalente.
Non è considerato interruzione dell'attività il periodo di
assenza per maternità anche se causa di licenziamento e
riassunzione.
I premi sono assegnati dalla Giunta regionale sulla base di
graduatorie formate per categorie e, all'interno delle categorie,
per gruppi, da apposita commissione composta da rappresentanti
degli imprenditori e dei lavoratori dipendenti.
I premi non assegnati in ciascuna categoria potranno essere
ripartiti, sentita la commissione di cui sopra, tra le categorie
interessate da un numero di domande eccedente il massimo
previsto.
PROGRESSO ECONOMICO
I premi del progresso economico sono assegnati a piccole e medie
imprese industriali, commerciali, agricole od artigiane,
individuali o costituite in forma societaria che si siano distinte
per aver apportato all'azienda notevoli perfezionamenti nei sistemi
di produzione e distribuzione con speciale riferimento
all'organizzazione del lavoro e all'allineamento tecnologico.
Le piccole e medie imprese che intendono concorrere
all'assegnazione del premio del progresso economico devono
presentare domanda all'Assessorato regionale dell'Industria, del
Commercio, dell'Artigianato e dei Trasporti entro il 15 gennaio
1990 direttamente o per il tramite delle proprie Associazioni di
categoria, descrivendo e documentando l'attività esercitata, la
data di inizio ed i perfezionamenti introdotti nella propria
azienda.
Le Associazioni di rappresentanza delle categorie
imprenditoriali possono segnalare all'Assessorato regionale
dell'Industria, del Commercio, dell'Artigianato e dei Trasporti, i
nominativi di imprese meritevoli di assegnazione del premio.
I requisiti ed i titoli devono essere posseduti alla data del 31
dicembre 1988.
La premiazione avrà luogo ad Aosta in data da destinarsi.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Si tratta della tradizionale manifestazione
che è organizzata annualmente dalla Regione per riconoscere la
fedeltà al lavoro ed al progresso economico.
Questa edizione del premio ripete a grandi linee lo schema di
quella dell'anno scorso, anche perché le variazioni più consistenti
erano già state apportate due anni fa quando, oltre a tenere in
particolare considerazione gli invalidi, si è provveduto ad
abbattere di cinque anni, portandolo da 35 a 30, il limite minimo
per ottenere i premi.
Le domande di partecipazione al concorso sono esaminate da una
commissione nella quale sono rappresentate sia le organizzazioni
dei lavoratori sia quelle degli imprenditori e dei datori di
lavoro. I numeri per ciascuna categoria sono quelli fissati l'anno
scorso e, in linea di massima, tengono conto delle domande
pervenute dai vari settori nel corso degli ultimi quattro anni. La
manifestazione per la consegna dei premi si svolge in genere nella
seconda domenica di maggio.
PRESIDENTE:
Se nessuno chiede la parola, pongo in
votazione la proposta di deliberazione in oggetto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Siccome l'Assessore alla Pubblica Istruzione,
Viérin, è momentaneamente assente, passiamo alla trattazione degli
oggetti relativi all'Assessore alla Sanità ed Assistenza Sociale,
Lanièce.
