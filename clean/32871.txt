Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1417 del 20 ottobre 2010 - Resoconto
OGGETTO N. 1417/XIII - Interrogazione: "Individuazione di una
nuova sede degli uffici dell'Amministrazione regionale".
Interrogazione
Preso atto della deliberazione della Giunta regionale n. 2604
del 1º ottobre 2010 con all'oggetto l'assunzione in locazione di un
immobile;
Ricordata l'interpellanza discussa nell'adunanza consiliare
del 6 maggio 2009 relativa a "Intendimenti in merito
all'individuazione di un'unica sede degli uffici
dell'Amministrazione regionale";
Rilevato che nella risposta il Presidente della Regione
assicurava "que d'ici peu on portera à l'attention du Conseil le
résultat des procédures qui ont été prévues pour une
rationalisation des bureaux de l'Administration régionale et
surtout le procès qu'on veut partager avec le Conseil concernant
les différentes initiatives pour les locaux concernant les bureaux
de l'Administration régional";
i sottoscritti Consiglieri regionali
Interrogano
il Presidente della Regione per conoscere lo stato dell'arte
relativo alla nuova sede per gli uffici dell'Amministrazione
regionale e quando saranno investiti del problema le competenti
Commissioni consiliari.
F.to: Rigo - Carmela Fontana - Donzel
Président
- La parole au Président de la Région,
Rollandin.
Rollandin (UV)
- Grazie Presidente.
I colleghi hanno posto la questione legata alla nuova sede per
gli uffici dell'Amministrazione regionale, a cui abbiamo fatto
riferimento in diverse occasioni. La Giunta conferma l'intenzione
di realizzare il nuovo immobile da destinare a sede di uffici
regionali, al fine di ottenere una maggiore razionalizzazione ed
efficienza delle funzioni svolte dagli uffici. Il collega Rigo sa
bene quante sono le sedi: sono più di 200, ce ne siamo soprattutto
accorti nel momento in cui abbiamo dovuto ordinare i
badge
per la timbratura, allora abbiamo cominciato a capire qual era
l'impegno e il costo relativo solo a questo piccolo problema. Le
dimensioni e i tempi per la realizzazione sono aspetti in avanzata
fase di definizione con il Comune di Aosta e con Vallée d'Aoste
Structure in relazione all'impiego complessivo della zona F8 bis,
in cui si intende collocare il nuovo immobile, e dipendono dalla
rimodulazione definitiva degli interventi da attuare in questa zona
e dalle aree che conseguentemente saranno disponibili anche a
seguito della possibilità di delocalizzare alcune attività
attualmente presenti invece al centro di Aosta. Solo quindi quando
sarà conclusa questa impostazione, che è in fase avanzata, e gli
interventi che interessano la zona F8 bis, sarà possibile procedere
nel dettaglio all'individuazione del nuovo immobile e
all'impostazione generale della razionalizzazione degli immobili
regionali anche al fine di una sua condivisione con il Consiglio.
Piano che terrà conto degli interventi portati avanti nel
frattempo, sempre nell'ottica di razionalizzare l'efficienza delle
strutture regionali e della messa in sicurezza delle stesse e degli
assessorati, che potrebbero essere collocati nel nuovo immobile.
Quanto prima quindi si arriverà ad una definizione almeno del punto
di riferimento, tenendo conto che l'altra questione piuttosto
complessa è di individuarne le dimensioni che sono conseguenti a
quante strutture saranno lì delocalizzate, lasciando liberi alcuni
palazzi all'interno della città di Aosta, che quindi ne sarà la
logica conseguenza. Grazie.
Président
- La parole au Conseiller Rigo.
Rigo (PD)
- Grazie Presidente.
Non avendo avuto più notizie e avendo preso atto della
deliberazione di cui alle premesse dell'interrogazione, di
un'assunzione in locazione di un nuovo immobile per i servizi
bibliotecari, non avendo avuto più notizie sulla razionalizzazione
degli uffici regionali, sulla loro rivoluzione logistica e
funzionale presentata dal Presidente della Regione nel corso
dell'adunanza, richiamata nell'interrogazione, del maggio scorso,
abbiamo presentato questa iniziativa. Abbiamo oggi appreso che quel
progetto non è stato messo nel cassetto, che si stanno definendo
con il Comune di Aosta e con Vallée d'Aoste Structure questioni non
secondarie. Continueremo a seguire con attenzione l'evoluzione di
questo indirizzo, perché il prossimo futuro è rappresentato anche
da sostenibilità finanziaria e ottimizzazione delle risorse umane,
quindi siamo convinti che una riorganizzazione degli uffici e dei
servizi dell'Amministrazione regionale sia necessaria sia nella
direzione che ricordavo prima e sia per le ragioni dette dal
Presidente che vorrei riassumere: si tratta del miglioramento
interno dei servizi dell'Amministrazione, la loro funzionalità, il
lavoro quotidiano dei dipendenti, il miglioramento della qualità
dei servizi resi ai cittadini e della qualità ambientale per la
città e per i comuni che si affacciano al comune capoluogo e
sicuramente minori costi di gestione. Immaginate le spese correnti,
le spese di piccola e ordinaria manutenzione, quelle di
straordinaria manutenzione. È sufficiente guardare le delibere
dell'Amministrazione e i provvedimenti dirigenziali: anche la
deliberazione a cui facevamo cenno nell'interrogazione necessita di
interventi strutturali. Or bene, rispetto alla sostenibilità
finanziaria, la nuova sede, secondo noi, potrebbe venire incontro a
questa grossa necessità. Attendiamo le prossime evoluzioni di
questo interessante progetto.
