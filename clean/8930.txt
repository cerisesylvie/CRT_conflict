Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3431 del 27 gennaio 1988 - Resoconto
OGGETTO N. 3431/VIII - REALIZZAZIONE DEL PROGETTO PER IL
CENTRO DI SENOLOGIA. (Interpellanza).
PRESIDENTE:
Do lettura dell'interpellanza presentata dal
Consigliere Sandri:
INTERPELLANZA
RICORDATA la mozione approvata all'unanimità dal Consiglio
regionale che impegna la Giunta a predisporre un progetto di Centro
di Senologia in grado di fornire a tutte le donne che lo richiedono
un efficace servizio diagnostico;
CONSTATATO che 10 mesi sono trascorsi dall'approvazione di tale
mozione e non si ha notizia alcuna;
PREOCCUPATO per l'apparente sottovalutazione del problema che,
ripeto, riguarda il carcinoma mammario che è una tra le principali
cause di morte per la popolazione femminile valdostana;
il sottoscritto Consigliere regionale
INTERPELLA
l'Assessore alla Sanità ed Assistenza Sociale per
conoscere:
- i motivi del ritardo della predisposizione del progetto per il
Centro di Senologia;
- i suoi intendimenti per giungere in breve tempo alla
realizzazione del progetto;
- i suoi intendimenti per consentire, nel frattempo, il minor
disagio possibile per le donne in età a rischio.
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI - (N.S.):
Vorrei rammentare al Consiglio la
mozione che è stata approvata nel marzo 1987 che impegnava la
Giunta a predisporre un progetto per la tutela della salute delle
donne, in particolare per la diagnostica precoce del carcinoma
mammario che, voglio ricordare, è la principale causa di morte per
tumore nelle donne in giovane età, cioè dai 35 ai 50 anni.
Sino ad oggi non abbiamo avuto informazioni di iniziative in
questo senso, perchè rimangono attivi soltanto i presidi già
presenti nel marzo 1987, cioè l'ambulatorio oncologico e le
attività divisionali di chirurgia e di medicina generale. Volevamo
sapere in che modo intendeva potenziare questo tipo di servizio ed
ottemperare agli impegni della mozione.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
È vero che all'unanimità è stata votata
una mozione al mese di marzo 1987, con cui si impegnava la Giunta a
presentare un programma per un centro di oncologia femminile
all'interno dell'ospedale, tant'è vero che già a quel momento
avevamo detto che avremmo valutato l'istituzione di un centro di
senologia insieme e con la collaborazione dell'Istituto Mario Negri
di Milano, che è uno dei consulenti per il programma di studio in
campo nazionale, dove la Regione Valle d'Aosta è capofila.
In seguito a questo è stato predisposto un progetto in cui il
centro di senologia dovrebbe essere istituito presso l'ex Pronto
Soccorso; parte dei lavori sono già iniziati, ma non hanno potuto
essere ultimati in quanto gli uffici ancora esistenti devono essere
spostati al quarto piano. Pertanto abbiamo dovuto prima ultimare i
locali al quarto piano dove c'era l'ex cucina, trasferire gli
uffici che sono attualmente dislocati all'ex Pronto Soccorso, per
poter terminare i locali.
Il progetto è stato concordato con il primario di medicina e
l'aiuto responsabile, dott. Di Vito, e ci auguriamo al più presto
di poter vedere ultimati i lavori e veder messo in funzione questo
centro.
Avevamo la speranza di poter trasferire almeno una parte degli
ambulatori di via Guido Rey al Beauregard, dove si stanno facendo
gli esami radiologici per le mammografie, purtroppo i locali che a
quel momento si pensava potessero essere disponibili, non lo sono
più in quanto è stato necessario trasferire parte dei laboratori di
chimica, come il Consigliere Sandri sa.
Oltre a continuare l'attività che già si porta avanti nei
consultori e sul territorio, purtroppo per poter avere un centro
funzionante dobbiamo aspettare che siano finiti questi lavori
all'ex Pronto Soccorso.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Mi pare che l'impegno della Giunta si
mantenga su questo tema e che l'Assessore voglia rispettare
l'impegno preso; questo è un fatto sicuramente positivo.
Ritengo però che non sia solo una questione di spazi, ma anche
un problema di tipo organizzativo; spero che si faccia
pubblicamente un progetto di campagna perchè tutte le donne in età
a rischio, cioè dai 50 ai 70 anni, abbiano un centro di riferimento
cui rivolgersi quando c'è un problema, oppure ancora meglio sarebbe
iniziare una campagna di medicina preventiva su questa fascia di
popolazione e vedere se è possibile fare una attività di
screening.
Ho presente che dall'ospedale sono giunte delle proposte in tal
senso e potrebbe essere interessante quanto meno analizzarle e
vedere in che modo e quando potranno essere realizzate,
eventualmente appoggiandosi alle strutture che già ci sono,
utilizzandole meglio, senza bisogno di farne di nuove.
Mi sembra di aver capito che sia in attivo un nuovo mammografo
per quanto riguarda la radiologia, pertanto sarebbe opportuno
vedere in questa occasione di ottimizzare l'organizzazione in modo
che le donne sappiano esattamente a chi riferirsi, perchè le donne
oggi non sanno bene dove andare: se al Beauregard o all'ospedale o
in via Guido Rey. Sarebbe bene che questo nodo fosse risolto in
occasione della entrata in funzione del nuovo mammografo.
