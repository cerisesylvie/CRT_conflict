Classificazione
SPORT E TEMPO LIBERO
Manifestazioni sportive



Oggetto del Consiglio n. 259 del 27 gennaio 2021 - Resoconto
OGGETTO N. 259/XVI - Interpellanza: "Azioni finalizzate a
ribadire l'importanza storica del Rally della Valle
d'Aosta".
Marguerettaz (Presidente) -
Punto n. 23 all'ordine
del giorno. La parola al collega Brunod, ne ha facoltà.
Brunod (LEGA VDA) -
Considerato che è volontà di un
gruppo di appassionati di
rally
di cercare di far rinascere
la grande manifestazione automobilistica attraverso
l'organizzazione del "Quarantatreesimo Rally Valle d'Aosta", dando
quindi continuità alla storia di questo grande evento valdostano
dove l'ultima edizione del Valle d'Aosta risale al 28 aprile 2012
con la quarantaduesima edizione; preso atto che dall'articolo
pubblicato sulla rivista specializzata "Rally e Slalom", dove si
parla della possibile riorganizzazione del "Rally Valle d'Aosta" si
apprende che vi è stata scarsa collaborazione e attenzione da parte
sia della Federazione Nazionale ACI Sport, sia degli organizzatori
dei rally collocati nella medesima zona rallystica, ovvero la prima
zona Piemonte-Valle d'Aosta; evidenziato che i regolamenti della
Federazione prevedono che in una prima fase gli organizzatori
debbano indicare due possibili dati per la calendarizzazione della
gara e che le date richieste dagli organizzatori valdostani in
quanto ritenute le più congeniali risultano essere quella del 25
aprile e come data di riserva quella del 1° maggio, poi appena dopo
la data del 25 aprile è risultata non fattibile quindi si è optato
per quella del 1° maggio; rimarcato che purtroppo nella prima
riunione della Federazione per la stipula dei calendari vengono
riscontrate problematiche su entrambe le date richieste in quanto
non viene rispettata la distanza delle tre settimane fra una gara e
l'altra all'interno della stessa zona; preso atto che gli
organizzatori del "Rally della Valle d'Aosta" a questo punto
chiedono alla Federazione di indicare loro una data plausibile e
vengono quindi proposte loro delle date che purtroppo nuovamente in
un secondo momento trovano opposizione dalla Federazione, in questo
caso vengono proposte la data del 28 marzo, del secondo week-end di
agosto e a metà ottobre; constatato che l'ultima data rimasta
disponibile e proposta dalla Federazione ma non ritenuta la più
congeniale dagli organizzatori sia per quanto riguarda i diversi
aspetti organizzativi, sia per motivi legati alle tempistiche e
alle limitazioni legate all'emergenza sanitaria risulta essere la
data del 28 marzo; considerata la grande delusione per i rapporti
avuti con la Federazione - tanto per citare un esempio sentirsi
dire che siamo gli ultimi arrivati ha fatto molto male a questo
gruppo di organizzatori; il "Rally Valle d'Aosta", anche se non si
è svolto per otto anni, ha una storia e una tradizione che nessuno
può calpestare - ma al tempo stesso l'enorme voglia di riportare
tale evento nella nostra regione al momento la gara risulta quindi
essere inserita in calendario in data 28 marzo 2021 nonostante
tutte le diverse problematiche sopra evidenziate; constatato che
dal calendario nazionale "Rally 2021" nella zona Piemonte-Valle
d'Aosta risultano esserci 15 competizioni nella regione Piemonte e
1 sola invece nella regione Valle d'Aosta; evidenziata la grande
importanza che ha sempre avuto il "Rally della Valle d'Aosta" sotto
l'aspetto turistico e promozionale e considerando che da normativa
prevista sull'annuario sportivo al punto 31.2.4 delle norme
generali 2021 relativamente al settore rally vi è scritto: "l'ACI
Sport, sentito il delegato regionale e gli organizzatori
interessati, potrà concedere delle deroghe sugli interventi
temporali minimi tra i vari rally", con questa premessa si
interpella l'Assessore competente per conoscere se vi sia interesse
e attenzione per cercare di riportare questo grande evento nella
nostra regione; se vi sia l'intenzione di collaborare con gli
organizzatori e quindi di interfacciarsi direttamente con la
Federazione nazionale per cercare di ribadire l'importanza storica
delle numerose edizioni del "Rally della Valle d'Aosta", mettendo
anche in evidenza la sproporzionalità di gare organizzate nella
regione Piemonte (ben 15) rispetto a 1 sola gara nella regione
Valle d'Aosta, nonostante facciano parte della medesima zona
rallystica, la prima zona, e quindi cercare nel più breve tempo
possibile delle soluzioni alternative per trovare una migliore
collocazione della competizione nel calendario nazionale "Rally
2021", che tengano conto anche delle diverse richieste manifestate
dagli organizzatori della manifestazione valdostana.
Ci tenevo, prima di passare la parola all'Assessore anche
evidenziare alcuni dati molto importanti che fanno capire
l'importanza di questo evento. Questo gruppo di appassionati circa
un anno fa ha creato un gruppo
Facebook
, un gruppo pubblico,
per capire se c'era interesse dietro questa manifestazione. Questo
gruppo ha più di duemila sostenitori in un anno e come obiettivo
aveva di ricordare i migliori momenti del "Rally della Valle
d'Aosta" cercando di far tornare in vita questa manifestazione.
Sono state organizzate delle dirette Facebook che hanno ottenuto
grandissimi successi, hanno ottenuto mediamente duemila
visualizzazioni per ogni diretta. Queste dirette hanno coinvolto
dei grandi piloti a livello nazionale e mondiale, tanto per citarne
alcuni: Miki Biasion, campione del mondo, Paolo Andreucci 9 volte
campione del mondo, Andrea Crugnola, Felice Re 9 volte campione
della Valle d'Aosta. Insieme a questi grandi campioni è stato
scelto di affiancare sempre dei piloti locali di grande fama tipo
Chentre, Blanc, Nale, assieme a tutta una serie di ragazzi giovani
e soprattutto anche delle ragazze molto appassionate del settore
rallystico. C'è stato quindi fin da subito grande interesse e
attenzione per questa gara.
Per passare ai numeri che può portare un evento simile, si
presume all'incirca di avere 100-120 equipaggi al "Rally della
Valle d'Aosta", che vuol dire 200-240 persone tra piloti e
navigatori, mediamente al seguito ci sono 2 o 3 meccanici per ogni
auto, quindi vorrebbe dire altre 250-300 persone più tutti gli
addetti ai lavori che seguono tale evento: giudici, cronometristi,
commissari, fotografi. Un evento simile nella data prevista del 28
marzo, che risulta essere quella non più ottimale... e a porte
chiuse come potrebbe essere viste le situazioni di pandemia,
potrebbe portare nella nostra regione 700-800 persone. Anche sotto
l'aspetto economico, quindi, sarebbe un grande segnale di
ripartenza per tutte quelle attività legate a questa
manifestazione. Inoltre il gruppo di organizzatori in quest'ultimo
periodo sta avendo grande riscontro su questa manifestazione in
quanto stanno arrivando parecchie telefonate per chiedere
informazioni e certezze sulla gara, quindi c'è la conferma
dell'importanza dell'evento.
Per quanto riguarda il discorso Regione Valle d'Aosta,
purtroppo, probabilmente non si è stati così bravi a far passare
l'importanza storica di questa manifestazione, delle sue
peculiarità e anche delle sue problematiche legate a determinati
periodi dell'anno che quindi sarebbe stato giusto far presente.
Come ovviamente ho ribadito nella premessa, gli organizzatori
avrebbero preferito un altro periodo, però da parte della
Federazione non c'è stata disponibilità. In ottica dell'evento che
dovrebbe svolgersi a marzo, gli organizzatori sono già in contatto
anche con un gruppo di ragazzi che si sono dimostrati disposti, fin
da subito, per realizzare le dirette delle prove speciali di questo
evento in modo tale da portare nella casa di tutti gli appassionati
le grandi immagini spettacolari di questa manifestazione
soprattutto se dovesse essere svolta a porte chiuse.
Termino l'illustrazione di questa interpellanza augurandomi che
ci sia da parte sua interesse e attenzione per questa grande
manifestazione e, vista la sua grande importanza non solo dal punto
di vista sportivo ma anche turistico, possa essere collocata
all'interno dei grandi eventi della Valle d'Aosta.
Presidente -
Su indicazione del collega Brunod, passo la
parola all'assessore Jean-Pierre Guichardaz.
Guichardaz J. (PCP) -
Grazie, collega, per avermi
indicato. Questa sua interpellanza evoca in me e credo in tanti di
noi anche ricordi antichi, anche nostalgie, quanto meno tra i
colleghi più datati o, come si dice adesso, tra i diversamente
giovani. Credo che tutti noi, quando eravamo ragazzi, abbiamo
seguito il "Rally della Valle d'Aosta", io mi ricordo che facevamo
dei cortei di motorini per andare a vedere la mitica
"Allein-Doues", quindi mi ha un po' rigenerato anche nei ricordi,
una gara, come lei ha detto a premessa, molto affascinante, quindi
dal passato illustre, lei ha citato anche tanti campioni che hanno
avuto modo di calcare la nostra Valle. Il "Rally della Valle
d'Aosta" fu prova del Campionato italiano Rally e del Campionato
europeo, in tempi più recenti è stato inserito nel calendario del
"Trofeo Rally Asfalto" e per tutti gli appassionati il rally
valdostano era un appuntamento imperdibile con prove davvero
mozzafiato. Io ricordo "l'Allein-Doues" ma la prova di Pila,
Cérellaz, Fénis, La Salle... ricordo anche, tra l'altro, la
polemica che ci fu nel 1977, lei era appena nato, aveva un anno, ma
io me la ricordo per il famoso taglio che fu fatto nella
"Allein-Doues" e che scatenò poi un contenzioso che durò più di un
anno e alla fine si risolse con un nulla di fatto.
Sono 42 le edizioni disputate tra il 1971 e il 2012 prima del
definitivo
stop
, stop che fu dovuto credo alla mancanza di
fondi, non regionali, perché noi abbiamo sempre contribuito come
Amministrazione regionale ma fondi probabilmente di altra
provenienza, quindi
sponsor
e immagino altre tipologie di
fondi delle Federazioni e forse anche, da quello che mi è stato
riferito, da un insufficiente appoggio proprio da parte di ACI
Sport nel sostenere questo evento valdostano.
L'Amministrazione regionale ha sempre riconosciuto un ruolo di
primo piano nel "Rally della Valle d'Aosta" sia sotto il profilo
tecnico sportivo, sia sotto quello turistico-promozionale e ha
sempre sostenuto finanziariamente l'organizzazione mediante la
concessione di contributi previsti proprio dalle norme regionali di
sostegno all'organizzazione in Valle d'Aosta delle manifestazioni
sportive.
Mi riferiscono gli uffici che, per le ultime tre edizioni, i
contributi riconosciuti dalla Regione all'ente organizzatore sono
ammontati a 45 mila euro per l'edizione 2012-2011, 44 mila per
l'edizione 2010, pari a poco meno del 25 percento delle spese
ammissibili, quindi immagino che il resto delle necessità
finanziarie provenisse dalle quote di iscrizioni, che sono peraltro
piuttosto importanti, dagli sponsor e anche da quote provenienti
dalla Federazione.
Lo scorso 21 gennaio, probabilmente è stato informato da parte
degli organizzatori, ho avuto modo di incontrare i Signori Lattanzi
e Viérin, che è il presidente dell'Automobile Club Valle d'Aosta
Sport, della CVA Sport, i quali mi hanno appunto espresso la
volontà di portare nuovamente il rally in Valle d'Aosta
organizzando il "Quarantatreesimo Rally Valle d'Aosta" e anche, tra
l'altro, un'interessante prima edizione di un "Rally Historic
Vallée d'Aoste" da disputarsi appunto con auto storiche.
Le date assegnate alla manifestazione da ACI, come lei ha
giustamente segnalato, sarebbero il 27 e il 28 marzo prossimi.
Queste sono le date che mi sono state date - scusi il gioco di
parole - come per certe, peraltro. La previsione in termini di
numero di partecipanti, da quello che riferiscono gli
organizzatori, sarebbe di circa 100 equipaggi per il "Rally VdA" e
una cinquantina per quello storico, quindi contabilizzano anche dei
discreti numeri considerato che, oltre agli equipaggi, poi vi è
tutto l'armamentario di meccanici e accompagnatori che fanno
comunque di questa gara un interessante anche bacino da un punto di
vista turistico sicuramente anche per la ricettività.
Proprio per il suo valore storico, evocativo e anche sportivo,
credo, quindi, che possa essere - e lo dico qui anche ufficialmente
- di nostro interesse il sostegno fattivo, sia logistico che
finanziario, poi ovviamente il tutto va traguardato con gli Enti
locali, con la Questura, con tutti i soggetti che comunque devono
assicurare anche la sicurezza, l'agibilità e la percorribilità di
questo evento, però da parte nostra noi auspichiamo, quindi, che
possa essere fatto, lo finanzieremo ai sensi delle norme vigenti e
auspichiamo anche che possa essere poi assunto l'impegno da parte
della Regione di non far mancare agli organizzatori adeguati
sostegni finanziari, anche per le eventuali future edizioni del
Rally, che speriamo possano poi di nuovo entrare in un calendario
regolare e ricorrente. A tal proposito abbiamo già suggerito agli
organizzatori di fare domanda di contributo economico ai sensi
della legge n. 3/2004, che è la legge dello sport, stiamo altresì
valutando - ma sono valutazioni che comportano comunque una serie
di analisi relative poi anche ai flussi e alla capacità di
quest'evento di essere diffuso e veicolato tramite i
media
e
gli organi di informazione - la possibilità di ulteriori azioni di
sostegno anche di tipo promozionale.
Per quanto riguarda la sua seconda domanda: "se vi sia
l'intenzione di collaborare con le organizzazioni, quindi di
interfacciarsi con la Federazione nazionale per cercare di ribadire
l'importanza storica di questo evento", posso dirle che l'assenza
dal circuito del rally per tanti anni ha probabilmente, in base a
ciò che ci è stato detto proprio dai Signori Lattanzi e Viérin,
determinato la descritta indisponibilità di ACI Sport a cercare una
migliore collocazione a calendario dell'evento e ha fatto sì che
per questa edizione il "Rally della Valle d'Aosta" debba ripartire
dal basso, cioè debba fare in qualche modo - da quello che ci è
stato detto, poi io riferisco - una sorta di gavetta essendo
interrotto da più di una decina di anni prima di rientrare nel
circuito del Campionato italiano. Infatti, per quest'anno la
competizione è stata inserita nel calendario delle gare
promozionali nazionali, quindi il calendario dei rally italiani e
non nel circuito italiano rally. Se la competizione riuscirà
auspicabilmente a consolidarsi nuovamente nel panorama delle
competizioni a livello nazionale, credo che potranno sicuramente
ambire, gli organizzatori della gara, a una migliore collocazione
nel calendario gare. Ovviamente, un doppio appuntamento, magari
anche con un percorso su neve e ghiaccio, sarebbe anche molto
interessante e di richiamo e in tal senso noi abbiamo dato anche la
nostra disponibilità a lavorare. Al riguardo si evidenzia anche la
necessità ovviamente di un coinvolgimento dell'Automobile Club
Valle d'Aosta, in particolare il suo presidente Ettore Viérin, che,
in qualità di delegato regionale Valle d'Aosta dell'ACI Sport,
sicuramente potrà dare un apporto fondamentale.
Noi quello che possiamo assicurare, se vogliamo, oltre che un
interessamento, anche una nostra azione di
moral suasion
nei
confronti della Federazione Nazionale ACI Sport come ci richiedeva
lei e come ci hanno in qualche modo sollecitato, ma in modo molto
discreto, tra l'altro, non abbiamo avuto insistenze di nessun
genere, ma riteniamo che la manifestazione e l'evento siano
talmente importanti e talmente significativo anche un ritorno di
questo evento, che faremo il possibile con tutti gli interlocutori
per cercare di valorizzare e, non so quanto sarà possibile,
modificare il calendario perché credo che oramai le cose siano
molto avanti. Tenga conto che del 28 e 29 marzo noi lo sappiamo dal
21 gennaio che vi è questa calendarizzazione, comunque siamo in
continuo contatto - e poi finisco -  con gli organizzatori e
la terremo informata o la terranno informata.
Presidente -
La parola al collega Brunod.
Brunod (LEGA VDA) -
Grazie Assessore per la risposta e
soprattutto per aver capito che anche lei è appassionato di questo
meraviglioso sport automobilistico avendo seguito negli anni le
varie edizioni.  Mi fa molto piacere di aver capito che quindi
c'è continuità nel sostenere questa manifestazione com'è stata
negli anni passati nelle grandi edizioni del "Rally della Valle
d'Aosta", questo è molto importante perché ovviamente sono
manifestazioni di un livello così alto che, senza sostegno degli
sponsor
dei vari enti pubblici, non si riescono a ottenere
quei grandi risultati sperati che permettono di portare anche una
grande immagine della Valle d'Aosta a livello nazionale e
internazionale. Questo mi fa molto piacere e mi fa anche piacere il
fatto che lei è stato onesto di dirmi che ha avuto un incontro con
gli organizzatori il 21 gennaio a fronte della data della mia
presentazione dell'iniziativa il 15 gennaio, quindi fa piacere che
le nostre iniziative stimolano poi voi a portare avanti queste
iniziative, quindi portare attenzione su tutti i settori.
Farebbe piacere a me ma soprattutto agli organizzatori se, come
ha detto, si può attivare con Roma con l'ACI Sport per vedere,
anche in caso di eventuali rinvii della gara perché comunque marzo
non è così lontano, quindi potrebbero esserci delle situazioni
delicate dovute alla pandemia, come sappiamo, ogni giorno ne esce
una, quindi magari sentire Roma ed eventualmente concordare con gli
organizzatori delle nuove date di recupero che vadano meglio per la
nostra Regione in base alle nostre criticità, perché, come
sappiamo, siamo una regione alpina di montagna e in determinati
periodi dell'anno questa manifestazione potrebbe avere delle
problematiche. Cercare quindi una data migliore, anche perché, come
ho detto prima nelle premesse, in base all'annuario, sentiti ACI
Sport di Roma, gli organizzatori del Piemonte... che sono 15,
essendo sì la giurisdizione sportiva Piemonte-Valle d'Aosta la
stessa, però c'è anche una certa distanza, si potrebbe permettere
una deroga a questa famosa distanza delle 3 settimane. Io credo che
due settimane tra un rally nel cuneese e un rally della Valle
d'Aosta ci può pienamente stare. Grazie quindi per il suo
interesse, grazie per il suo impegno per il rally e termino il mio
intervento.
