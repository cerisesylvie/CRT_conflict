Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2748 del 20 novembre 1991 - Resoconto
OGGETTO N. 2748/IX Smaltimento dei rifiuti ingombranti,
inerti e speciali
(Interpellanza)
.
Presidente
Do lettura dell'interpellanza presentata
dal Consigliere Ricca-rand:
Interpellanza Premesso che i cittadini, gli artigiani e gli
imprenditori incontrano difficoltà insormontabili per smaltire
rifiuti ingombranti, inerti e rifiuti speciali;
Rilevato che i cittadini devono sottoporsi a vere e proprie
peregrinazioni in vari uffici e comuni alla ricerca di una modalità
corretta per lo smaltimento di tali rifiuti;
Rilevato altresì che al termine di tale ricerca molti, non
avendo ricevuto risposta, finiscono per lo scaricare abusivamente i
rifiuti in qualche località con grave pericolo e danno
ambientale;
il sottoscritto Consigliere regionale del Gruppo Verde
Alternativo
interpella
l'Assessore regionale alla Sanità ed Assistenza Sociale per
sapere che cosa è stato fatto e che cosa si intende fare per
permettere un regolare smaltimento da parte di cittadini, artigiani
e imprenditori dei seguenti rifiuti:
a) rifiuti ingombranti;
b) inerti;
c) rifiuti speciali derivanti da attività artigianali.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Questa interpellanza è stata
presentata constatando la persistente grave difficoltà che
incontrano i cittadini, ma anche gli artigiani e i piccoli
imprenditori, per smaltire una serie di rifiuti; mi riferisco in
particolare ai cosidetti rifiuti ingombranti, agli inerti e in
genere ai rifiuti speciali derivanti da attività produttive. Un
cittadino che deve smaltire una quantità molto limitata di inerti,
per esempio derivanti da un minimo di intervento di
ristrutturazione interna di un alloggio, non sa dove andare a
depositare questi materiali; si rivolge ai comuni e non viene data
una risposta, si rivolge alla Regione, a chi gestisce l'impianto di
smaltimento, nel caso di Aosta e dei comuni vicini, e non viene
data nessuna risposta, per cui alla fine molti cittadini si
arrangiano, quindi vanno a scaricare dove nessuno li vede, perché
non sanno come fare. Questa è una situazione grave che tocca tutta
la cittadinanza, che in determinati momenti si trova di fronte a
questo problema.
C'è poi un problema più specifico che riguarda gli artigiani, le
piccole imprese, per quanto riguarda tutta una serie di attività,
come ad esempio le tipografie, per le vernici che usano nel lavoro
produttivo, e tutta un'altra serie di attività artigianali che
producono i cosidetti "rifiuti speciali" che non si sa come
smaltire. Esiste un problema, ad esempio quello dello smaltimento
dei pneumatici, abbastanza grave; io ne ho visti gettati alla
rinfusa dentro i cassonetti, cosa che evidentemente non può essere
accettata. Pertanto questo è un problema che bisogna che sia
affrontato e risolto.
Sul piano legislativo tutto questo era già previsto all'interno
della legge 37/82, che aveva predisposto una normativa, un certo
tipo di smaltimento di questi rifiuti; bisogna dire che, a quasi
dieci anni di distanza da quella legge, non siamo ancora in grado
di fornire delle indicazioni e delle strutture che possano
consentire questo smaltimento. Da qui questa interpellanza per
sapere cosa intende fare la Giunta e in particolare l'Assessorato
regionale alla sanità, che è competente in questo settore, per fare
in modo che non si ripetano queste situazioni. Situazioni che vanno
poi a determinare un ulteriore degrado ambientale, perché c'è una
disseminazione di discariche, ci sono discariche abusive da tutte
le parti e non c'è un controllo su quello che avviene.
Quindi vorrei chiedere se ci sono delle iniziative in atto,
entro quali tempi, per risolvere i problemi che riguardano in
particolare i rifiuti ingombranti, gli inerti e i rifiuti
speciali.
Presidente
Ha chiesto di parlare l'Assessore alla
Sanità e Assistenza Sociale Beneforti, ne ha facoltà.
Beneforti (DC)
In merito alla problematica dello
smaltimento dei rifiuti urbani inerti, ingombranti, tossici e
nocivi, nonché speciali, derivanti da attività produttive,
l'Assessorato ha predisposto le linee e i piani che intende
realizzare per questo smaltimento.
Nella lettera di risposta da me inviata anche alla Associazione
artigiani della Valle d'Aosta e rimessa per conoscenza anche ai
gruppi consiliari presenti in questo Consiglio, sono contenuti
alcuni aspetti delle linee del piano che si intende realizzare a
breve e medio termine.
Comunque, in risposta alle domande dell'interpellante, faccio
presente quanto segue. Per quanto riguarda i rifiuti ingombranti, è
noto che è competenza dei comuni istituire gli appositi servizi di
raccolta, trattandosi di un tipo di rifiuti classificato ai sensi
dell'articolo 2 del DPR 10 settembre 1982, n. 915: rifiuto solido
urbano. Per ciò che concerne lo smaltimento finale, i comuni
possono conferire tali rifiuti presso il centro di compattazione di
Brissogne, che è incaricato di procedere alla triturazione ed
immissione in discarica degli stessi; per cui sono i comuni che
devono provvedere alla raccolta dei rifiuti ingombranti, portarli a
Brissogne per lo smaltimento degli stessi.
In merito allo smaltimento dei rifiuti inerti, si precisa che
attualmente vi sono in esercizio sei discariche regolarmente
autorizzate: Introd, Avise, Saint-Pierre, Sarre, Brusson, Ayas,
Fénis e Saint-Rhémy, ed altre le cui autorizzazioni sono in fase di
definizione, come Valtournenche, La Salle, Hône. Inoltre diversi
sopralluoghi sono stati effettuati, da parte dell'apposito gruppo
tecnico di lavoro dell'Assessorato, per valutare la idoneità di
aree individuate dai comuni, da destinare allo scopo della raccolta
degli inerti. Questi progetti sono in fase di elaborazione.
I comuni interessati, i cui progetti sono stati fatti oggetto di
sopralluogo e sono in via di autorizzazione, sono:
Saint-Christophe, Courmayeur, Aymavilles, Nus, Chambave,
Pontey.
Comunque, al fine di affrontare in modo organico la
problematica, questo Assessorato ha ritenuto di interessare in via
diretta i comuni nonché l'Anci, che si resa disponibile a
collaborare per una sollecita definizione della stessa.
Infatti abbiamo avuto in questi giorni incontri diretti con i
comuni e anche con l'Anci, per affrontare definitivamente questo
problema degli inerti. Se questa dichiarata collaborazione dei
comuni per la individuazione delle aree necessarie a realizzare le
discariche non si dovesse concretizzare in breve tempo,
provvederemo come Regione alla elaborazione e realizzazione di un
piano regionale per lo smaltimento degli inerti, così come è
avvenuto a suo tempo per il piano cave.
Per quanto riguarda lo smaltimento dei rifiuti speciali
derivanti da attività artigianali, questo Assessorato, in attesa di
realizzare gli impianti previsti dalla legge 16 giugno 1988, n. 44,
in particolare il centro di stoccaggio provvisorio, la cui
progettazione esecutiva è già in fase di elaborazione, sta
definendo la costituzione di un centro provvisorio da ubicare
presso l'impianto di compattazione di Brissogne, la cui messa in
funzione è prevista già per i primi mesi del prossimo anno, in
attesa di realizzare, a Brissogne, il progetto globale dello
stoccaggio.
Queste sono le risposte per quanto riguarda i rifiuti
ingombranti, gli inerti, e per quanto riguarda i rifiuti speciali
derivanti da attività artigianali. Con gli artigiani ho avuto degli
incontri e sono a conoscenza delle linee che si stanno portando
avanti.
Si dà atto che dalle ore 10,09 presiede il Vicepresidente
Bich.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Prendo atto della risposta puntuale
dell'Assessore, rilevo però che siamo ancora lontani dal trovare
una soluzione soddisfacente, perché ho sentito elencare alcune
discariche per inerti già predisposte dai comuni.
Sono poche però, perché sono eminentemente strutture a livello
comunale e solo in un caso a livello intercomunale; fra l'altro si
nota l'assenza totale del comune di Aosta, che è un bacino che
esprime delle necessità molto grosse, per cui abbiamo 35mila
abitanti che non sanno dove andare a scaricare gli inerti. Quindi
mi sembra che, soprattutto nei confronti del comune di Aosta,
bisognerebbe avviare, come Amministrazione regionale, una
trattativa bilaterale, in modo da arrivare a sbloccare questa
situazione ed individuare un'area in cui è possibile smaltire
questi inerti, e, in carenza di una volontà e di una decisione
concreta da parte del comune di Aosta, credo sarebbe opportuno un
intervento diretto dell'Amministrazione regionale perché
chiaramente è il problema più grosso che abbiamo.
E' un problema che viene segnalato settimanalmente; gli uffici
delle ditte che smaltiscono i rifiuti, gli uffici dei comuni,
vengono tempestati di telefonate a cui non si riesce a dare
risposte, per cui il cittadino deve fare un iter di decine di
telefonate per, alla fine, non riuscire ad avere una risposta
risolutiva.
Prendo atto di questa volontà di arrivare nei primi mesi del
1992 alla istituzione di un centro provvisorio per lo stoccaggio
dei rifiuti speciali, che è invece un problema che riguarda
soprattutto le attività produttive.
Mi auguro che questa scadenza sia rispettata, in modo da evitare
che i rifiuti speciali finiscano abusivamente - come succede adesso
- nei cassonetti, con problemi di inquinamento della discarica e
tutto quello che ne consegue.
Chiederei anche all'Assessore se mi può dare copia della
risposta, in modo che sia possibile, da parte nostra, seguire
l'evoluzione di questa vicenda e l'attuazione concreta di questi
orientamenti che sono stati delineati.
