Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1797 del 27 gennaio 1986 - Resoconto
OGGETTO N. 1797/VIII - RISTRUTTURAZIONE DELL'IMMOBILE DI
PROPRIETÀ REGIONALE EX CASA GAGLIARDI. (Interpellanza).
PRESIDENTE:
Do lettura dell'interpellanza presentata dal
Consigliere Viberti:
INTERPELLANZA
PRESO ATTO che a circa due anni dall'acquisto dell'immobile
denominato "ex Casa Gagliardi" non si è ancora iniziata la sua
ristrutturazione;
RICORDATO che la destinazione del medesimo era a "casa
parcheggio";
CONSIDERATO che la realtà del fabbisogno abitativo nel Comune
di Aosta non è affatto mutata, si
INTERPELLA
l'Assessore regionale competente per conoscere le cause del
ritardo e quali siano le attuali intenzioni della Giunta in merito
alla destinazione del fabbricato.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Per fortuna le iniziative del
sottoscritto relative al movimento del personale dipendente o
comunque interessante l'attività della SITAV hanno procurato dolori
fisici solo ad uno degli esponenti della D.C. presenti in Giunta, e
se avessi saputo che tali conseguenze erano così pesanti mi sarei
ben guardato dal prendere iniziative del genere! Sono quindi felice
che almeno l'Assessore Fosson sia presente, sperando che sia in
grado di dare le delucidazioni che l'interpellanza richiede.
Credo sia inutile insistere sull'illustrazione
dell'interpellanza che mi pare sia piuttosto chiara, anche perché
non è lunghissima ma si riferisce ad un argomento che è stato più
volte trattato (anche nel corso dell'ultimo Consiglio sono già
state date delle indicazioni da parte dell'Assessore in merito),
per cui resto in attesa di avere conferma di cose peraltro già
dette per poi replicare.
PRESIDENTE:
Ha chiesto di parlare l'Assessore ai Lavori
Pubblici, Fosson; ne ha facoltà.
FOSSON (D.C.):
In Consiglio regionale, nel corso della
discussione dell'ultima mozione nella scorsa adunanza, avevo avuto
modo di dire che la destinazione della casa Gagliardi era, a lunga
scadenza, casa per gli ufficiali e militari del Presidio di Aosta,
ed a breve scadenza casa-parcheggio in funzione della
ristrutturazione del quartiere Cogne. Lo confermo in questa sede,
nel rispondere a questa interpellanza.
L'interpellante chiede quali sono le cause del ritardo rispetto
alla progettazione ed alla ristrutturazione della casa Gagliardi e
quali sono le intenzioni della Giunta in merito alla destinazione.
Sulla seconda parte ho già risposto, sulla prima devo dire che
abbiamo dato incarico, come Giunta regionale, il 24.10.1984
all'Arch. Giuffrè per la progettazione di massima della
ristrutturazione della casa Gagliardi. L'Arch. Giuffrè ha
presentato il progetto di massima nel gennaio 1985, il quale
prevede di ricavare nell'immobile 13 alloggi, demolendo diversi
bassi fabbricati che sono sorti intorno al corpo principale. Il
problema è stato quello di avere dal Comune di Aosta il parere e la
concessione edilizia, dopo di che è stato dato incarico allo stesso
architetto di redigere il progetto esecutivo.
Ho avuto modo di parlare con il progettista non più tardi di
sabato e mi ha assicurato che nel giro di un mese sarà in grado di
consegnare gli elaborati del progetto esecutivo.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Visti i precedenti dell'Assessore Fosson
in materia di promesse, a questo punto speravo già di vedere le
ruspe in azione per quello che concerne il raccordo autostradale,
ma le ruspe non si vedono; non si vedono nemmeno i geometri che
picchettano, anzi non si vede manco il progetto di tutto questo;
sarà un caso.
Potremmo invece ricordarci della legge relativa alle locazioni:
anche per quella, di promessa in promessa, passano gli anni.
Speriamo in questa promessa che è stata fatta per interposta
persona, se non altro non è proprio la promessa dell'Assessore
Fosson ma è quella di un progettista che dice: fra un mese ci sarà
il progetto esecutivo.
Nel frattempo però questo immobile a disposizione non è, il
problema resta; rispetto al quartiere Cogne il Comune sta per
operare delle scelte diverse da quelle che erano le stesse
decisioni prese dal Consiglio comunale, siamo in pieno caos e non
mi sembra che l'Amministrazione regionale dia una mano. Tra l'altro
la preoccupazione è per questo lungo periodo: che cosa significa?
Fra dieci anni verranno utilizzate per gli ufficiali?
La ristrutturazione del quartiere Cogne, se seguisse dei piani
quali erano quelli previsti dall'OLKOS, piani di un intervento non
violento ma soffice rispetto alla realtà del quartiere ed alle
necessità di spostamento degli abitanti, probabilmente per molto
tempo dovrebbe restare disponibile questo immobile come
casa-parcheggio, mentre voci che già da tempo si sentono rispetto
alle necessità di questa particolare categoria di cittadini che
sono i militari, fanno intuire che questo lungo periodo non
dovrebbe essere poi così lungo, per cui con dispiacere devo dire
che non sono soddisfatto della risposta data e sono preoccupato
perché il patrimonio immobiliare della Regione è in continuo
aumento, ma neppure dove ci sono delle possibilità di intervenire
in modo concreto rispetto a degli acquisti che molto spesso non
hanno avuto alcuna ragione di essere fatti, neppure dove la ragione
c'era, si riesce a mettere in essere degli interventi che
suffragano la scelta fatta. Esprimo allora un grave biasimo nei
confronti dell'Assessore e della Giunta tutta.
