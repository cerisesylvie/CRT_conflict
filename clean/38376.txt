Classificazione
OPERE PUBBLICHE
ORDINE PUBBLICO - FORZE ARMATE



Oggetto del Consiglio n. 1922 del 22 marzo 2016 - Resoconto
OGGETTO N. 1922/XIV - Interpellanza: "Affidamento diretto di
lavori al Consorzio stabile Gecoval di Saint-Vincent".
Follien (Presidente) -
Punto n. 14 dell'ordine del
giorno. Per l'illustrazione, la parola al Consigliere Ferrero.
Ferrero (M5S) -
Grazie Presidente.
Torniamo a fare qualche approfondimento sulla questione della
Gecoval, che è quell'impresa che ha sede a Saint-Vincent e che è
stata interessata da un'interdittiva antimafia da parte della
Questura di Aosta. Le fasi sono state un po' alterne, c'è stato un
ricorso, ma alla fine è stato riconosciuto che l'interdittiva
antimafia emessa nei confronti di Gecoval era legittima e dovuta. È
l'ennesimo caso di fronte al quale non si può fare finta di nulla e
dire che la Valle non è interessata da fenomeni di infiltrazione
comunque mafiosa, 'ndranghetista, anche perché alcuni dei
responsabili di questa ditta sono stati arrestati. Non si parla di
sospetti, si parla di una grossa inchiesta svolta dalla Procura di
Parma, che è ancora in corso, nella quale si ipotizza il
riciclaggio di denaro sporco.
Che ci faceva la Gecoval in Valle d'Aosta, che ci facevano
questi signori in Valle d'Aosta? È difficile capirlo, e con
l'interpellanza si cerca di fare un po' di chiarezza. Sono stati
affidati alla Gecoval due lavori direttamente dall'Amministrazione
regionale per importi che erano tutt'altro che trascurabili, perché
se non sbaglio qui vedo 152 mila euro per un affidamento diretto in
economia, 55 mila euro per un affidamento in economia mediante
cottimo fiduciario, tutti lavori urgenti, 196.539.055 affidamenti
in economia mediante cottimo fiduciario. La Regione peraltro è in
buona compagnia, perché ci sono delle procedure semplificate di
affidamento dei lavori alla Gecoval anche da parte del Comune di
Aosta e di altri Comuni valdostani, e qui effettivamente emerge
qualche preoccupazione. Come mai si affidavano direttamente senza
gara dei lavori di tale entità ad una ditta che poi effettivamente
è risultata essere in queste condizioni, perché? Che tipo di
valutazione era stata fatta?
Qui la prima cosa che si chiede è quali sono le ragioni, perché
avete individuato, chi ha individuato la Gecoval, attualmente
indagata per mafia, come ditta di fiducia per fare dei lavori? Una
ditta mafiosa di fiducia...e chi siano poi i dirigenti e i
funzionari che hanno fatto i collaudi! Qui non si vuole fare un
processo alle intenzioni, ma questi sono sospettati di fare
lavaggio di denaro sporco. E come li hanno fatti questi lavori, e
chi li ha fatti i collaudi di questi lavori? E come hanno fatto i
collaudi di questi lavori? Siamo sicuri che i lavori siano stati
fatti bene? Perché - e lo porterò in uno dei Consigli successivi,
dato che ci sono anche alcuni lavori di pulizia dell'alveo dei
torrenti - io ho visto come sono stati fatti questi lavori...la
pulizia non è stata fatta! Tre anni dopo c'erano delle piante
all'interno con un fusto di due o tre centimetri, quindi non è
stata fatta nessuna pulizia. E chi ha fatto il controllo? Foto, non
sto dicendo cose a vanvera, ci sono le foto, si può vedere! Ho
preso anche il diametro delle piante che sono cresciute all'interno
dell'alveo, il tipo di lavoro. Ma qual è il funzionario regionale
che è andato a fare il collaudo, e come ha fatto a dichiarare
regolare un collaudo del genere? Lo vedremo. Stessa cosa per la
Gecoval: sarei curioso di sapere chi sono questi funzionari che
hanno individuato nella Gecoval, indagata per mafia, una società di
fiducia.
Il terzo quesito è anche una considerazione. Dato che abbiamo
visto come vanno queste questioni, dato che abbiamo visto che i
lavori affidati in somma urgenza, ad esempio per la pulizia
dell'alveo dei torrenti, potrebbero essere tranquillamente inseriti
in un piano annuale di manutenzione perché il torrente è come una
casa, deve essere fatta una manutenzione ordinaria e straordinaria
e non puoi sempre ricorrere ad una procedura di affido
straordinario diretto e immediato e veloce che ti consente di
individuare subito la persona, fai un appalto come si deve!
L'appalto costa, ma la pubblica amministrazione non è un privato;
certo, sosterrà anche i costi per l'appalto perché è una garanzia,
poiché se per "risparmiare" qualcosa - poi vedremo come sono fatti
i lavori - dobbiamo affidare ad una ditta in odore di mafia i
lavori io farei un investimento e ci metterei qualche soldo in più
per fare l'appalto. Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Consigliere Ferrero, io credo che la sua interpellanza si basi
su una considerazione non così esatta. Lei parla dell'esistenza di
un sistematico ricorso a procedure di affido diretto dovuto ad una
mancata programmazione di interventi di manutenzione ordinaria. Lei
parla soprattutto dell'ultimo trentennio...devo dire che in
trent'anni le cose possono cambiare e decisamente sono cambiate.
Per questo partirò dal rispondere al terzo quesito, laddove posso
tranquillamente affermare che le strutture dell'Assessorato
ricorrono agli affidamenti diretti, solo in casi particolarissimi -
e adesso lo spiego - preceduti da una gara informale tra tre-cinque
imprese, solo ed esclusivamente per fare fronte con tempestività ai
danni provocati dai dissesti delle frane, dalle colate torrentizie
o da valanghe per proteggere abitazioni o ripristinare il transito
sulle strade regionali. È un metodo, peraltro perfettamente
legittimo e previsto dalla normativa, che ha consentito in quei
casi specifici di ridurre al minimo la chiusura di intere vallate e
di superare l'isolamento anche di località turistiche molto
importanti. Tutto questo solo ed esclusivamente in caso di eventi.
Invece gli interventi di manutenzione ordinaria sono sempre
efficacemente programmati, soprattutto negli ultimi anni in cui sul
sito della Regione si può tranquillamente vedere il percorso dei
lavori programmati, e quindi anche una semplice e superficiale
lettura del piano lavori, che è pubblicato sul sito, dà il
resoconto degli interventi.
Entrando nel merito del consorzio Gecoval, le informazioni che
ho assunto rispetto a questo percorso - che non conoscevo - sono
che dal 2010 al 2014 la Gecoval è risultata assegnataria di sette
interventi per lavori, così distinti. Uno per una gara aperta
svolta nel 2010 per la realizzazione del raccordo della Statale 26
e la Regionale 34 in regione Sogno: la gara prevedeva quale
criterio di aggiudicazione l'offerta economicamente più
vantaggiosa, quella che la nuova normativa recentemente approvata
dal Consiglio dei Ministri e da ANAC indicano come la normalità per
il futuro; la ditta Gecoval è risultata vincitrice con un ribasso
d'asta del 22,835 percento. Altri due affidi dei sette indicati
ottenuti mediante procedure in economia, precedute da una gara fra
più imprese, di cui il primo per lavori di manutenzione
straordinaria presso l'ISISM di Verrès, affidato nel 2011 a seguito
di invito rivolto a 21 imprese. Il secondo invece non è stato
affidato in via definitiva alla Gecoval, in quanto riguardava la
tornata di gara fatta nel 2014 relativa agli interventi di
manutenzione idraulica; in questo caso la Gecoval è risultata
vincitrice di un lavoro che però non gli è stato affidato in
seguito all'interdittiva sopravvenuta da parte del Questore di
Aosta. Quattro sono invece gli affidamenti diretti avvenuti in
somma urgenza. Tre affidamenti diretti riguardano un intervento
disposto in somma urgenza a seguito di eventi di colata da detrito
che hanno interessato il torrente Grand Valley: uno nel 2011 e due
nel 2014. Il quarto intervento affidato direttamente nel 2013
riguarda un cantiere per la sistemazione idraulica del torrente
Dora di Rhêmes nel comune di Rhêmes-Saint-Georges, dove l'impresa
aggiudicatrice dei lavori, l'ATI Mazzeo, Ital Proget e Figliozzi
Costruzioni con sede a Messina, aveva abbandonato il cantiere ed
era necessario intervenire urgentemente per il suo completamento
prima delle piene primaverili e per mettere in sicurezza il muro
sulla strada regionale. In quel caso il consorzio Gecoval era il
subappaltatore di tale impresa, per cui gli uffici, per garantire
la tempestività, hanno ritenuto opportuno affidare alla Gecoval il
completamento di quell'intervento.
Per quanto riguarda il secondo quesito, gli uffici hanno
condotto tutte le verifiche previste dalla legge (ci sono
sicuramente le firme negli atti - quindi non mi sembra il caso di
stare qui a fare nomi e cognomi) sia per l'affidamento dei lavori,
sia per la loro liquidazione, senza che emergessero problemi di
sorta. La prassi operativa seguita nei lavori pubblici è stata
improntata al rispetto della norma al massimo livello, e ogni
possibile criticità è sempre oggetto di attenzione e di valutazione
puntuale a tutti i livelli. Vigileremo, affinché anche per i
prossimi lavori ci sia sempre questa attenzione. Grazie.
Presidente -
Per la replica, la parola al Consigliere
Ferrero.
Ferrero (M5S) -
Grazie Presidente.
Una volta ancora devo sottolineare che non viene messa in
discussione la legittimità delle scelte fatte, ma l'opportunità
delle stesse. La pubblica amministrazione oltre alla legittimità -
l'ha detto anche di recente il Commissario anticorruzione Cantone -
può seguire delle procedure semplificate, ma se le segue quasi
sempre o se superano un tot di percentuale è ovvio che viene il
dubbio che queste procedure siano o possano essere elusive di
alcuni tipi di controlli, che invece la regolare procedura di
aggiudicazione con l'appalto consentirebbe. Quindi anche in questo
caso non è una questione di legittimità, ma di opportunità.
Comunque la Regione ha affidato direttamente dei lavori ad una
società in odore di mafia e dato che si chiamano "affidamenti
fiduciari" questo è grave, perché non c'è stato un controllo
sufficiente! E non faccio riferimento - perché sennò qui facciamo
un pasticcio e di tutte le erbe un fascio - alle procedure che
prevedono anche il fatto di interpellare alcune ditte in
concorrenza, anche se sono semplificate, ma faccio riferimento agli
affidi diretti: 880 mila euro - l'ho scritto qui e non sono stato
smentito - che effettivamente sono andati tranquillamente a questa
società...altro che Osservatorio antimafia e Commissione antimafia!
Qui basta aprire gli occhi, stare un pochino attenti. In ogni caso
- prendo la disponibilità dell'Assessore, ma l'avrei fatto comunque
- richiederò tutti i verbali di collaudo e, se è il caso, con dei
tecnici andrò a fare delle verifiche sui collaudi fatti, perché in
questo caso c'è la mafia di mezzo ed è meglio non scherzare.
Grazie.
