Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 3911 del 18 settembre 2024 - Resoconto
OGGETTO N. 3911/XVI - Interrogazione: "Status del processo di
cessione della società Aosta Factor Spa".
Bertin (Presidente) -
Punto n. 12.  Risponde il
Presidente della Regione, ne ha facoltà.
Testolin (UV) -
I colleghi Marquis e Baccega chiedono lo
status
del processo di cessione della controllata Aosta
Factor Spa, anche alla luce delle recenti dimissioni del direttore
generale di Finaosta. Per quanto riguarda la prima domanda, al fine
di esplorare il mercato e sollecitare la presentazione di
manifestazioni di interesse da parte di operatori economici
interessati ad acquisire la partecipazione, in data 27 giugno 2023,
Finaosta ha pubblicato un avviso pubblico di indagine di mercato
per manifestazioni di interesse a partecipare all'asta preordinata
alla cessione parziale della partecipazione azionaria di Aosta
Factor spa, indicando quale valore economico della partecipazione
da porre a base d'asta per la possibile cessione del 58% del
capitale sociale di Aosta Factor l'importo di 23.704.455,72 euro,
corrispondente al relativo valore patrimoniale.
Finaosta fa presente che è pervenuta una sola manifestazione
d'interesse, risultata non accoglibile in quanto non in linea con i
termini dell'avviso, che, quindi, è risultato deserto.
Nel marzo 2024, Finaosta ha dunque avviato un'interlocuzione con
un primario istituto bancario, culminata, a seguito delle opportune
attività di
due diligence
, con la ricezione di una formale
offerta di acquisto del 58% della partecipazione.
Detta offerta è, allo stato, all'esame del Consiglio di
amministrazione di Finaosta, che si presume possa pronunciarsi nel
corso delle prossime settimane, effettuati tutti gli
approfondimenti del caso.
Occorre precisare come l'operazione sia coperta dalla massima
riservatezza, essendosi le parti impegnate al rispetto di un
periodo di "esclusiva" per l'intera durata della stessa. Non è
dunque allo stato possibile fornire ulteriori dettagli in ordine a
quanto sopra rappresentato.
Finaosta, peraltro, precisa che l'esito dell'operazione di
cessione, sia esso positivo o negativo, non può in alcun modo
ritenersi influenzabile dalle dimissioni del direttore generale,
essendo l'organo strategico deputato a tale decisione ampiamente
edotto sull'evoluzione dell'operazione, ed essendo peraltro
assistito da
advisor
finanziario e legale di elevato
standing
.
Il
management
della società ha peraltro assistito il
direttore generale dimissionario nell'intero percorso, acquisendo
tutte le conoscenze utili ad assistere il Consiglio di
amministrazione nelle successive fasi dell'operazione.
Il secondo quesito chiede quali siano le future prospettive
industriali per la società stessa, nell'eventualità essa rimanesse
sotto il controllo di Finaosta.
La domanda appare, se permettete, un po' prematura: Aosta Factor
ha un Consiglio di amministrazione, al quale compete l'elaborazione
della strategia e del piano industriale della società, sulla quale
Finaosta Spa esercita, attraverso l'operato dei comitati di gruppo
e dei rappresentanti del Consiglio di amministrazione, le proprie
prerogative di indirizzo.
Questo succederà nel caso in cui Finaosta mantenga il controllo
della capacità, anche con riferimento agli indirizzi strategici di
sviluppo industriale della controllata, mentre, qualora dovesse
concretizzarsi la cessione della partecipazione, tali prerogative
diventerebbero di competenza del nuovo socio di controllo.
Presidente -
Per la replica, la parola al consigliere
Marquis.
Marquis (FI) -
Abbiamo ascoltato con attenzione la sua
risposta all'interrogazione, è un argomento che abbiamo posto già
diverse volte alla discussione in questo Consiglio regionale perché
riteniamo che sia di importanza e di rilievo per il futuro della
società.
Quello che stride un po' di questa procedura è che è stata
autorizzata nel 2021 e, a distanza di tre anni, non ne siamo ancora
venuti a capo. Abbiamo preso atto del rendiconto che lei ci ha
dato, di quella che è stata la prima fase, dove c'è stata la
presentazione di una domanda non accoglibile in funzione di quelli
che erano i presupposti del bando; adesso credo che ci sia la
novità che lei ci ha dato, che nelle prossime settimane il
Consiglio di amministrazione dovrebbe esprimersi sull'offerta che è
stata fatta a marzo 2024.
Pertanto, guarderemo con attenzione a questo
dossier
perché è un dossier che riteniamo sia da seguire, anche perché
questa è un'importante società, dove lavorano diverse persone qui
in Valle d'Aosta; è una società che lavora con profitto ed è giusto
che ci sia un quadro chiaro di riferimento di quelle che sono le
strategie aziendali e di quello che può essere il futuro della
società; quadro che, al momento, parrebbe non esserci, anche se
dalle sue parole pare di capire che l'obiettivo sia confermato a
livello di cessione, se ne ricorreranno i presupposti. Questo mi
pare di aver interpretato dalle sue parole.
Comunque, staremo a vedere quello che è l'evolversi della
situazione.
