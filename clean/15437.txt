Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 1001 del 30 novembre 1999 - Resoconto
OGGETTO N. 1001/XI Disegno di legge: "Interventi straordinari
nel settore delle infrastrutture sportive e ricreative d'interesse
regionale".
Articolo 1
(
Finalità e ambito di applicazione)
1. La Regione, nell'ambito della programmazione degli interventi
destinati al potenziamento delle infrastrutture sportive e
ricreative di interesse regionale, riconosce una particolare
rilevanza strategica ai seguenti interventi:
a) realizzazione di strutture di supporto (campi da tennis e
tribuna) nell'ambito della costruzione della struttura coperta per
l'atletica leggera e gli sport di palestra, in Regione Tzamberlet,
nel comune di Aosta;
b) opere di completamento della pista per la pratica dello sci
agonistico intitolata a Leonardo David nel comune di
Gressoney-Saint-Jean;
c) pista ciclabile intercomunale tra i comuni di Aosta,
Brissogne, Charvensod, Fénis, Gressan, Jovençan, Nus, Pollein,
Quart, Saint-Christophe, Saint-Marcel e Sarre;
d) area ricreativo-sportiva intercomunale posta sul territorio
dei comuni di Aosta e Gignod.
2. La Regione provvede direttamente alla realizzazione degli
interventi di cui al comma 1 in applicazione delle disposizioni di
cui alla legge regionale 7 agosto 1986, n. 45 (Interventi per la
realizzazione di infrastrutture ricreativo-sportive) e alla legge
regionale 20 giugno 1996, n. 12 (Legge regionale in materia di
lavori pubblici), come modificata dalla legge regionale 9 settembre
1999, n. 29.
Articolo 2 (Disposizioni finanziarie)
1. Le spese complessive per la realizzazione degli interventi di
cui all'articolo 1 sono previste, per il triennio 1999/2001, in
lire 16.800.000.000 (euro 8.676.475,90) di cui:
a) lire 3.300.000.000 (euro 1.704.307,77) per l'intervento di
cui all'articolo 1, comma 1, lettera a), così suddivise:
1) anno 1999 lire 1.000.000.000 (euro 516.456,90);
2) anno 2000 lire 2.000.000.000 (euro 1.032.913,80);
3) anno 2001 lire 300.000.000 (euro 154.937,07);
b) lire 3.000.000.000 (euro 1.549.370,70) per l'intervento di
cui all'articolo 1, comma 1, lettera b), così suddivise:
1) anno 1999 lire 1.000.000.000 (euro 516.456,90);
2) anno 2000 lire 1.000.000.000 (euro 516.456,90);
3) anno 2001 lire 1.000.000.000 (euro 516.456,90);
c) lire 6.500.000.000 (euro 3.356.969,84) per l'intervento di
cui all'articolo 1, comma 1, lettera c), così suddivise:
1) anno 1999 lire 2.800.000.000 (euro 1.446.079,32);
2) anno 2000 lire 2.500.000.000 (euro 1.291.142,25);
3) anno 2001 lire 1.200.000.000 (euro 619.748,28);
d) lire 4.000.000.000 (euro 2.065.827,60) per l'intervento di
cui all'articolo 1, comma 1, lettera d), così suddivise:
1) anno 1999 lire 1.000.000.000 (euro 516.456,90);
2) anno 2000 lire 1.000.000.000 (euro 516.456,90);
3) anno 2001 lire 2.000.000.000 (euro 1.032.913,80).
2. Gli oneri di cui al comma 1 graveranno sul capitolo 64820
(Spese per il potenziamento delle infrastrutture
ricreativo-sportive), dei bilanci di previsione per l'anno 1999 e
per il triennio 1999/2001.
3. Alla copertura degli oneri di cui al comma 1 per il triennio
1999/2001 si provvede mediante riduzione di pari importo dello
stanziamento iscritto al capitolo 69020 (Fondo globale per il
finanziamento di spese di investimento) dei bilanci annuale e
pluriennale della Regione per gli anni 1999/2001 a valere sugli
appositi accantonamenti previsti negli allegati 1 dei bilanci
stessi (Realizzazione di impianti sportivi di rilevanza strategica
- B.2.1).
Articolo 3
(Variazioni di bilancio)
1. Alla parte spesa dei bilanci di previsione per l'anno 1999 e
pluriennale per gli anni 1999/2001 sono apportate le seguenti
variazioni in termini di competenza:
a) in diminuzione:
cap. 69020 "Fondo globale per il finanziamento di spese di
investimento"
anno 1999 lire 5.800.000.000
anno 2000 lire 6.500.000.000
anno 2001 lire 4.500.000.000;
b) in aumento:
cap. 64820 "Spese per il potenziamento delle infrastrutture
ricreativo-sportive"
anno 1999 lire 5.800.000.000
anno 2000 lire 6.500.000.000
anno 2001 lire 4.500.000.000.
Articolo 4
(Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président
Le projet de loi a reçu l'avis unanime favorable
de la II
ème
et de la V
ème
Commission du
Conseil ainsi que l'avis favorable du Conseil permanent des
collectivités locales.
La parole au rapporteur, Conseiller Cuc.
Cuc (UV)
Le infrastrutture sportive finanziate con il
presente disegno di legge rivestono un particolare interesse nella
prospettiva di un potenziamento delle opere d'interesse regionale
destinate al soddisfacimento dei bisogni di pratica sportiva.
I costi stimati delle opere ammontano a complessivi 18,3
miliardi di lire, alla cui copertura si prevede l'utilizzo degli
specifici accantonamenti dei fondi globali previsti nell'allegato 1
al bilancio della Regione per l'anno 1999 e pluriennale
1999/2001.
Nel dettaglio gli interventi finanziati sono:
1) Realizzazione di strutture di supporto nell'ambito della
costruzione della struttura coperta per l'atletica leggera e gli
sport di palestra in Regione Tzambarlet ad Aosta.
L'opera verrà realizzata in corrispondenza dell'area attualmente
occupata dal campo di calcio "Tesolin" e quindi andrà ad inserirsi
tra l'attuale campo di atletica "Tesolin", la "patinoire" regionale
e la piscina scoperta.
L'opera complessiva prevede la realizzazione di una struttura
atta ad accogliere:
- 1 campo di atletica al coperto con pista di lunghezza pari a
100 metri e pedane per i salti;
- 1 palestra al coperto per attività libere (circa 500 metri
quadri);
- 4 palestre al coperto per attività specifiche medie (circa
200-220 metri quadri);
- 4 palestre al coperto per attività specifiche piccole (circa
170 metri quadri);
- 8 campi da tennis esterni;
- nuova tribuna esterna per l'adiacente campo di atletica
"Tesolin".
La progettazione esecutiva relativa a tutte le opere concernenti
la struttura coperta, attribuibile ad un 1° lotto, verrà approvata
entro la fine dell'anno 1999 dalla Giunta regionale;
l'Amministrazione regionale ha già provveduto a garantirne la
necessaria copertura finanziaria per un importo di lire
11.000.000.000.
Lo stanziamento di cui alla presente legge per un importo di
lire 3.300.000.000, consentirà di completare l'opera con la
realizzazione dei campi da tennis esterni e della nuova tribuna
esterna per il campo di atletica "Tesolin", nell'ambito degli
interventi attribuibili al 2° lotto.
2) Opere di completamento della pista per la pratica dello sci
agonistico intitolata a Leonardo David nel Comune di
Gressoney-Saint-Jean.
L'opera verrà realizzata sulla parte bassa delle piste "rossa" e
"nera" del comprensorio Weissmatten.
Gli interventi prevedono la realizzazione di due piste
agonistiche per lo slalom e per il "gigante", con relative
strutture di supporto.
Le caratteristiche tecniche delle due piste sono riassumibili
nel seguente modo:
1) Pista "Gigante":
Lunghezza: 1208 metri
Dislivello: 390 metri
Pendenza longitudinale media: 34 percento
Pendenza longitudinale massima: 56 percento
Larghezza massima: 65 metri
Larghezza minima: 40 metri
2) Pista Slalom:
Lunghezza: 585 metri
Dislivello: 205 metri
Pendenza longitudinale media: 38 percento
Pendenza longitudinale massima: 56 percento
Larghezza massima: 65 metri
Larghezza minima: 40 metri
Si sottolinea che le caratteristiche tecniche dell'intervento
sono state verificate dagli omologatori ufficiali della FIS che
hanno giudicato la pista idonea allo svolgimento di gare di Coppa
del Mondo.
Nel dettaglio l'intervento prevede di realizzare l'opera in due
lotti:
l° lotto
a. Movimenti terra atti a rimodellare il fondo pista (Scavi e
rinterri);
b. Spietramento superficiale;
c. Taglio piante nei tratti di pista soggetti all'ampliamento
necessario ad ottenere l'omologazione;
d. Drenaggi per allontanare le acque meteoriche e di scorrimento
superficiale e sub-superficiale con posa pozzetti;
e. Inerbimento mediante idrosemina, geojuta e tessuto-non
tessuto per consolidare il terreno oggetto di movimentazione;
f. Sistemazione scarpate;
g. Creazione di un tratto di pista nuovo per raggiungere la
partenza della pista di gigante mediante costituzione di murature
gabbionate ed opere di sostegno e di difesa;
h. Cabina di partenza per la pista di gigante;
i. Attrezzature di servizio pista con reti di protezione;
2° lotto
a. Impianto d'illuminazione sulla pista di slalom (l'eventuale
estensione a tutta la pista di gigante sarà oggetto di valutazione
successiva) per la disputa di gare in notturna;
b. Ampliamento e potenziamento dell'attuale impianto
d'innevamento programmato;
c. Cablaggi per cronometraggi;
d. Sistemazione della zona di arrivo.
L'Amministrazione regionale ha provveduto nell'anno in corso ad
approvare la progettazione esecutiva relativa al 1° lotto per un
importo pari a lire 2.100.000.000.
Lo stanziamento previsto dalla presente legge per un importo di
lire 3.000.000.000, consentirà di porre in atto il 2° lotto e
quindi di realizzare il necessario completamento dell'opera.
3. Pista ciclabile intercomunale tra i 12 comuni della Comunità
montana Monte Emilius.
L'opera prevede la realizzazione di un percorso ciclabile di
complessivi 39 chilometri ad uso prevalentemente
sportivo-ricreativo e di fruizione culturale e turistica del
territorio che consenta di collegare ed integrare le aree
sportivo-ricreative esistenti nelle zone circostanti il capoluogo
regionale e di riqualificare il paesaggio spondale della Dora
Baltea.
L'intervento prevede:
- riqualificare i percorsi esistenti con spietramento e
livellamento del fondo esistente e posizionamento della segnaletica
per la viabilità veicolare;
- realizzare nuovi tratti (posa in opera di terra stabilizzata
tipo "Glorit") per chilometri 10,6;
- realizzare i necessari manufatti speciali (incroci a raso,
sottopassi, passerelle, tratti a sbalzo) per assicurare la
continuità del percorso ciclabile;
- attrezzare gli ingressi al percorso ciclabile mediante
apposita segnaletica generale, protezioni, regolamento d'uso ed
arredi vari.
Attualmente è in fase di approvazione, da parte della Comunità
montana interessata, il progetto definitivo relativo al primo lotto
per il quale sono stati richieste le autorizzazioni necessarie. Gli
interventi relativi al 1° lotto, quantificabili in circa lire
2.000.000.000, riguardano i seguenti tratti:
- dall'area sportiva di Sarre all'area sportivo-ricreativa di
Charvensod;
- dalla futura area sportivo-ricreativa di Quart Villefranche
all'area del cimitero di Fénis.
Lo stanziamento previsto dalla presente legge per la
realizzazione dell'intera opera ammonta a lire 6.500.000.000.
4. Area ricreativo-sportiva intercomunale posta sul territorio
dei Comuni di Aosta e Gignod.
L'opera complessiva, voluta dalle Amministrazioni comunali di
Aosta e Gignod e dalle Comunità montane Monte Emilius e Grand
Combin, prevede la realizzazione di:
a) Area per due campi per il gioco del fiolet;
b) Aree attrezzate per il gioco dei bambini;
c) Campi di bocce e pallavolo;
d) Area libera per manifestazioni varie;
e) Area picnic;
f) Percorsi interni al parco con suddivisione tra percorsi
principali sfruttabili per tutti gli utilizzi e le utenze e
percorsi secondari specifici per jogging e trekking;
g) Parcheggio a supporto dell'area;
h) Struttura comprendente spogliatoi con docce e servizi
igienici;
i) Struttura ristorativa a servizio di tutte le attività sopra
menzionate.
Gli uffici dell'assessorato stanno predisponendo un accordo di
programma da sottoporre all'analisi degli enti interessati; dagli
accordi intrapresi è comunque emerso che la Regione assumerà a
proprio carico la spesa relativa alla realizzazione ed al collaudo,
mentre spetterà ai comuni ed alle comunità montane interessate la
spesa di acquisto delle aree e della progettazione, peraltro già
elaborata a livello di studio preliminare.
Lo stanziamento previsto dalla presente legge per la
realizzazione dell'intera opera ammonta a lire 4.000.000.000 e
consentirà l'intero finanziamento della parte a carico diretto
della Regione.
Président
La discussion est ouverte.
La parole au Conseiller Comé.
Comé (Aut)
Abbiamo parecchi dubbi su questo disegno di
legge regionale che riguarda gli interventi straordinari nel
settore delle infrastrutture sportive e ricreative d'interesse
regionale.
Questo è un disegno di legge che richiama praticamente due leggi
regionali: la n. 45/86 e la n. 29/99. La legge n. 45/86 va a
classificare tutta una serie d'interventi che la Regione può dare i
contributi per le strutture sportive suddivisi in 3 livelli: c'è il
livello regionale, finanziato completamente dalla Regione; c'è il
livello intercomunale, dove le comunità montane o i consorzi di
comuni ottengono un contributo fino all'80 percento della spesa
riconosciuta; infine c'è il livello delle opere comunali, dove la
Regione concede un contributo fino al 70 percento della spesa.
Ora, per le opere di livello regionale vi è anche un programma
d'intervento pluriennale che viene stabilito dalla Regione e che
viene poi approvato anche dal Consiglio regionale. Se prendiamo la
delibera dove sono state stabilite le opere di livello regionale,
vediamo che nei programmi di livello regionale vi è sì la struttura
polifunzionale coperta per l'attività di atletica e il "training"
di varie attività di palestra e campi da tennis, quindi vi è un
progetto unico e non una parte soltanto come è la prima
infrastruttura che oggi andiamo a finanziare che sarebbe solo la
struttura dei campi da tennis e le tribune.
Vi sono poi i progetti della comunità montana con la pista
ciclabile e anche la realizzazione della pista agonistica
internazionale Leonardo David di Gressoney-Saint-Jean.
Per trovare l'area ricreativa di Aosta-Gignod bisogna slittare
di due livelli e andare nell'ultima pagina dove ci sono appunto
opere di livello intercomunale, dove troviamo Gignod-Aosta,
realizzazione di un'area ricreativo-sportiva intercomunale, quindi
questa sarebbe un'opera che la Regione dovrebbe finanziare
attraverso un contributo pari all'80 percento e poi dovrebbero
intervenire i comuni o le comunità montane.
Questa legge oggi è portata qui perché bisogna finanziare con
dei fondi globali, altrimenti la legge prevede che le opere di
livello regionale la Giunta potrebbe già, dal momento che ha
approvato questo programma d'interventi, direttamente finanziarle,
quindi chiediamo all'Assessore perché questo livello intercomunale
è passato a livello regionale e anche come mai questo programma
d'intervento, che è stato votato dal Consiglio regionale, non viene
rispettato senza che vi sia stata una modifica di legge.
Poniamo queste domande all'Assessore, poi decideremo come votare
la legge.
Président
La parole à la Conseillère Squarzino
Secondina.
Squarzino (PVA-cU) Concordo su tutta la serie di osservazioni
fatte dal Consigliere Comé perché sono dati oggettivi, è la legge
regionale a cui fa riferimento quest'atto che definisce le modalità
con cui vanno dati i finanziamenti.
Ora qui il primo articolo del disegno di legge che oggi noi
siamo chiamati ad approvare dice che:
"La Regione, nell'ambito
della programmazione degli interventi destinati al potenziamento
delle infrastrutture?"
eccetera; io credo che, rispetto alla
definizione della programmazione e alla collocazione di queste
opere, ci siano alcune zone grigie, ci siano delle incertezze. Si
ha l'impressione che questa legge sia piuttosto una legge "ad
personam", per progetti che si scelgono al di fuori degli altri,
altrimenti non si capisce perché c'è bisogno di una legge apposita
per attuare interventi che sono già all'interno di un piano di
programmazione approvato da questo Consiglio.
Per quanto riguarda il progetto di cui al punto d) del comma 1
dell'articolo 1, faccio notare anch'io che questa è un'area
intercomunale e come tale, in base alla nostra legge regionale che
è ancora attualmente vigente, la legge n. 45/86, dovrebbe essere
finanziata soltanto per una parte delle spese. In realtà, il comma
2 dell'articolo 1 dice testualmente:
"La Regione provvede
direttamente alla realizzazione degli interventi?"
. Non solo,
se andiamo a leggere il comma 2 dell'articolo 2, qui si precisa che
tutti gli oneri che riguardano le opere indicate precedentemente
graveranno sul capitolo 64820, che è il capitolo che finanzia
totalmente le opere regionali. Se si trattasse dell'area
ricreativo-sportiva intercomunale, posta sul territorio dei Comuni
di Aosta, Gignod, dovrebbe essere collocata in base alle sue
caratteristiche nel capitolo 62540, cioè quello finalizzato per
finanziare le opere intercomunali: quest'elemento non è chiaro.
Altro elemento non chiaro: c'è un programma triennale
d'interventi che è approvato da questo Consiglio regionale, e
l'ultimo risale proprio al 2 aprile 1998, in cui sono elencate, fra
le opere a livello intercomunale, due opere: riguardanti una la
pista di sci nordico, nella Comunità Walser, una la zona di
Gignod-Aosta.
Nella delibera di Giunta del 16 novembre 1998, in cui si fa una
graduatoria delle varie opere da realizzare, si vede che fra le
opere che riguardano le iniziative a livello intercomunale si
presenta prima quella della Comunità montana Walser e poi quella di
Gignod. Non solo, c'è un elemento molto strano in questa delibera
di cui vorrei chiedere ragione alla Giunta visto che è la Giunta
che l'ha approvata.
Questa delibera dice:
"? Tenuto conto inoltre che per quanto
concerne gli interventi elencati in programma alla voce opera di
livello intercomunale relativo ai Comuni di Aosta e Gignod e
riguardante la realizzazione di un'area ricreativo-sportiva
intercomunale, il Comune di Aosta ha comunicato che intende
richiedere l'inserimento nelle opere di livello regionale, inserite
nel programma, rinunciando di conseguenza al contributo previsto
dalla legge regionale n. 45/86, delle opere di livello comunale e
intercomunale?"
.
Il Comune rinuncia ad avere un contributo che non deve superare
la percentuale dell'80 percento per avere un contributo al 100
percento: questa è la proposta che fa il Comune di Aosta. Allora
vorrei sapere se la proposta fatta dal Comune di Aosta diventa a
questo punto norma assunta dalla Giunta, assunta dal Consiglio,
assunta da questa Regione attraverso questa legge d'interventi
straordinari sulle attività sportive.
È questa una delle domande che vengono spontanee a chi va ad
analizzare l'elenco dettagliato - e ringrazio il relatore per aver
illustrato tutta la tipologia delle opere -, ma credo che sia
importante non solo sapere cosa si va a fare, ma sapere perché si
scelgono quelle opere e non altre.
È questo il punto. Ci diamo delle regole precise e poi dopo, con
un intervento straordinario, si cambiano le regole del gioco, cioè
si decide che per una situazione particolare le regole che valgono
per tutta la Regione non valgono più, si cambiano "ad personam", a
progetto, a comune. Mi sembra molto grave quest'atteggiamento.
Président
La parole au Conseiller Marguerettaz.
Marguerettaz (Aut)
Ho solo una domanda di carattere
tecnico che può però servire anche a capire meglio la procedura di
questo disegno di legge: vorrei sapere quanti soldi ad oggi gravano
sui capitoli 64820 e 62540.
Président
Si personne ne demande la parole, je ferme la
discussion générale.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA)
Sull'ultimo quesito, posto dal Consigliere
Marguerettaz, in questo momento non ho i dati, comunque glieli
fornirò.
Sugli altri interventi pensavo che da parte dei Consiglieri che
sono intervenuti chiedendo delle spiegazioni ci fosse anche un
minimo di argomentazione relativo ai contenuti dell'intervento
perché tutto sommato questo disegno di legge va a dare delle
risposte puntuali a delle esigenze d'interesse regionale, pertanto
il fatto di non aver sentito da parte degli intervenuti giudizi
negativi sulle opere che andiamo a finanziare è già un aspetto
molto positivo.
Per quanto attiene i problemi relativi alle procedure, non vedo
nessun problema particolare, nessun problema negativo dal punto di
vista del rispetto di procedure o di regolamenti. Questi quattro
interventi hanno tutti carattere d'interesse regionale?
(interruzione della Consigliera Squarzino Secondina, fuori
microfono)
? ma sono scelte dell'Amministrazione regionale e sono scelte
del Consiglio regionale, prova ne è che siamo a discutere della
legge in Consiglio regionale.
Il primo intervento: realizzazione di strutture di supporto
nell'ambito della costruzione della struttura coperta per
l'atletica leggera e gli sport di palestra, in Regione Tzambarlet
ad Aosta, chiedo alla Consigliera Squarzino se questa struttura con
le infrastrutture ad essa connesse sono o non sono d'interesse
regionale visto che, come lei sa benissimo, è stato approvato
l'accordo di programma con il Comune di Aosta che prevede la
realizzazione con finanziamenti regionali della struttura della
palestra e delle opere complementari di cui anche i campi da tennis
e le gradinate connesse.
La Consigliera conosce benissimo tutta la discussione che è
stata fatta all'interno del Consiglio comunale di Aosta per
giungere alla definizione di quest'accordo di programma, questa non
è che l'attuazione di un accordo di programma.
Per quanto attiene le opere di completamento della pista per la
pratica dello sci agonistico intitolata a Leonardo David, queste
sono il completamento di un intervento a totale carico
dell'Amministrazione regionale ed è una scelta dell'Amministrazione
regionale di fare una pista che sia idonea ad ospitare gare di
coppa del mondo con tutta una serie d'infrastrutture, non ultima
l'illuminazione.
Per quanto attiene la pista ciclabile intercomunale fra i 12
comuni interessati, riteniamo che questo tipo d'intervento sia un
intervento d'interesse regionale che va a qualificare non solo
aspetti di tipo sportivo, ma anche aspetti di tipo turistico,
allora la scelta è non realizzare l'opera o realizzarla a livello
regionale. La scelta dell'Amministrazione regionale, visto che
interessa 12 comuni, è quella di realizzare un'opera importante per
quelle comunità, ma importante anche per colmare una grossa lacuna
a livello regionale, quindi riteniamo che questo sia un intervento
d'interesse regionale.
Per quanto attiene l'ultimo intervento: area ricreativo-sportiva
intercomunale posta sul territorio dei Comuni di Aosta e Gignod, è
vero che inizialmente questa proposta era stata presentata sotto
forma di contributo all'Amministrazione regionale, all'Assessorato
del turismo utilizzando la legge n. 45. Uno dei problemi concreti è
che successivamente alla presentazione di questa richiesta si è
stilata una graduatoria che vedeva posizionato nelle prime
posizioni questo tipo d'intervento perché aveva interesse di
carattere generale. Sennonché i comuni interessati non avevano
ancora espletato tutte le procedure per l'acquisizione delle aree
interessate e questo è il motivo per cui il Comune di Aosta ha
scritto questa comunicazione affinché potessimo stralciare dalla
graduatoria questo tipo d'intervento e dare corso al finanziamento
degli interventi successivi.
Un altro discorso di carattere economico nasceva anche dal fatto
che il costo dell'intervento di circa 4 miliardi andava ad
assorbire quasi interamente la disponibilità di bilancio di circa
3-3,5 miliardi - adesso non ricordo con precisione -, che è andata
a finanziare una ventina di altri interventi con la legge n. 45. Il
finanziamento è stato erogato per il 50 percento da parte del
comune e per il 50 percento da parte della Regione.
Ma perché successivamente quest'intervento, al di là
dell'auspicio del Comune di Aosta, è stato inserito in un disegno
di legge che considera quest'intervento d'interesse regionale?
Perché successivamente con i due comuni, ma anche con la comunità
montana, si è impostato un accordo di programma dove si andava a
definire quali erano gli oneri a carico degli enti locali e gli
oneri a carico dell'Amministrazione regionale, quindi nella
sostanza della problematica dal punto di vista finanziario nulla è
cambiato rispetto alla procedura precedente; restava il fatto che,
ritenendo noi strategico questo tipo d'intervento, utilizzando la
n. 45 e utilizzando quel capitolo, che come vedremo avrà anche
quest'anno per nuovi interventi circa 3 miliardi a disposizione, il
fondo a disposizione del capitolo non era neanche sufficiente a
finanziare quest'unico intervento, di conseguenza non potevamo
andare a finanziare tutti gli altri interventi che erano in
graduatoria.
Ma il motivo di fondo è che con un accordo di programma si va ad
identificare quali sono i compiti dei vari enti locali. Questa è
una procedura che non è la prima volta che l'Amministrazione
regionale adotta.
In base a quest'accordo di programma i costi della progettazione
e dell'acquisizione delle aree sono a carico degli enti locali,
l'Amministrazione regionale si impegna alla realizzazione degli
interventi. Ugualmente a carico degli enti locali interessati sarà
la gestione delle strutture che si andranno a realizzare.
Quindi il fatto che siamo a discutere all'interno del Consiglio
regionale e che questi interventi vengono presentati con un disegno
di legge risponde a una duplice motivazione: perché per prelevare
dai fondi globali è necessario un disegno di legge e perché il
disegno di legge è comunque uno strumento attuativo che supera
ampiamente una delibera di Giunta e questo per fugare le
preoccupazioni di legittimità di quanto andiamo ad approvare da
parte della Consigliera Squarzino.
Visto che riteniamo strategici questi quattro interventi, che
vanno senz'altro a qualificare l'offerta d'infrastrutture a livello
regionale in ambito sportivo, ma che hanno inoltre una grande
rilevanza soprattutto in ambito turistico, invito il Consiglio
regionale a votare questo provvedimento.
Président
Nous procédons à l'examen du projet de loi
article par article.
La parole au Conseiller Comé sur l'article 1
er
.
Comé (Aut)
Ho finito il mio intervento dicendo che
aspettavo le risposte dell'Assessore per decidere se votare.
Sicuramente non votiamo questo disegno di legge anche perché
abbiamo scoperto oggi che per i comuni si sono aperte delle nuove
possibilità, infatti con un accordo di programma fra la Regione e i
comuni questi ultimi riusciranno a bypassare la possibilità di
accedere ai contributi comunali ed intercomunali, quindi penso che
d'ora in avanti anche gli altri comuni saranno molto attenti a
presentare le richieste alla legge n. 45, ma cercheranno di fare
questi accordi di programma per poter beneficiare del finanziamento
totale.
L'Assessore ha detto che pensava avessimo analizzato le
infrastrutture di strategia regionale. Esaminando l'area ricreativa
sportiva intercomunale, non posso che constatare che i Comuni di
Aosta e Gignod, inseriti precedentemente nel 2° livello, quello
intercomunale, potranno ora godere di finanziamenti totali quali
infrastrutture di strategia regionale.
Per quanto riguarda poi le infrastrutture che vengono
realizzate, non riesco ad intravedere tra queste qualcosa di
particolare rilievo e ritengo che in Valle d'Aosta ormai ci siano
parecchi comuni che abbiano delle strutture sportive come queste e
che non abbiano potuto beneficiare del finanziamento regionale come
invece riusciranno a beneficiare questi due comuni.
Président
La parole à la Conseillère Squarzino
Secondina.
Squarzino (PVA-cU) Vorrei ricordare all'Assessore che ogni volta
che dice:
"Noi riteniamo?"
, deve distinguere quando il
"Noi riteniamo"
deriva da quanto la legge dice da quando il
"Noi riteniamo"
deriva da una sua ipotesi o una sua
convinzione, un accordo di programma che è stato?
(interruzione dell'Assessore Lavoyer, fuori
microfono)
? posso documentare quanto sto dicendo.
L'Assessore ha detto:
"Noi riteniamo che sia d'interesse
regionale la struttura sportiva di Aosta, noi riteniamo che sia
d'interesse regionale la pista di discesa Leonardo David, noi
riteniamo che sia d'interesse regionale la pista
ciclabile"
.
L'oggetto del
"Noi riteniamo"
, in questo caso anche la
sottoscritta lo ritiene, lo ha votato anche lei, di conseguenza non
è l'Assessore Lavoyer che dice:
"Noi riteniamo?"
, ma
dovrebbe dire:
"Questo Consiglio regionale, votando un piano di
lavori triennale, ha ritenuto che questo tipo d'interventi sia
d'interesse regionale"
.
Perché non sono intervenuta sul contenuto dei progetti? Perché
questi erano stati approvati ed è chiaro che, per esempio, siamo
soddisfatti che si realizzi questa pista ciclabile in quanto
riteniamo che questa sia un'opera importante sia dal punto di vista
ambientale, sia dal punto di vista della fruizione del territorio
da parte della popolazione, degli abitanti oltre che dai
turisti.
Quando invece l'Assessore dice che:
"L'area intercomunale
ricreativo-sportiva Aosta-Gignod noi riteniamo che sia d'interesse
regionale"
, l'oggetto del
"noi riteniamo"
non è
suffragato da nessuna scelta di questo Consiglio. Il
"noi
riteniamo"
sta per noi, come Assessore e come Giunta che
abbiamo recepito un accordo di programma e chiediamo adesso a
questo Consiglio di ratificarlo.
È questo tipo di ragionamento e di procedura che io rifiuto. Una
cosa è affermare dei dati oggettivi che si fondano su leggi che
questo Consiglio ha votato, una cosa è affermare dati soggettivi
che si fondano su fatti che altrove sono stati decisi e che qui si
chiede al Consiglio di ratificare.
Per dichiarazione di voto, noi concordiamo su alcune iniziative
che questa legge va a finanziare; non concordiamo sulle procedure
che vengono seguite perché, come al solito, per alcuni comuni delle
scappatoie si trovano, per altri non si trovano.
Questo Consiglio con questa legge d'interventi straordinari è
chiamato a ratificare un accordo di programma che sarà fatto
altrove, giustamente, da altri, ma che noi siamo chiamati a
ratificare semplicemente senza poter in alcun modo intervenire
nella programmazione e nel finanziamento di questi interventi.
Qualcun altro ha deciso e a noi si chiede soltanto di dire che
quello va bene. Noi su questo non ci stiamo ed è questo il motivo
per cui ci asteniamo.
Président
La parole au Conseiller Marguerettaz.
Marguerettaz (Aut)
Per confermare che le ragioni addotte
dal collega Comé mi hanno convinto a non votare il disegno di legge
anche perché da parte assessorile, rispetto all'unica questione che
avevo posto, non sono venute risposte. Non pretendevo che
venissero?
(interruzione dell'Assessore Lavoyer, fuori
microfono)
? ecco, esatto, anzi l'Assessore mi ha dato una mezza risposta
dicendo che i soldi a disposizione sul capitolo in particolare
delle spese per le infrastrutture comunali non erano sufficienti
nemmeno a coprire quell'unico intervento. Questo però dovrebbe
farci andare indietro con la memoria nel tempo per ricordare che
comunque il programma che questo Consiglio ha votato non più di un
anno e mezzo fa per le opere di livello regionale inserite
nell'elenco - mi sono fermato a quelle senza andare a vedere le
altre - prevedeva una spesa globale che superava i 20 miliardi,
quindi evidentemente il capitolo a cui facevamo riferimento già in
partenza non aveva la competenza sufficiente per coprire le spese
previste dal programma.
Su questo una riflessione forse un po' più generale si impone,
vale a dire se siamo tutti d'accordo nel voler fare dei bilanci,
dei programmi, delle previsioni realistiche, bisogna che questo
metodo di lavoro ce lo teniamo a mente sempre anche quando
approviamo in quest'aula dei programmi tipo quelli sulle
infrastrutture sportive che prevedono una spesa di 40-50 miliardi e
poi magari ogni anno in preventivo nel bilancio mettiamo meno della
metà della metà della metà delle risorse necessarie. Questa è una
riflessione generale che però credo sia pertinente su
quest'atto.
Le altre perplessità rimangono, sono già state espresse da chi
mi ha preceduto, ma io temo che con questo disegno di legge si apra
un precedente non so se dire pericoloso, non credo molto
pericoloso, ma comunque si apre senz'altro un precedente e se
andiamo a leggere la relazione del relatore Cuc e andiamo a leggere
i contenuti di quell'opera che oggi, come diceva la collega
Squarzino, riqualifichiamo portandola da opera d'interesse
intercomunale ad opera d'interesse regionale, si capisce perché
ritengo che si crei un precedente: perché se queste opere diventano
strutture d'interesse e non solo d'interesse dal momento che la
legge dice delle cose neanche troppo vaghe proprio all'inizio
dell'articolo 1 laddove riconosce una particolare rilevanza
strategica ai campi di bocce, credo che dovremmo andare con i piedi
di piombo.
Rimane il sospetto, credo solo personale, anzi - e lo dico io -
vuole essere un'illazione, ed è il motivo per cui avevo posto
quella domanda nella fase dibattimentale, l'illazione è che ci
stiamo accingendo ad arrivare alla fine della gestione
dell'esercizio, rimaneva un fondo globale con qualcosa come 6
miliardi circa di competenza per il 1999 e in qualche modo questi
soldi dovevano essere impegnati prima della chiusura
dell'esercizio.
Ripeto, è un'illazione, tale rimane, ma questo è sufficiente per
annunciare la nostra astensione sul disegno di legge.
Président
La parole au Conseiller Lattanzi.
Lattanzi (FI)
Abbiamo accolto con favore questa legge
perché non solo come movimento politico che ha da sempre nel
proprio programma un forte senso dello sviluppo sportivo e
turistico, che sono cose strettamente legate, ma anche come
cittadini di Aosta, come consiglieri con il collega Frassy nel
Consiglio di Aosta abbiamo sempre aspettato con ansia questi
interventi.
Devo dire che noi voteremo questo provvedimento favorevolmente,
lo voteremo però con l'amaro in bocca, con l'amarezza di chi vede
arrivare un provvedimento da 18 miliardi in via straordinaria ed
urgente per una serie d'interventi sicuramente riqualificanti ed
utili per la Comunità che, secondo noi, avrebbero meritato una
pianificazione almeno quinquennale, cioè di queste opere se ne
parla da almeno un decennio.
Ora, va dato atto all'Assessore che riesce ad infilarle nel
bilancio del triennale, però va anche detto che fino ad oggi queste
opere non ci sono state, quindi se vogliamo una valenza questa
straordinarietà ce l'ha in senso negativo perché una
straordinarietà e un'urgenza antica di almeno un decennio, una
straordinarietà che non fa onore a quello che era un piano da
sempre dalla maggioranza sbandierato d'interventi qualificanti su
una pianificazione e su una programmazione più importante.
La diatriba sull'interesse regionale credo che una riflessione
la meriti perché da ex Consiglieri comunali di Aosta le possiamo
senz'altro dire che il dibattito sull'interesse regionale per
opere, in questo caso di tipo sportivo, che interessano il Comune
di Aosta prima ancora che altri comuni è sempre stato un dibattito
molto acceso.
Ricordo che il collega Frassy ed io nel dibattito che ci fu nel
Consiglio comunale di Aosta per l'approvazione del progetto della
costruzione del Palaindoor, cioè di questa struttura a cui si
aggiungono i campi da tennis e le tribune, dicemmo che non si
poteva pianificare uno sviluppo dell'area sportiva in Regione
Tzambarlet come se fosse un puzzle da compilare e da completare di
volta in volta perché questo avrebbe fatto lievitare i prezzi in
maniera esponenziale.
Ci fu detto che volevamo il palazzetto e l'area completamente
già fatta, che questa era un'utopia, pertanto dovevamo
accontentarci di una pista coperta per l'atletica di 4 palestre per
i servizi e che nulla più si poteva fare perché così dicevano le
risorse.
Oggi vediamo un contributo invece che va esattamente nella
direzione di ampliare tutta quell'area sportiva che se da una parte
ci vede contenti, dall'altra ci fa preoccupare per l'effetto
lievitazione che il procedere a spezzoni avrà sulle casse della
Regione che in questo caso è chiamata ad intervenire in questo
senso.
Un'altra riflessione è legata al valore delle opere che vengono
dedicate dal Comune di Aosta all'interesse regionale. Anche qui il
dibattito è stato sempre molto acceso perché da sempre abbiamo
sostenuto che prima di chiedere interventi alla Regione il Comune
di Aosta avrebbe dovuto esprimere la capacità di spendere le
risorse ingenti che la Regione metteva a disposizione del Comune di
Aosta e mi riferisco alla legge per Aosta capitale, legge da 15
miliardi annui in vigore dal 1990 e che da pochissimi anni il
Comune di Aosta comincia ad usufruire. Avevamo fatto un conto che
si erano persi da parte del Comune di Aosta qualcosa come
un'ottantina di miliardi non spesi, di danari messi a disposizione
dalla Regione per riqualificare e per dare un significato al comune
centrale della Valle proprio come motore e fulcro di tutte le
attività della Regione, quindi la diatriba sulla regionalità dei
servizi è una diatriba secondo me sterile. Che queste attività
potranno essere utilizzate da tutti i Valdostani anche se costruite
nella piana del Tzambarlet è una cosa abbastanza scontata, quindi
si può sicuramente dire che queste attività hanno una valenza
regionale, ma il Comune di Aosta ha le risorse finanziarie per
sviluppare attività proprio perché Aosta capitale è fulcro della
Valle d'Aosta, ha necessità di riqualificare e di creare questi
servizi non solo per la Comunità di Aosta, ma per la Comunità
valdostana.
Ci chiediamo a questo punto, visto che il Comune di Aosta avanza
sistematicamente dal proprio bilancio 3-4-5 miliardi di capitali
non spesi per riqualificare il comune, se a questo punto dandogli
dei soldi con dei capitoli diversi gli storneremo - non credo -
risorse dall'altra parte, allora ritengo che, prima di consegnare
ulteriori danari ai comuni, i comuni dovrebbero dare, e in questo
caso non lo hanno dato, la Giunta comunale di Aosta non l'ha data,
ampia dimostrazione di saper spendere i soldi che già hanno
stanziati.
Questo vale per quanto riguarda l'area sportiva di Tzambarlet,
quindi l'ampliamento della struttura del Palaindoor con i campi da
tennis, ma vale anche per quanto riguarda la pista ciclabile
intercomunale che da Sarre arriverà a Saint-Marcel.
Qui la comunità montana dovrebbe nel principio di sussidiarietà
farsi protagonista di un progetto che tocca quasi tutti i comuni
della comunità stessa, altrimenti ci chiediamo cosa ci stanno a
fare le comunità montane. Se, come mi fa segno Cottino, mancano i
soldi, mi chiedo quand'è che doteremo le comunità montane di
risorse proprie per portare avanti i propri progetti che sono
proprio intercomunali perché a questo punto tutti i progetti di
qualunque tipo che toccano più di un comune diventano di valenza
regionale e caccia i soldi "padre pantalone".
L'area ricreativa, anche questa è finalmente un'utopia che si
può realizzare, perlomeno per i cittadini di Aosta. È un'area che
per i cittadini di Aosta è richiesta perché, pur essendo in una
regione che vede il Comune di Aosta in termini statistici uno dei
comuni a più alta densità di verde, in realtà sappiamo che i
cittadini di Aosta non hanno nessun spazio verde se non le montagne
che hanno intorno e che sono difficilmente usufruibili per il
ricreativo e per il tempo libero. Anche questa è un'opera che
accogliamo con grande favore, però anche qui riteniamo che il
Comune di Aosta avesse le risorse per svilupparsi questo progetto
anche perché il progetto impegna circa 4 miliardi in tre anni,
quindi poteva benissimo rientrare in quello che è un capitolo,
quello di Aosta capitale, mai abbastanza utilizzato, anzi
superficialmente considerato e invece d'ingente capacità
finanziaria.
Noi voteremo questa delibera, la voteremo perché gli interventi
sono attesi e desiderati dalla popolazione non solo aostana, ma
anche valdostana e perché da Consiglieri comunali li auspicavamo e
da Consiglieri regionali non possiamo non essere favorevoli. Non
possiamo però non essere amareggiati dal fatto che interventi di
questo tipo giungano in Consiglio regionale con tempi strettissimi
e con strade finanziarie non coerenti con quel principio di
sussidiarietà di cui tanto ci riempiamo la bocca, ma che tanto poco
applichiamo.
Non ho citato l'intervento della pista David, perché è l'unico
intervento che, essendo d'importanza internazionale, consideriamo
veramente di portata regionale perché di una coppa del mondo non
beneficia solo Gressoney, ma l'intera Valle d'Aosta, quindi in
questo senso lo consideriamo appieno un valore regionale.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Per annunciare il voto favorevole della
maggioranza su questo provvedimento e per fare alcune precisazioni
per vedere se riesco a convincere il Consigliere Marguerettaz della
bontà del provvedimento che andiamo a votare. Partirò dalla battuta
finale del suo intervento quando fa riferimento a un provvedimento
che avrebbe come finalità quella di andare ad impegnare dei fondi
globali.
Penso che se non ci fosse una vera e grande utilità di
realizzare questi interventi, probabilmente il ragionamento del
Governo regionale sarebbe stato tutto un altro. Viste le previsioni
del bilancio del 2000 dove, per i noti fatti anche della chiusura
del Tunnel del Monte Bianco, le entrate hanno probabilmente una
grossa restrizione, se si mandano in economia dei fondi, non voglio
togliere spazio al collega delle finanze, ma sono fondi che ci
troviamo nel bilancio del 2000 nei residui per poter fare
l'assestamento di bilancio, quindi la linea dell'Esecutivo è di non
fare nessun provvedimento che abbia come unica finalità quello
dell'impegno di spesa, quindi da questo punto di vista lo posso
tranquillizzare.
Vorrei fare una riflessione invece sull'aspetto del programma
perché finalmente sono riuscito a capire qual è la delibera che il
Consigliere Marguerettaz ha come programma.
Quello non era il programma perché se dobbiamo guardare il
programma relativo alla n. 45, bisogna prendere tutte le delibere
perché successivamente a quella delibera c'è stata una delibera di
Giunta che effettivamente creava i presupposti per fare un
programma che andava a quantificare e a dare dei punteggi agli
interventi, che creava una serie di graduatorie affinché gli
interventi che venivano richiesti come n. 45 avessero poi una
graduatoria effettiva visto che c'è il limite di disponibilità di
bilancio.
A seguito di questa delibera poi è stato approvato
effettivamente il programma, il quale ha approvato solo gli
interventi che venivano realizzati e finanziati, prova ne è che la
n. 45 prevede la possibilità di dare contributi fino al 60 percento
invece il programma che è stato approvato prevede che tutti i
comuni abbiano avuto il contributo del 50 percento. Questo per
cercare di dare delle risposte il più possibile esaustive su tutto
il territorio regionale.
Quindi quella delibera che è stata citata non era un programma,
ma era un elenco di tutte le richieste che venivano fatte dagli
enti locali. Perché veniva a mancare alla Giunta precedente la
possibilità di renderlo come un programma d'interventi? Perché
mancava la delibera che fissava i criteri di graduatoria che
successivamente sono stati fissati e adesso con la delibera
relativa ai finanziamenti della n. 45 e al programma del 1999
approviamo solo gli interventi che sono finanziati. Dirò di più:
questa delibera prevede che, qualora ci sia un comune che fa più di
una richiesta, possa essere finanziata una sola richiesta, infatti
se andate a vedere l'elenco in base ai criteri che abbiamo fissato,
ci sono dei comuni che nell'utilizzo dei finanziamenti avrebbero
avuto diritto, in base ai criteri, di due interventi, invece
abbiamo scelto uno solo di questi interventi, normalmente
contattando il comune e chiedendogli di scegliere quale riteneva
prioritario.
Questo è per spiegare che non abbiamo superato un programma
approvato dal Consiglio regionale.
Cosa è successo per questi 4 interventi? E qui cerco di
rispondere alle osservazioni fatte da Lattanzi.
Appurato che la pista Leonardo David è riconosciuta da tutti
d'interesse regionale e che già il primo lotto d'intervento è stato
interamente finanziato dalla Regione per cui non potevamo che
andare a completare; appurato che l'intervento del Palaindoor
utilizzando anche i finanziamenti del CONI è chiaramente
d'interesse regionale e che non potevamo realizzare
quest'intervento che aveva i finanziamenti CONI solo per quella
struttura, abbiamo dovuto scindere finanziariamente i due
interventi, ma in questo caso bene ha operato il Comune di Aosta
chiedendo con un accordo di programma di completare l'area,
altrimenti ci trovavamo il palazzetto finanziato anche con i
finanziamenti CONI con attorno un'area sportiva da completare.
Mi pare che anche questo vada nella direzione di completare un
intervento regionale.
Veniamo ora agli altri due interventi. Non ho ripreso
quest'argomento perché lo ha sottolineato bene il relatore, ma
guardiamo la pista ciclabile.
Siamo tutti d'accordo che è un intervento importante che le
comunità aspettavano, che la Regione aspetta che ha una rilevanza
non solo sportiva, ma anche turistica, ma il Consigliere Cuc ha
sottolineato nella sua relazione che il primo lotto di
quest'intervento è stato finanziato interamente dalla comunità
locale con un costo di 2 miliardi. La legge prevede solo il
completamento del secondo lotto, per 3 miliardi, quindi ci sembrava
importante, visto che c'era questo grosso impegno finanziario da
parte degli enti locali, completare un'opera che, come tutti
riconoscono, è molto importante per motivi ambientali, turistici e
anche per un'offerta di tipo sportivo.
Stesso discorso per l'area intercomunale nella quale è
intervenuta anche la comunità montana, ma la relazione del
Consigliere Cuc lo specifica: area a verde che interessa
prevalentemente il Comune di Aosta e di Gignod, ma che vede anche
la partecipazione della comunità montana.
Quest'intervento, che era prioritario nella graduatoria con lo
schema dei punteggi, però andava interamente ad assorbire il
finanziamento e il finanziamento stesso non era sufficiente per la
sua realizzazione. Allora dal punto di vista finanziario poco
cambia perché con l'accordo di programma andiamo a definire con
precisione quali sono gli oneri a carico delle comunità locali e
quali quelli a carico dell'Amministrazione regionale.
Queste sono le uniche motivazioni e non ci sono altri?
Marguerettaz
(fuori microfono)
? qui è stato
convincente?
Lavoyer (FA)
? e per convincere maggiormente i consiglieri
posso dire che non ci sono altri interventi di questa portata che
sono stati lasciati da parte e non presi in considerazione da parte
di questa legge.
Questo per tranquillizzare la Consigliera Squarzino, per dirle
che non è un provvedimento ad hoc, è un provvedimento quadro che va
a dare delle risposte puntuali su interventi che tutti aspettiamo
da anni che vengano realizzati.
Mi pare che i due siano chiaramente d'interesse regionale, di
quelli che potrebbero essere d'interesse sovracomunale vediamo che
l'intervento per la pista ciclabile supera ampiamente quello che
dovrebbe essere il 20 percento perché è già stato appaltato dalla
comunità locale per 2 miliardi e l'altro è stata una scelta per
realizzare un polmone verde, come sottolineava bene prima il
Consigliere Lattanzi, che interessa la città di Aosta, ma non
solo.
Président
Je soumets au vote l'article 1
er
:
Conseillers présents: 34
Votants: 27
Pour: 27
Abstentions: 7 (Beneforti, Comé, Curtaz, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 2:
Conseillers présents: 34
Votants: 27
Pour: 27
Abstentions: 7 (Beneforti, Comé, Curtaz, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 3:
Conseillers présents: 34
Votants: 27
Pour: 27
Abstentions: 7 (Beneforti, Comé, Curtaz, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 4:
Conseillers présents: 34
Votants: 27
Pour: 27
Abstentions: 7 (Beneforti, Comé, Curtaz, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote la loi dans son ensemble:
Conseillers présents: 34
Votants: 27
Pour: 27
Abstentions: 7 (Beneforti, Comé, Curtaz, Lanièce, Marguerettaz,
Squarzino Secondina, Viérin M.)
Le Conseil approuve.
