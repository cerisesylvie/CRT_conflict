Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3764 del 25 settembre 1992 - Resoconto
OGGETTO N. 3764/IX Determinazioni conseguenti alla sentenza
penale della Corte d'Appello di Torino in merito alle vicende della
Casa da gioco di Saint-Vincent.
(Ritiro di mozione e
approvazione di risoluzione)
Presidente
Do lettura della mozione in oggetto.
Mozione La recente pubblicazione della Sentenza penale della
Corte d'Appello di Torino, in merito alle vicende inerenti la Casa
da Gioco di Saint Vincent ha "chiarito" le diverse interpretazioni
giuridiche, che "travolgono, modificano e cancellano" decisioni
"errate" prese con leggerezza dal Consiglio regionale e da altri
Enti Pubblici, su nostre dirette o indirette informazioni.
E' opportuno quindi, sia sul piano morale, oltre che sul piano
giuridico, che il Consiglio regionale renda giustizia a quelle
persone che tanto dolorosamente hanno sofferto e continuano a
soffrire per quella brutta vicenda, prendendo atto delle
conclusioni giuridiche a cui la stessa sentenza della Corte
d'Appello di Torino è pervenuta.
Tutto ciò permesso, il Consiglio regionale della Valle d'Aosta
decide
1) di sospendere e far sospendere ogni contenzioso in atto nei
confronti dei dipendenti ed Amministratori regionali in merito alle
decisioni adottate dalla Corte dei Conti;
2)di verificare attraverso la costituzione di apposita
Commissione regionale, la posizione delle singole persone
interessate alla vicenda;
3) di riferire al Consiglio regionale, entro 60 giorni, sui
risultati ottenuti dalla Commissione.
Presidente
Dichiaro aperta la discussione generale. Ha
chiesto di parlare il Consigliere Aloisi, ne ha facoltà.
Aloisi (PSI)
Questo mio intervento è indirizzato al di
là delle posizioni politiche e dei partiti di questo Consiglio,
alle coscienze di ognuno di noi. Ritengo che a fronte degli ultimi
avvenimenti e degli ultimi fatti è giunto il momento di rendere
giustizia a quelle persone che anche noi in buona parte abbiamo
contribuito a danneggiare e a far sì che patissero enormemente per
questi fatti che oggi con questi ultimi avvenimenti sono stati
completamente risultati estranei a questa brutta vicenda.
Io ho cercato di divulgare a qualche collega Consigliere la
sentenza della Corte d'Appello di Torino che è stata depositata il
24 di luglio di questo anno. Brevemente un piccolo flash per
inquadrare tutta questa vicenda perché parecchi di voi non essendo
presenti nella scorsa legislatura probabilmente non hanno in mente
la reale situazione di questa vicenda.
Dopo il famigerato
blitz
dell'83 della faccenda Casinò,
il Consiglio regionale aveva nominato una Commissione di inchiesta,
di indagine per verificare ciò che era successo all'interno del
casinò e soprattutto anche per ciò che riguardava il corpo dei
controllori regionali. Quella Commissione ha svolto i propri lavori
in modo molto contrastato, soprattutto il sottoscritto allora si
era scontrato violentemente contro gli altri commissari perché a
suo parere era stata deformata e depistata quella che era la realtà
oggettiva dei fatti. A seguito di quella vicenda è intervenuta la
Corte dei Conti e sulle risultanze dei lavori di quella Commissione
e sulle informazioni prese dagli organi di stampa la Corte dei
Conti ha condannato al risarcimento di danni perché secondo la
Corte dei Conti vi è stato un dolo e un danno dai controllori e
dall'allora Commissario regionale Eraldo Manganone; condannati a
risarcire l'uno circa 150 milioni, gli altri intorno ai 40/50
milioni.
Finalmente, dopo nove anni che cosa succede? Succede che dalla
sentenza della Corte d'Appello di Torino in data 24 luglio 1992
emerge che costoro non hanno creato danno, ma hanno creato vantaggi
alla pubblica amministrazione. Allora di fronte a questa realtà, di
fronte a questo capovolgimento di posizioni, che già allora erano
state evidenziate, ma erano state ignorate per motivazioni varie
anche per interesse di parte e di partito, oggi noi con la
coscienza tranquilla possiamo finalmente rendere giustizia.
Sono in possesso della documentazione provante quanto ho
affermato, che dico e che sostengo e mi auguro che le decisioni che
vengono prese in questa aula siano decisioni che scaturiscono dalla
coscienza di ognuno di noi, perché questa è una vicenda umana, e mi
rivolgo al Presidente della Giunta, perché penso che sia sensibile
a questo aspetto, è una vicenda soprattutto umana che ha fatto sì
che tanta gente che oggi possiamo vedere e constatare che erano
innocenti ha patito la galera, ha sofferto delle cose incredibili.
Oggi noi sicuramente non porremo fine alla vicenda, però possiamo
rimediare agli errori che noi abbiamo contribuito a commettere e
quindi a danneggiare queste persone.
Attraverso la lettura della sentenza della Corte d'Appello
emerge quindi una realtà molto diversa da quella di nove anni fa.
Per me sarebbe molto facile sotto l'aspetto politico ribadire e
ricordare strane affermazioni e soprattutto strani comportamenti
atti a sviare notizie precise o ad ingannare parti interessate con
occultamenti di dati e di documenti. Naturalmente quello che dico
sono in grado di dimostrarlo. Per il momento mi limiterò però ad
illustrare i comportamenti e le enormi falsità che sono state
scritte su questa vicenda e che impongono a questo Consiglio per
una questione soprattutto morale e di giustizia oltre che di
politica di valutare con serenità ed obiettività questa
vicenda.
La sentenza della Corte di Appello di Torino con le sue
estesissime motivazioni che noi dobbiamo assolutamente analizzare
mettono a fuoco concetti giuridici nuovi, prospettano un quadro con
immagini precise e documentate, producono cifre esatte sotto il
profilo matematico completamente in contrasto con quelle assurde e
sempre mutevoli della Corte dei Conti. I dati forniti dai giudici
di Torino sulla questione delle tre deduzioni, delle
"poussettes"
, delle
"orfanelle"
e dei gettoni fuori
corso con documenti probanti smantellano le artificiose fantasie
della Corte dei Conti che sono state dedotte dalla relazione della
Commissione di indagine e dalle notizie diffuse dagli organi di
stampa.
Gradirei che non mi dicesse che è impossibile sospendere le
decisioni pendenti per paura di omissione di atti di ufficio da
parte della Giunta e del suo Presidente, perché ciò è completamente
irrilevante e contraddittorio. Il Consiglio regionale è sovrano e
può decidere, oltretutto sarebbe un atteggiamento amorale e
ipocrita perché di fronte alla documentazione che io illustrerò e a
fronte della sentenza della Corte d'Appello di Torino ognuno di noi
è sicuro che l'azione della Corte dei Conti è sbagliata, imprecisa,
non al limite della sua competenza, ma sicuramente al di fuori di
essa, per cui continuare ad ignorare questa drammatica vicenda e
lasciare che persone già pesantemente colpite non possono
finalmente trovare quella giustizia, giustizia con la g maiuscola,
finora negata, sarebbe una grave omissione, riprovevole sul piano
morale e politico e sicuramente possibile anche di risvolti
penali.
Il primo aspetto che emerge da questa situazione è che secondo
la legge esiste un'incompetenza giurisdizionale della Corte dei
Conti. E qui ho documenti a dimostrazione di quello che dico,
questo è un documento della Corte dei Conti della seconda sezione
ed è una sentenza del 3 settembre 1981 numero 113, presidente
Terranova che parla sul bilancio contabilità, competenze della
giurisdizione della Corte dei Conti, dove dice:
"In forza
dall'articolo 103 della Costituzione spettano alla giurisdizione
della Corte dei Conti tutti i giudizi di responsabilità per eventi
produttivi di danno cagionato agli enti di appartenenza in
occasione dell'esercizio delle rispettive funzioni da
amministratori, funzionari, sul presupposto della ricorrenza della
qualificazione pubblica del denaro e della natura pubblica
dell'ente"
.
Quindi ci sono due aspetti molto importanti: primo per eventi
produttivi del danno emerge dalla sentenza che non esiste danno ma
esiste vantaggio, secondo la qualificazione pubblica del denaro. In
quel momento il denaro era di competenza strettamente privata e non
pubblica, pertanto la giurisdizione della Corte dei Conti non ha
alcuna competenza di intervenire nel merito.
Quindi questo è uno dei motivi per cui contestiamo questa
condanna fatta dalla Corte dei Conti nei confronti dei controllori
regionali e del Commissario regionale. Vi è un altro documento
importante dove emerge l'incompetenza della Corte dei Conti: le
sezioni unite della Cassazione infatti con sentenza del 19 novembre
1979 numero 6009 hanno stabilito in sede di decisione di ricorso
proposto per regolamento preventivo di giurisdizione e quindi
proprio nell'esercizio delle funzioni della Corte di suprema
regolatrice degli ambiti giurisdizionali che a determinare la
giurisdizione della Corte dei Conti in materia di responsabilità
per danni si richiede il concorso di 3 elementi: vale a dire il
danno sia alimentato dallo stato o da un ente territoriale minore o
da un altro ente pubblico non economico, che sia chiamato a
risponderne un soggetto legato all'ente da un rapporto di impiego o
anche di semplice servizio e che il danno sia stato arrecato
nell'esercizio di un'attività commissiva ed omissiva connessa a
tale rapporto. Emerge dalla sentenza che non vi è danno, ma vi è
vantaggio. Con tutti questi presupposti noi contestiamo pertanto
l'intervento della Corte dei Conti in merito a questa vicenda.
Inoltre dalle citazione della Corte dei Conti emergono situazioni
molto diverse dalla realtà, ma soprattutto sono capovolti i
principi giuridici fondamentali, innanzitutto erroneità nelle
cifre.
La citazione della Corte dei Conti del 7 dicembre 1984 ha
certamente, a seguito di notizie stampa dove dice:
"Prededuzioni, importo lire 606.391.000"
, che diventano poi
sempre per la Corte dei Conti in ordinanza l'11 marzo 1986 lire
235.313.829 che ammettono nuovamente in altre citazioni sempre la
Corte dei Conti il 17-7-90 lire 886.749.352 che si riducono a
qualche decina di milioni come precisato dalla Corte di Appello di
Torino.
Quindi quale credibilità noi possiamo dare alla Corte dei Conti
nel momento in cui tutte le varie sentenze non c'è una cifra che
risponda effettivamente a un dato di fatto o una cifra precisa, una
volta 606.000.000, poi con un'altra sentenza diventano 235, su
un'altra ancora ridiventano 886 e poi qualche decina di milioni.
Questo per dimostrare l'incongruenza della Corte dei Conti e qui ho
il documento ufficiale della Corte dei Conti dove dice testualmente
"Visto l'atto aggiunto in data 12-2-87 con cui per quanto sopra
e tenuto conto delle notizie fornite dal Presidente della Giunta
della Regione Autonoma Valle d'Aosta con lettera 19-8-86"
, una
lettera inviata dall'allora Presidente Rollandin che io ho qui, ma
non voglio divulgarmi altrimenti finiremmo domani mattina
"a
seguito dell'ordinanza dell'11-3-86 numero 72/86 della sezione
prima giurisdizionale, il signor Eraldo Manganone a modifica
dell'atto introduttivo è stato citato in giudizio per l'intera
somma di lire 606391000 o quanto meno di lire 235313829"
. Una
incredibile incapacità di decidere e di sapere esattamente quali
sono le cifre esatte, non si sa se sono 606 o 235 milioni.
Inoltre la Corte d'Appello accerta che non sono derivati
pregiudizi economici per la Regione ma semmai indubbi vantaggi sia
sui risparmi dei costi, sia sui maggiori introiti ed è appunto su
questa enorme divergenza di vantaggi reali e danni ipotetici che
deve essere esclusa la giurisdizione della Corte dei Conti, la
quale poi entra anche nel merito di operazioni private, quali le
poussettes, gli orfanelli, i gettoni fuori corso che sono fenomeni
di gioco di esclusiva competenza della società di gestione che è
una società privata e sui quali è già intervenuta l'autorità
giudiziaria ordinaria che con sentenza passata in giudicato il
19-5-87 ha prosciolto gli imputati non solo perché i fatti non
sussistono, ma anche perché tali prassi hanno portato enormi
vantaggi all'ente pubblico, e questo è il documento di assoluzione
in istruttoria che dice esattamente:
"Il beneficio perso per un
verso veniva riacquistato ed in termini ben maggiori dall'altro
canto, sì che in una prospettiva economicistica di valutazione dei
costi benefici il calcolo dell'estensione sicuramente censurabile
sotto un'ottica formale amministrativa riuscì vincente per il
pubblico interesse, e per queste ragioni si prosciolgono gli
imputati dall'addebito" ed ecco la falsità della Corte dei Conti
che malgrado gli imputati siano stati assolti in istruttoria con
una sentenza dichiara "analizzati dal giudice di primo grado il
denaro scaturisce dal fatto dei gettoni fuori corso"
. Quindi
analizzati dal giudice di primo grado quando è falso perché sono
stati assolti in istruttoria, non c'è stato nessun giudizio di
primo grado. Ecco perché tutta l'impostazione della Corte dei Conti
si basa su degli elementi falsi non veritieri e da questi elementi
falsi hanno dedotto e hanno condannato gente che invece è
innocente.
Questo voglio cercare di far capire al Consiglio ma soprattutto
alle coscienze di ognuno di noi che è assolutamente necessario
rivedere questa posizione di fronte a questi documenti che io metto
a disposizione per dare un giudizio di attivo corretto soprattutto
per rendere giustizia, ecco il motivo per cui sto illustrando
questa situazione. Ma non è tutto, io ho sempre sostenuto che le
sentenze della Corte dei Conti dicono delle cose assurde,
assolutamente false, che oggi siamo in grado di smentire, ma che
soprattutto vengono smentite dalle risultanze della sentenza della
Corte d'Appello di Torino, laddove dice per esempio che lo stesso
difensore del dibattito ha ammesso che non vi è stata mai
deliberazione degli organi della Regione in questo senso, ma che si
è trattata di un'iniziativa personalissima del Commissario
Manganone sulla scelta dei gettoni fuori corso. Dalla sentenza
della Corte d'Appello emerge esattamente il contrario, che è stata
una decisione presa tra la Regione e la società SITAV e che ha
portato enormi benefici all'Amministrazione regionale; ha fatto
aumentare gli introiti dei giochi americani da 427 milioni mensili
a 944 milioni e quelli dei giochi francesi da 3 miliardi 136
milioni a 4 miliardi e 250 milioni. Emerge pure dalla sentenza
della Corte d'Appello che non si è trattato di una decisione presa
dal Commissario Manganone ma dalla società SITAV con il consenso
della Regione e che ha prodotto benefici, in termini di entrate,
per la Regione stessa.
Erroneamente la Corte dei Conti, sempre e sicuramente
disinformata, reputa danni ciò che in realtà sono invece dei
vantaggi; ma ciò che più preoccupa è la riaffermazione della
giurisdizione che sicuramente non le compete trattandosi di fasi
svolte nell'ambito di evoluzioni positive e negative dei giochi. La
perizia fiscale fatta dal dottor Savarina con l'ausilio della
Guardia di Finanza è chiarissima in tal senso, sia negli sviluppi
di gioco, sia nella conclusione. che esclude di per se stessa un
danno regionale per di più controllato anche dalla Guardia di
finanza, e qui abbiamo il verbale, la perizia contabile del dottor
Savarina fatta insieme alla Guardia di Finanza che contraddice
completamente la dichiarazione della Corte dei Conti dove
dichiarano "durante lo svolgimento dei giochi non esistono ricordi,
ma soltanto ricchezza in evoluzione positiva o negativa sui tavoli,
ricchezza che sarà accertata nella sua entità al termine della
partita", questo è molto confortante perché precisa l'evoluzione
dei giochi sulla quale la Corte dei Conti non ha alcuna
competenza.
Ma c'è di più, dichiara sempre il dottor Savarina con la Guardia
di Finanza che hanno fatto questa perizia
"quindi le poussettes,
le prededuzioni e i gettoni fuori corso, particolarità dello
svolgimento del gioco e del suo controllo si esauriscono fuori dal
contesto di ricavo definito nel suddetto e precedente
capitolo"
, quindi a maggior ragione la Corte dei Conti non può
entrare in questa vicenda, in questo discorso.
Poi a dimostrazione dei vantaggi che si sono avuti anzi,
dell'assenza di danni e dolo come dice la Corte dei Conti, abbiamo
qui una relazione riservata, e qui mi rivolgo ai vecchi commissari
della Commissione di indagine, quando si diceva e noi sulla
relazione purtroppo (noi, io mi ci metto in mezzo anche se mi ero
dissociato) avevamo detto che da parte del Commissario Eraldo
Manganone non erano pervenuti mai documenti, dichiarazioni, che non
c'era una documentazione probante i fatti che avvenivano al casinò.
Ciò non è vero in quanto tali documenti venivano nascosti. Oggi, a
distanza di anni invece, abbiamo questi documenti, e questo
documento ufficiale datato 30 agosto 1982 dove è specificato in
modo molto dettagliato e matematicamente preciso il vantaggio che
ha avuto l'Amministrazione regionale col timbro della Regione
ricevuto dal Presidente della Giunta allora e col timbro di
partenza del Casinò de la Vallée dal Commissario regionale, che
dimostrano esattamente il contrario di quello che dichiara la Corte
dei Conti e cioè che non vi è stato danno, ma vi è stato vantaggio,
che gli introiti dei giochi americani sono passati da 427 milioni
al mese sono passati 944 milioni, e qui ci sono tutti i dati
ufficiali, che gli introiti dei giochi francesi da 3.136.000.000
sono passati a 4.023.000.000 quindi esattamente il contrario delle
dichiarazioni della Corte dei Conti.
Poi ce ne sarebbero tanti altri, mi sono limitato ad
evidenziarne alcuni. Adesso veniamo brevemente ad analizzare che
cosa dice la sentenza perché è importante, cosa dice la sentenza
che finalmente rende giustizia e io mi auguro e penso che di fronte
a una sentenza della Corte d'Appello che ormai ha emesso questo
verdetto con della prove probanti, con delle audizioni precise, con
delle dichiarazioni che allora nessuno di noi sapeva, ma che oggi
ci sono, dichiarazioni dell'allora Presidente Rollandin,
dell'attuale Presidente del Consiglio Bich, del Consigliere
Andrione, dichiarazioni delle massime autorità, dei personaggi
chiave dell'intera vicenda ecco emerge una realtà completa,
documentabile, questa è la dimostrazione che bisogna rendere
giustizia a questo punto a queste persone.
Innanzitutto la sentenza dice che il denaro ricavato dalla Sitav
attraverso la gestione dei giochi può considerarsi pubblico
soltanto nel momento dell'acquisizione della quota convenuta da
parte della Regione, allorché non si esplica l'opera dei
controllori, quindi riconosce che fino a quel momento il denaro, il
gioco, le poussettes, le orfanelle sono di competenza esclusiva
della società Sitav e quindi si tratta di denaro privato, quindi
ecco che crolla il castello della Corte dei Conti che non può
entrare nel merito, che non può intervenire.
Un altro passaggio, e questo è molto importante sulla questione
delle prededuzioni dove allora si diceva, mi ricordo in
commissione, che questi rubavano o percepivano illegittimamente
allora c'era la caccia alle streghe e questi erano dei ladri, sono
andati in carcere perché rubavano e invece la sentenza che cosa
dice? Dice il contrario, dice che quella era una retribuzione
aggiuntiva per un lavoro svolto e lo dice chiaramente, e dice, cito
testualmente,
"è doveroso altresì riportare anche le
dichiarazioni dei soggetti estranei al corpo dei controllori
regionali attesa la loro piena coincidenza con le parole di costoro
circa lo stretto nesso esistente tra il denaro percepito ed il
lavoro svolto"
.
Così il Bich, allora Vicecommissario, in aspettativa perché
sindaco di Aosta, dichiarazione del 13-3-83, fascicolo IV, processo
per dichiarazioni del dottor Selis:
"tali somme forfettarie sono
state concesse ai controllori per i loro maggiori oneri di lavoro e
impegno"
, cioè orario lavorativo, circa un anno e mezzo fa
quando la casa da gioco è ritornata al Billia, negli attuali
locali, molto più grandi per cui con maggiore ricezione, maggiore
affluenza, orario più prolungato e maggior lavoro, più sintetica
l'indicazione di Fosson, l'ispettore capo dello Chemin de fer "per
conto della Sitav" e poi continua dove dice che le somme
prededuzione venivano percepite in parte come compenso del servizio
straordinario da essi prestato in orario notturno e in parte per
l'aggravio di lavoro derivato con l'apertura dei giochi americani.
In sostanza essi percepivano denaro da un soggetto privato per
l'esplicazione del servizio inerenti le loro funzioni, per
continuare a controllare oltre certi orari, fino alle 3, le 4, le
5, le 6 del mattino; ecco si trattava di un'indennità, e erano
retribuiti con denaro che al momento del prelievo era della società
Sitav, quindi non era di competenza regionale e quindi di nuovo la
Corte dei Conti non ha merito, non ha titolo per entrarci.
Dichiara la sentenza della Corte d'Appello
"non è agevole
comprendere pertanto come mai lo stesso abbia ritenuto non dovuta
la somma percepita dai controllori a tale titolo"
, lo dice la
sentenza non riescono a capire neanche loro come mai allora i
giudici avevano ritenuto di sostenere che la somma non era dovuta,
e poi continua
"non si riescono a scorgere i rischi paventati
dal tribunale in termini di possibili devianti".
Tutto ciò
contraddice completamente le risultanze della condanna, dalla retta
esecuzione dei compiti di controllo incombenti sui controllori di
fatti non è emerso né è stato segnalato a tale proposito alcun
inconveniente, ritardo, favoritismo o disguido, mentre è intuitivo
che costoro appunto nell'aspettativa di veder soddisfatte ad ogni
scadenza le proprie pretese economiche avrebbero adempiuto ai vari
doveri con impegno, assiduità e diligenza, questo è il giudizio che
dà il Tribunale nei confronti dei controllori regionali e del
Commissario regionale, non il giudizio che aveva dato allora la
Commissione di indagine, che faceva riferimento a percezione
illegittima di denaro, che con il lavoro di quella Commissione, con
le dichiarazioni dei giornali, con dichiarazioni apprezzate allora
di responsabili regionali abbiamo contribuito a farli
condannare.
Poi si parlava allora della famosa tabella, la tabella di
ripartizione. Io mi ricordo che all'epoca in Commissione
d'inchiesta ero intervenuto e avevo portato come elemento di prova
che quelle non erano ruberie, che quella era una retribuzione
concordata tra la società e la Regione, concordata perché allora in
quella tabellina vi erano tutti, i controllori regionali, personale
Sitav, fisionomisti, scopini, persino gli agenti di pubblica
sicurezza, alla luce del sole percepivano quei denari, quindi era
assurdo sostenere la tesi che si trattasse di furti.
Oggi la sentenza della Corte d'Appello smantella queste accuse e
conferma che non esiste il dolo e non esiste il danno, ma che il
personale preposto ai controlli ha fatto diligentemente il suo
dovere e che dal comportamento loro la Regione ha ricevuto
vantaggi. Questo è un altro passaggio che ritengo importante,
dicono infatti i giudici
"non si ravvisano elementi per
sostenere"
qui ci riferiamo sempre ai fuori busta,
"che la
cifra corrisposta a fuori busta degli imputati superasse l'importo
pecuniario suscettibile di essere loro accordato nel quadro di una
trattativa volta ad esaurire una valutazione globale della
prestazione lavorativa da essi resa, anche alla luce del principio
di proporzionalità"
questo dall'articolo 36 del comma primo
della Costituzione. Se così è, manca un requisito essenziale del
delitto in esame cioè il carattere indebito della somma percepita
dai controllori. Non ricorre quindi il reato di corruzione allorché
il privato paga somme proporzionate al lavoro extra che accettando
non lede il prestigio della pubblica amministrazione, lo dice la
sentenza.
Un altro passaggio molto importante è questo cioè che a tale
ente pervenivano introiti di importi inferiori a quelli dovutigli
per convenzione in quanto calcolati su una massa già depurata della
prededotta a favore dei controllori e dei dipendenti della Sitav,
esso era quindi defraudato da una parte delle entrate spettantegli
sui proventi della casa da gioco, sostenevano ma il rilievo non
convince, dice la sentenza, apparendo fondato unicamente su dati di
carattere formale, in base ad una nota ufficiale rivolto in data
28-1-88 al Presidente della Giunta regionale, il Commissario
Manganone aveva indicato due precisi vantaggi derivati alla Regione
dal sistema delle prededuzioni, quindi anche col sistema delle
prededuzioni l'Amministrazione regionale ha risparmiato centinaia
di milioni, quindi non è stato recato un danno.
Poi leggerò l'ultima parte, e ho quasi finito, chiedo scusa ma
ritengo importante questo.
"Non ho mai pensato che queste
prededuzioni costituissero"
diceva il Masi, che era il maggiore
responsabile del Casinò
"illecito penale, per me concretavano
una frode fiscale o una contributiva e proprio per porre fine a
tale situazione più volte io suggerii al Presidente Andrione la
necessità di regolamentare con un apposito status la posizione dei
controlli regionali"
. Quindi l'allora Presidente Andrione
sapeva, adesso lo sappiamo che sapeva, ma non era solo il
Presidente della Giunta a saperlo: continua poi Masi
"Andrione
mi diede più volte assicurazioni sul punto dicendomi che anche
questo aspetto sarebbe stato sistemato con un nuovo status per i
controllori"
. Pure da un'altra voce si ricava il pieno
coinvolgimento dell'Andrione nella vicenda in esame, si tratta di
quella del suo autorevole successore, l'ex Presidente Rollandin, il
quale mi porse una confidenza, deposizione del 4-2-84, foglio 208,
dice Rollandin
"allorché nacque il caso dei prelievi sugli
introiti della Sitav io chiesi ad Andrione come mai nessuno si
fosse accorto del fatto, egli rispose che era stato mal informato
dal Vice Commissario Ferina che era la persona che teneva i
rapporti tra Sitav e lui medesimo"
, vedi le dichiarazioni di
Natta
"fu Masi ad impormi detta prassi dicendomi che quella
trattenuta di denaro derivava da un aumento di stipendio concordato
tra lui e Andrione, essa illustra come l'aumento delle prededuzioni
a favore dei controllori non fosse una questione interna alla
Sitav, ma presupponesse un'intesa con il Presidente Andrione capace
di servirsi delle trattative di un valido tramite come il Vice
Commissario Ferina, che come si è visto mai ha nascosto il proprio
ruolo, non è mai stato raggiunto pertanto un accordo riservato tra
i controllori della società Sitav per assicurare gli uni un giusto
vantaggio in frode agli interessi della Regione"
quindi non
esiste la ruberia, non esiste il dolo, è stato un accordo
concordato tra le massime autorità regionali e i responsabili del
Casinò di Saint Vincent.
La prassi delle prededuzioni ha in effetti un notevole spessore
storico, risultando consacrata addirittura in una delibera adottata
dalla Giunta regionale valdostana il 1° settembre 1984; con la
quale si autorizzava la corresponsione a favore dei controllori
regionali e dei dipendenti della Sitav di una speciale indennità di
conta, nella misura di complessive 17.000 di fatto fino ad allora
corrisposte, su somme giornalmente tratte dagli ultimi incassi
lordi e ripartita tra Sitav e amministrazione regionale, secondo le
rispettive percentuali stabilite dalla convenzione; nei verbali di
passaggio delle consegne tra il Commissario uscente Fosson e il
nuovo Commissario Manganone, quindi era tutto alla luce del sole,
infatti era scritto sui verbali di consegna e questo è deposizione
del 5-7-88, precisamente al foglio 2 valido all'articolo 14,
riguardo ai controllori, valido il paragrafo, dicono sempre i
giudici, con aggiornamento dell'importo ogni 2 anni, in base agli
introiti, percentuali identiche di aumento, accordo aggiunto del
69, prelievo delle somme di norma dalla
"cagnotte"
. Tale
indennità però non competeva il Commissario, essa indica che
contrariamente a quanto sostenuto dal tribunale, dice la sentenza,
quindi dice esattamente il contrario di quello che avevano
dichiarato allora i giudici. La prassi in esame non era cessata nel
77 con l'assorbimento delle indennità nello stipendio, in forza
dell'apposita legge regionale n. 39, a riprova di ciò vale anche il
tenore di una delle tabelle prodotte dal controllore Barmaverain e
che io avevo portato in Commissione, che riporta gli importi
progressivi da segnare mediante prelievo dalla
"cagnotte"
.
Quindi tutto questo veniva alla luce del sole e dimostra che i
con-trollori regionali non rubavano, dimostra soprattutto che loro
sono stati condannati, hanno patito la galera per disattenzione,
disinteresse, a volte anche atteggiamenti poco corretti da parte di
questo Consiglio, perché io sono in grado di dimostrarlo prendendo
i verbali di tutti gli interventi che abbiamo fatto in quest'aula.
Per questi motivi che io ho illustrato la Corte di Appello di
Torino dichiara l'assoluzione piena di tutti gli appellanti
dell'addebito in esame, ecco allora perché noi oggi dobbiamo
riflettere. Io non pretendo assolutamente che voi approviate
accettiate la mozione presentata dal sottoscritto. Io sono disposto
a ritirarla ma gradirei che ci fosse da parte di tutti noi un
accordo, una soluzione, un impegno per rendere giustizia al
personale di controllo.
Io non chiedo la votazione e l'accettazione della mozione,
gradirei se così non fosse che ci fosse la volontà con una
risoluzione, che si prenda l'impegno di delegare alla Commissione
del Casinò che esiste allargata ai Capi Gruppo di vedere, alla luce
della sentenza della Corte d'Appello di Torino, e se ritenete
opportuno alla luce dei documenti che metto a disposizione, di
rivedere il giudizio nei confronti dei controllori regionali, nei
confronti del Commissario regionale che hanno patito ingiustamente,
che hanno subito la galera.
Presidente
Se nessuno chiede di parlare, dichiaro
chiusa la discussione generale. Ha chiesto di parlare il Presidente
della Giunta Lanivi, ne ha facoltà.
Lanivi (GM)
Io credo che lo stesso presentatore della
mozione dopo una vasta presentazione dei problemi e delle
situazioni abbia concluso forse nell'unico modo che era possibile
concludere, e cioè che in definitiva questa mozione è stata
l'occasione per parlare di una situazione di disagio, delle
difficoltà o comunque di dolore che delle persone hanno patito,
hanno sofferto. Però rispetto a questa situazione gli spazi di
intervento sono minimi, nel senso che questo Consiglio regionale
non può decidere, né può illudere che possano essere prese
decisioni che non sono sue, che non gli competono.
Io non sono un giurista e in questo campo non sono
particolarmente esposto, ma, alla luce di quanto emerso, posso
prendere atto che la Commissione consiliare speciale è stato un
disastro. Allora mi chiedo se le Commissioni consigliari regionali
possano fare qualcosa di buono in questa materia, quando agiscono
al di fuori delle loro competenze e dei loro campi e delle loro
funzioni. Non rivolgo accuse a nessuno ma sicuramente a ognuno di
noi rappresenta qualcosa, e quando è chiamato a decidere su temi o
problemi che sono al di fuori della propria competenza si rischia
che la propria posizione politica in qualche maniera possa
influire, magari in maniera superficiale, passiva o strumentale o
anche nell'assunzione di posizioni che poi hanno delle conseguenze
impensabili, magari neppure volute.
Il Consigliere Aloisi è andato ancora oltre dando giudizi sui
giudici, sulla Corte dei Conti, e se è questo compito del Consiglio
devo dire è molto difficile stabilire. Cosa possiamo fare allora?
Mi pare che il Consigliere stesso che ha presentato la mozione
abbia indicato una via di uscita che secondo me, però standoci
attenti e riflettendo, è valida. A mio avviso del problema non può
essere investita la Commissione d'indagine sulla Sitav, in quanto
non si tratta di problemi concernenti la Casa da Gioco.
Allora nel caso che la mozione venga ritirata, l'argomento
potrebbe essere portato alla Commissione Affari Generali non perché
quella Commissione prenda delle decisioni, ma per individuare
qualcuno o qualcosa che possa contribuire ad avere un'idea più
chiara su ciò che è possibile fare, sicuramente non possiamo
sostituirci alla Magistratura, sicuramente non possiamo esprimere
giudizi negativi sulla Corte dei Conti, ecco perché è un tipo di
mozione che ci lascia direi molto perplessi.
In questa sede siamo tenuti a rispettare la legge e non chiamati
a giudicare chi ha il compito di svolgere queste funzioni.
Pregherei il Consigliere Aloisi di ritirare questa mozione ed
eventualmente se la Commissione Affari Generali vuole affrontare
questo problema in accordo con i Capigruppo, lo faccia pure, ma
senza la pretesa di voler rendere giustizia, perché questo credo
non sia compito nostro. Per questi motivi, per questo tipo di
proposta che non necessariamente deve tradursi in una decisione di
Consiglio viene accolta dal Consigliere con il ritiro della
mozione, la possiamo accettare così come indicazione, in caso
contrario su questa mozione ci asterremo.
Presidente
Ha chiesto di parlare per dichiarazione di
voto il Consigliere Milanesio, ne ha facoltà.
Milanesio (PSI)
Dall'illustrazione che ha fatto il
Consigliere Aloisi e dai documenti che ha letto e che sono
disponibili per tutti i consiglieri, credo siano emerse una serie
di cose: primo, che non ci fu danno, ma vantaggio dall'operato dei
controllori regionali e che per dichiarazione, per giurisdizione
della Corte dei Conti questa vicenda avrebbe dovuto essere
sottratta alla sua decisione e giurisdizione, perché questa vicenda
è stata impostata sulla base di fatti che poi sono stati smentiti
dalla sentenza della Corte d'Appello.
Penso che questi siano dei punti fermi, credo che il Consigliere
Aloisi volesse intendere di far pronunciare il Consiglio in una
certa direzione, cioè vale a dire di far riparare quel tanto che in
qualche misura il Consiglio regionale come istituzione ha compiuto
nell'arrivare a delle conclusioni con una Commissione di indagine
che poi sono risultate assolutamente contrastanti con i fatti
accertati in sede penale. Questo mi pare che debba preoccupare il
Consiglio, debba preoccupare la coscienza di ciascun Consigliere,
anche se non è lo stesso Consiglio che ha espresso allora la
Commissione di indagine che arrivò a certe conclusioni. Quindi mi
pare che l'illustrazione e le motivazioni che Aloisi ha fornito
questa sera al Consiglio siano importanti e che si debba assumere
una qualche decisione. Anch'io concordo, ma mi pare ovvio, con il
Presidente della Giunta che non è compito del Consiglio regionale
giudicare i giudici, neanche quelli della giustizia amministrativa
per intenderci, però è compito direi è dovere del Consiglio
regionale di autoemendarsi quanto meno, cioè vale a dire che se
nella sua storia, nella sua funzione il Consiglio regionale ha
commesso un errore nel valutare attraverso una sua apposita
Commissione di indagine certi fatti, ebbene in qualche modo questo
deve essere detto e deve essere fatto, per intenderci questo è il
significato della mozione che ha presentato il Consigliere Aloisi e
quindi credo che questa vicenda si possa questa sera concludere con
una risoluzione che dia mandato alla Commissione Affari Generali di
occuparsi del problema.
Anch'io ritengo che di questo problema non possa essere
investita la Commissione Casinò, che si occupa del problema. Ci
sono problemi diversi, di giustizia, che riguardano il
comportamento del Consiglio regionale, penso che questo sia dovuto
per amore di giustizia e per quella credibilità che in situazioni
come questa si deve poter mantenere perché se anche in passato
attraverso una Commissione di indagine è arrivato a conclusione che
poi sono risultate errate, credo che questo debba essere affermato
in qualche modo. Non possiamo fare questo approfondimento qui
questa sera. Aloisi ha citato una messe di proponimenti, di
sentenze che dovrebbero quanto meno essere esaminate credo da tutti
noi o da chi potrebbe essere preposto a questo compito, che
potrebbe benissimo essere la Commissione finanze e affari generali,
quindi si potrebbe anche concludere questa discussione sul
dibattito con la votazione di una risoluzione, ma per fare tutto
questo credo che forse sarebbe sufficiente chiedere una brevissima
sospensione per concordare con la Giunta e con i Capigruppo e con
il proponente la mozione una formulazione succinta, ma che si
faccia carico comunque di questa situazione che pare inoppugnabile
e che pare consegnata agli atti, atti che sono processuali e che
sono atti ufficiali quindi non possono essere contestati o
discussi.
Presidente
A me spiace dire al Consigliere Milanesio e
al Consigliere Aloisi che purtroppo non è possibile presentare una
risoluzione, come avevo detto prima ho già chiuso la discussione
generale.
Ha chiesto di parlare il Consigliere Aloisi per mozione
d'ordine, ne ha facoltà.
Aloisi (PSI)
Se il Presidente del Consiglio, Vice
Presidente attuale, persevera in questo atteggiamento è un
tentativo di defraudare la volontà dell'intero Consiglio, perché
innanzitutto ha parlato soltanto il sottoscritto, non c'è stato
dibattito e penso che tanti altri colleghi avessero la volontà di
parlare...
(...interruzione... )
io avevo ancora da parlare e da replicare, questo è un tentativo
che mi auguro non venga ripetuto.
(...interruzione...)
Questo è un tentativo di defraudare...
Presidente
Ho chiesto se c'era qualcuno che intendeva
prendere la parola, ho insistito per sapere se qualcun altro
Consigliere intendesse prendere la parola, dopo aver insistito ho
chiuso la discussione generale.
(...interruzione...)
Lei aveva diritto di parlare anche dopo aver chiuso la
discussione, essendo firmatario della mozione.
(...interruzione...)
Lei non ha presentato la risoluzione, doveva dirlo prima che io
chiudessi...
Aloisi (PSI)
Sì, ma se lei mi chiude il dibattito dopo
neanche 30 secondi?
Presidente
Se c'è un'intesa si può presentare una
risoluzione come un nuovo punto all'ordine del giorno, ma non come
seguito della mozione.
Si dà atto che i lavori sono sospesi dalle ore 19,04 alle ore
19,17.
Presidente
Riprendono i lavori del Consiglio, informo
che i Capi Gruppi hanno raggiunto l'intesa di scrivere un nuovo
punto all'ordine del giorno.
Ha chiesto di parlare il Consigliere Aloisi, ne ha facoltà.
Aloisi (PSI)
Per ringraziare i Capigruppo che sono
stati sensibili a questo problema e insieme si è trovato una
convergenza che sicuramente darà dei frutti e andrà verso
l'obiettivo che ci eravamo prefissati e cioè di aiutare queste
persone a uscire da quella triste situazione. Pertanto ritiro la
mozione che ho presentato e accetto la risoluzione che viene
proposta dal Presidente.
Presidente
La mozione è stata ritirata da parte del
Consigliere Aloisi, viene richiesta l'iscrizione di una risoluzione
concernente il problema che si è discusso. Per l'iscrizione di
questo nuovo punto chiedo ai consiglieri di esprimere il loro
voto.
Do lettura della risoluzione.
Risoluzione Il Consiglio regionale a seguito del dibattito
svoltosi, nella sua adunanza del 25 settembre 1992 sulla mozione
concernente: Determinazioni conseguenti alla sentenza penale della
Corte d'Appello di Torino in merito alle vicende della Casa da
gioco di Saint-Vincent"
dà mandato
alla II Commissione consiliare permanente "Affari Generali" di
approfondire gli argomenti emersi dalla discussione per poter
riferire al Consiglio su iniziative eventualmente ritenute
opportune.
Presidente
Pongo in votazione la richiesta presentata
dal Consigliere Aloisi di iscrizione di una risoluzione all'ordine
del giorno di questa adunanza:
Esito della votazione
Presenti,votanti e favorevoli: 24
Il Consiglio approva all'unanimità l'iscrizione della
risoluzione all'ordine del giorno.
Presidente
Pongo ai voti la risoluzione.
Esito della votazione:
Presenti: 24
Votanti: 23
Favorevoli: 23
Astenuti: 1 (Beneforti).
Il Consiglio approva
