Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 70 del 27 febbraio 1973 - Resoconto
OGGETTO N. 70/73 - Elezione del Consigliere regionale Freppaz
Emilio a Vicepresidente del Consiglio in sostituzione dell'ex
Consigliere regionale Fosson Pietro.
Montesano (P.S.D.I.)
- Dunque, su questo argomento, che è
stato portato al Consiglio varie e varie volte ed è stato sempre
portato per memoria in quanto che le forze politiche ancora non
avevano preso un contatto conclusivo per la proposta del terzo Vice
Presidente, in sostituzione del Consigliere Fosson, si è arrivati a
questa seduta con l'impegno comunque di eleggere il Vice
Presidente. È stato argomento di una delle sedute dei Capigruppo e
dell'Ufficio di Presidenza nella quale seduta sono state fatte
delle proposte, proposte che mi sembra non abbiano avuto un
risultato conclusivo e che io desidero richiamare l'attenzione
degli altri Consiglieri e invitare i proponenti di quella seduta di
riproporre le loro argomentazioni nella seduta pubblica e quindi
nella seduta alla quale partecipano tutti i Consiglieri e mettere a
conoscenza dello svolgimento, cioè ripetere quello che si era detto
nella seduta dei Capigruppo, ripeto per mettere a conoscenza il
Consiglio delle intenzioni dei diversi Gruppi.
Chi chiede la parola? Consigliere Dolchi?
Dolchi (P.C.I.)
- Ma la posizione del nostro Gruppo pensa
sia nota fino al momento in cui abbiamo chiesto in sede di seduta
consiliare che l'argomento, come diceva appunto il Presidente del
Consiglio, che veniva messo per memoria, fosse affrontato e il
Consiglio si pronunciasse se intendeva o meno ridare all'Ufficio di
Presidenza il suo plenum.
Si decise in quell'occasione di demandare alla riunione dei
Capigruppo la decisione su una eventuale proposta di un
nominativo.
In sede di riunione di Capigruppo ho espresso la posizione del
Partito Comunista che riteniamo debba essere nuovamente riportata
in Consiglio perché ogni Gruppo assuma la sua iniziativa e la sua
responsabilità.
Partiamo dal presupposto che l'Ufficio di Presidenza è un
organismo collegiale, non esecutivo, e quindi non espressione di
maggioranza, tanto è vero che il Regolamento prevede norme speciali
di votazione perché la minoranza sia presente, quindi organismo
collegiale rappresentativo nei limiti del possibile e della
composizione consiliare.
Quindi da questa premessa deduce che l'Ufficio di Presidenza
deve esser il più possibile composto dalla rappresentanza dei vari
Gruppi consiliari; abbiamo detto in Commissione che se si fosse
limitato ad una sostituzione meccanica del componente dell'Ufficio
di Presidenza del Vice Presidente dimissionario il posto sarebbe
spettato all'Union Valdôtaine e il Consiglio avrebbe dovuto
richiedere al Gruppo dell'Union Valdôtaine un nominativo per
concentrare i suoi voti su questo nominativo.
Ma in sede di riunione di Capigruppo ho fatto presente come
secondo noi non ritenevamo che potesse essere così meccanica questa
sostituzione, proprio perché l'Ufficio di Presidenza non era quello
votato originariamente nel 1968 all'insediamento del Consiglio
regionale, che c'erano state delle modificazioni, delle variazioni
nella stessa composizione politica dei Gruppi presenti in Consiglio
regionale e che quindi per una valutazione politica, che noi
rifacevamo e anche per una alleanza che si era nel frattempo
formata tra Democrazia Cristiana e Union Valdôtaine, ritenevamo che
fosse più opportuna, consigliabile, normale, la presenza di un
esponente del Gruppo della Democrazia Cristiana, e quindi chiedevo
in quella seduta al Capogruppo della D.C. se era d'accordo su
questa impostazione, facesse lui il nominativo del candidato e per
quanto riguardava il Gruppo Comunista a cui poi si sono associati
altri Gruppi noi avremmo votato.
Ci sembrava strano che un Gruppo di sette Consiglieri non fosse
rappresentato nell'Ufficio di Presidenza.
Non dico, proprio perché se noi, Gruppo di otto Consiglieri, non
fossimo rappresentati nell'Ufficio di Presidenza, ecco non
assumeremo una posizione di vittimismo, ma anzi battaglieremo, sul
piano democratico nell'ambito del Consiglio regionale, per avere
una rappresentanza nell'Ufficio di Presidenza che riterremmo
giusta.
In questo senso avevamo fatto il nostro intervento. Abbiamo
chiesto alla Democrazia Cristiana che facesse il suo nominativo che
avremmo votato. Ci sembra che la Democrazia Cristiana non sia
orientata in questo senso di accogliere questo orientamento che poi
è stato l'orientamento della maggioranza dei Capigruppo.
Se così non fosse, cioè se fosse valida questa voce che dice che
la D.C. non è orientata a proporre una propria candidatura noi
riteniamo che se il Consiglio esprime altre candidature, il voto
comunista potrà confluire sui nominativi che saranno proposti,
proprio perché riteniamo importante e indispensabile che sia
realizzato il plenum dell'Ufficio di Presidenza perché riteniamo
che è una prova di validità democratica quello che gli organismi
elettivi abbiano la capacità e la forza di darsi essi stessi, se
poi vogliono fare un discorso democratico anche all'esterno, darsi
i propri organismi.
Ecco quindi la posizione del nostro Gruppo, che è stata la
posizione nell'ambito della riunione dei Capigruppo, che
riconfermiamo qui, riconfermando nel contempo, anche la nostra
disponibilità per altri nominativi che potessero raccogliere la
maggioranza e l'orientamento dei vari Gruppi Consiliari.
Andrione (U.V.)
- Comme nous avons déjà expliqué lors de
la séance des Chefs des Groupes, nous croyons que cette place de
Vice-Président touche è l'Union Valdotaine, puisque s'agit de
remplacer M. Fosson qui appartenait à l'Union Valdotaine, et il
touche également en tant que représentation de la minorité actuelle
de ce Conseil, et c'est pour tout-là que sans faire des discussions
sur les affirmations de M. Dolchi, parce que cela nous ferait
peut-être perdre seulement du temps, nous proposons à nom de notre
Groupe M. Emile Freppaz comme Vice-Président du Conseil.
Ramera (D.C.)
- Nella riunione dei Capigruppo avevo
ringraziato il rappresentante del Partito Comunista per questa
offerta, piuttosto insolita, ma forse che tiene conto di certi
movimenti che avvengono in campo nazionale, magari come
avvicinamenti che più o meno a scadenza breve o lontana, qualcuno
vorrebbe far compiere ai due grandi Partiti.
Comunque non è con aria di vittimismo che io mi accingo a
rifiutare, a nome della Democrazia Cristiana, questa Vice
Presidenza. Noi vittimismo non lo facciamo, teniamo conto di quello
che ha detto Dolchi, ma noi diciamo che quelle argomentazioni
saranno valide immediatamente dopo la consultazione elettorale di
giugno; saranno valide le argomentazioni che i Gruppi debbano
essere rappresentanti nel Consiglio di Presidenza. A quel momento
la D.C. verrà qui con i numeri giusti che le saranno dati dagli
elettori, molto probabilmente saremo qualcuno di più, quasi
certamente io mi auguro saremo qualcuno di più, e a quel momento se
l'elettorato avrà detto che la D.C. deve rimanere in quest'angolo
come minoranza noi assumeremo le nostre responsabilità negli organi
del Consiglio come compete ad una grande forza politica come la
nostra.
A questo momento noi non vediamo perché si debba:
1) partecipare quando mancano tre Consiglio alla fine di questa
legislatura; abbiamo lasciati vacanti tanti posti, oggi ci
precipitiamo a ricoprirli, non lo so perché, quando mancano tre
Consigli, vuol dire che improvvisamente fino adesso tutto andava
bene e adesso per un mese, per 40 giorni praticamente, occorre la
presenza fisica di qualcuno;
2) noi riteniamo, certo non siamo, fare del vittimismo, noi ci
riteniamo tutt'ora offesi dal modo con il quale siamo stati messi
in quest'angolo di minoranza, offesi per la procedura insolita, mai
accaduto ad alto livello in campo nazionale, neanche di altre
Regioni, né al Parlamento, può darsi che sia capitato in qualche
Consiglio Comunale, però ad alto livello noi non riteniamo di
partecipare a nessun organo di Presidenza, perché noi siamo qui a
rappresentare un qualche cosa che non esiste più, praticamente noi
siamo venuti in questo Consiglio in tredici e rappresentavamo
25.000 voti, oggi dobbiamo attendere le urne, dopo quel momento
faremo i conti, faremo gli accordi o non accordi, in quel momento
ognuno qui dentro rappresenterà veramente il Paese, ma fino a quel
momento troppa gente qui non rappresenta che se stesso, ed ora dato
che rappresenta se stesso noi lasciamo rappresentare e con questo
non vogliamo mancare di rispetto all'Organo che ci vorrebbe
presenti; siamo sempre stati ossequienti alla Presidenza del
Consiglio, lo saremo in questi ultimi tre Consigli e nessuno si
senta offeso, come noi non ce l'abbiamo con nessuno, se non
voteremo un nostro rappresentante.
Andrione ha detto che toccava all'Union Valdôtaine, chiaro era
l'Union Valdôtaine quello che è uscito, fa bene a rivendicare la
paternità del nuovo Vice-Presidente, no dico, lui fa bene a
rivendicare, ma la Democrazia Cristiana non è qui nella compaggine
eletta nel 1968 e quindi ritiene di non avere i numeri sufficienti
per pretendere una Vice Presidente.
Mappelli (D.C.) -
Mi dispiace di dover fare un po' di
polemica con il Consigliere Dolchi, mi dispiace perché il
Consigliere Dolchi in questa occasione predica e razzola male e lo
dimostriamo subito.
Dov'è che predica male? Predica male quando ritiene di dover
esprimere questo Consiglio tutti i suoi organi quando purtroppo, e
lo ripeto, purtroppo da cinque o sei mesi manca un organo
importantissimo in quella Giunta: l'Assessore ai Lavori Pubblici, e
predica e razzola ancora peggio quando ritiene di avere il diritto
di esprimersi che la Democrazia Cristiana, non noi 6 o 7, ma la
D.C. e la minoranza, questo è gravissimo da parte tua, per quanto
...
Dolchi (P.C.I.)
- 6 o 7 Consiglieri ...
Mappelli (D.C.)
- I Consiglieri, è un altro discorso, ma
Lei ha detto che la D.C. deve, in quanto minoranza, ha il diritto
di essere espressa in quanto tale nei suoi organi.
Ora io non voglio aggiungere niente a quanto ha detto così bene
il Consigliere Capogruppo Ramera, per quanto riguarda se la D.C.
sarà maggioranza o minoranza questo dipenderà né da Dolchi né tanto
bene da Mappelli, ma dagli elettori della Valle d'Aosta.
Montesano (P.S.D.I.)
- Chi chiede la parola? Non fate
polemiche, chi chiede la parola? Non ci sono altri interventi?
Consigliere Dolchi.
Dolchi (P.C.I.)
- Non voglio polemizzare con Mappelli,
voglio solo ribadire il nostro punto di vista; la Presidenza è un
organo collegiale, rappresentativo del Consiglio, non abbiamo detto
che la D.C. era maggioranza o minoranza, è un problema che riguarda
la Giunta essere maggioranza o minoranza. Il fatto che la D.C. con
sette Consiglieri dovesse essere rappresentata, secondo noi, se poi
la D.C. non vuole, affare suo, essere rappresentata nell'Ufficio di
Presidenza ci sembrava un atto di democrazia nell'ambito del
Consiglio.
La D.C. si ritiene emarginata, vuole aspettare le elezioni,
aspira ad avere la Presidenza e non si accontenta adesso di una
Vice Presidenza perché vuole la Presidenza, questo lo dico io,
faccio il processo alle intenzioni, comunque è chiaro che si è
rinviato tutto a dopo le elezioni. Io non voglio fare né l'avvocato
difensore d'ufficio della D.C. né a tutti i costi votare un
candidato certo che non viene offerto dalla D.C., voteremo, perché
riteniamo che l'Ufficio di Presidenza debba realizzare il suo
plenum, il nome proposto dal collega Andrione e cioè il collega
Freppaz.
Non abbiamo parlato, lo ribadisco, né di maggioranza né
minoranza, ritenevamo che il Gruppo della D.C. di sette consiglieri
dovesse essere rappresentato in questo Ufficio di Presidenza. Ci
sembra che a 25 anni dalla promulgazione dello Statuto Speciale i
Consiglieri, ancora non sappiamo con precisione la differenza che
esiste fra l'esecutivo, cioè la Giunta, e l'Ufficio di Presidenza
che è l'espressione del Consiglio regionale.
Noi adesso parliamo dell'Ufficio di Presidenza e in questo senso
era orientato tutto il nostro discorso.
Bordon (D.C.)
- Io ho poco da dire, tanto più che non
posso parlare, e questo è un vantaggio per tutti voi ed è forse
anche un vantaggio mio; però si creano qui dentro delle situazioni
veramente strane qualche volta, e anche a chi non ha voglia di fare
della polemica lo si porta su un binario che ad un certo momento la
polemica la deve fare.
Noi non vogliamo assolutamente prendere delle lezioni di
democrazia da nessuno, perché riteniamo che il Partito che abbiamo
l'onore qui di rappresentare, forse che indegnamente, lezioni di
democrazia non ne riceve da nessun altro Partito, perché
l'autonomia se l'abbiamo avuta in Valle d'Aosta, l'abbiamo votata
attraverso la Democrazia Cristiana quando andando a vedere
attraverso gli atti della Costituzione, ecc. della Costituente,
molti Partiti che siedono qui dentro, come il Partito Comunista,
votavano contro l'autonomia regionale, tanto per cominciare.
Però non voglio addentrarmi su quella strada; io vi dico solo
una cosa: situazioni strane che si creano qui e non si può dire
altrimenti, noi ad un certo momento abbiamo detto, senza nessun
rancore verso nessuno, soltanto per un'autodifesa, in base ad una
giusta legge democratica, che ritenevamo che questa Giunta che si
era costituita con il tradimento delle palline nere per noi non
contava niente, questo è il discorso che noi abbiamo sempre portato
avanti, perché se si vuol parlare di democrazia qui dentro avremmo
dovuto parlarne allora, per cui certa gente che era stata portata
qui con i voti di quella famosa Democrazia Cristiana, tanto da coi
vilipesa, perché indubbiamente vi è di ostacolo perché non riuscite
voi a portare...
(voci) ...
sì Signore, perché anche in campo
nazionale tutte le volte che noi ci scontriamo ci fa veramente
piacere e pertanto, ripeto, noi altri qui dentro abbiamo sempre
sostenuto che questa Giunta non era valida, perché se ci fossero
state delle persone serie, coerenti, e non uso altre parole, noi si
doveva ricorrere nuovamente alle elezioni, perché indubbiamente qui
dentro questo sistema di frazionismo che è venuto fuori, che io non
auguro a voi, perché voi nella vostra disciplina di Partito, il
frazionismo non lo ammettete perché vi prendete piuttosto a calci e
li sbattete via, noi qui dentro, diciamo, che con questa brutta
abitudine di frazionismo stiamo rovinando la Valle d'Aosta, perché
noi avevamo visto della gente che è stata eletta sotto una
determinata impostazione, sotto un determinato Partito e ad ogni
soffiar di vento, secondo le convenienze che vengono fuori, ci si
sposta e si passa in altri Partiti e si formano altre alleanze.
Io non avevo nessuna intenzione di dire questo, ripeto soltanto
che noi allora abbiamo rifiutato la Vice Presidenza perché non
riteniamo questa Giunta valida, perché non è stata l'espressione
degli elettori valdostani, chiaro e ripetiamo questo oggi.
Quindi è inutile star lì a cincischiare e a voler fare tante
discussioni; d'altronde, e questo lo dico perché lo ha detto così
bene il Capogruppo al quale avevamo lasciato tutta la
responsabilità, noi dovremmo aggiungere: ma in 40 giorni voi volete
farci fare dei lavori simili? Quando noi eravamo contrari per
principio e lo siamo sempre stati, quindi nel modo più assoluto noi
rifiutiamo questo, perché non consideriamo giusta e valida questa
Giunta e pertanto non riteniamo valido questo Governo, che si
voglia fare la distinzione fra Giunta e Presidenza del Consiglio
questo è un altro discorso, perché una collaborazione attraverso la
Presidenza del Consiglio non si può avere quando non si considera
valida la Giunta, questo nel modo più assoluto.
E pertanto noi ribadiamo quello che abbiamo detto prima: che noi
riteniamo che il posto di prima lo avesse l'Union, questo come ha
spiegato Andrione, e siamo pronti a votare Freppaz con immenso
piacere, però non si vada poi a dire, a cincischiare su certe
impostazioni della Democrazia Cristiana, perché lezioni di
democrazia la dovevate dare allora quando avvenne la scissione e si
formò questa Giunta attraverso un tradimento con le palline nere;
noi non abbiamo altro da aggiungere.
Montesano (P.S.D.I.)
- Altri interventi? Consigliere
Pollicini.
Pollicini (D.P.)
- Non sono in condizioni di salute per
fare della polemica che solitamente ritengo doveroso fare nei
confronti dei nostri ex alleati della D.C.
Non volevo dire la parola "amici", ecco non volevo dirla, però,
a questo punto, sia pure così limitatamente a quelle che sono le
mie condizioni fisiche di oggi, vi posso dire una cosa. L'ho già
detta e direi che sia stata non capita visto che non è stata
recepita, che il problema della scissione, il problema con il quale
si è formata la nuova maggioranza, il problema con il quale si è
raggiunto ad Aosta il massimo di autonomismo che mai Giunta avesse
avuto, visto che era rappresentata per larghissima parte da
movimenti locali ed autonomisti, ebbene, questo problema ha portato
come risultato non le elezioni, come voleva Bordon, ma ha portato
il nuovo riparto fiscale che sono otto miliardi in più, ha portato
i nuovi aumenti dei contingenti e poi ha portato anche,
consentitemi di dirlo, l'onore di avere la visita del Presidente
della Repubblica due giorni fa.
Ebbene questa Giunta ha lavorato per unanime riconoscenza di
tutti e per unanime, diciamo così, riconoscimento dalle parti più
disparate, anche singolarmente dalla vostra parte, ha operato nella
migliore e nei migliori dei modi, non soltanto, noi diciamo che
traditori non è chi abbandona un Partito ma chi tradisce le idee di
quel Partito.
Noi siamo rimasti fedeli alla matrice di quel Partito e
ritenevamo che per rimanere noi stessi c'erano due strade, due
strade soltanto, o fare quello che abbiamo fatto evidentemente
portando avanti quelle che erano le nostre impostazioni di ordine
politico e di ordine amministrativo, oppure per rimanere noi stessi
e non tradire noi stessi dovevamo chiuderci la bocca. Però quella
era una rinuncia ad essere se stessi; era un tradire le proprie
idee. Ricordatevi che i Partiti non sono delle patrie, i Partiti
sono degli strumenti per condurre la politica nel modo migliore.
Ebbene, noi per condurre la vita politica in Valle d'Aosta nel modo
migliore, siamo stati costretti ad uscire dalla Democrazia
Cristiana.
Montesano (P.S.D.I.)
- Consigliere Mappelli e poi
Consigliere Bordon.
Mappelli (D.C.)
- ... di essere più calmo possibile per
rispetto della tua salute.
Tradisce le idee, noi avremmo tradito le idee? Rimanendo fedeli
alla D.C. e saresti rimasto fedele tu a questi principi di
democrazia e di libertà per cui tanti continuano a morire, a
soffrire in determinati angoli del nostro globo terreste per queste
idee?
Ti immagini un momento che cosa sarebbe successo in Italia se
copiassero questo tuo grande esempio di idee?
D'altra parte le idee non sono le tue, Pollicini, ma sono di chi
ti hanno espresso, di chi tu rappresenti qui dentro e sono quelle
che tu hai tradito. Il Presidente della Repubblica mi fa piacere
che abbia riconosciuto la Resistenza, lui è rimasto fedele alle sue
idee riconoscendo alla Resistenza Valdostana, di aver dato tutto in
un certo periodo della storia, ed è un democristiano Leone, mai
tradito le sue idee.
Riparto fiscale: a parte il fatto che sarebbe semplice
risponderti che il riparto fiscale era un nostro giusto diritto e
che tutto il Consiglio ha contribuito e che tutte le forze,
compresa la Democrazia Cristiana, da tempo portava avanti questo
problema, e questo è stato il giusto risultato di questo nostro
impegno di tutto il Consiglio, e ti dimostro ancora una volta che
per quanto riguarda le questioni dei contingenti, nel 1966, quando
Manganoni, e mi spiace dover ritornare indietro di 5-6 anni,
parlava di un piatto di lenticchie, non abbiamo mica fatto poi
niente di straordinario se ad un determinato momento siamo riusciti
a fare un passo in avanti in questo senso.
Dunque, caro Pollicini, sul piano amministrativo niente di
nuovo; sul piano ideologico, caro mio amico, c'è una cosa che
rimane fondamentale, ed è questa: che tu non sei più democratico
cristiano, né cristiano né tanto meno democratico. Noi riteniamo
appunto, perché riusciamo a non andare avanti con delle ambizioni
personali, amico Pollicini, rimaniamo dove siamo e non ci muoviamo
nel modo più assoluto, e il giorno in cui non i comunisti o i
democratici popolari o altre forze, ma gli elettori riterranno che
noi non rappresentiamo più benissimo, in quel momento faremo la
nostra scelta: rimarremo a casa. Ma fin quando la Democrazia
Cristiana avrà fiducia nei suoi uomini, in coloro che sono
espressione di questa ideologia democratica, di questa filosofia,
di questa cultura, orbene, noi rimarremo fermi al nostro posto e mi
dispiace, Pollicini, dover polemizzare su queste cose, però il
fatto di dire: noi siamo rimasti, siamo usciti dal Partito per
rimaner fedeli alle ideologie, orbene, io mi chiedo che differenza
c'è. Ed è questo che vorrei che tu dimostrassi sul piano
ideologico, quando ad un determinato momento sul piano politico le
tue posizioni sono uguali a quelle non di Dolchi, evidentemente, ma
dal Partito Comunista, sul piano ideologico qual è la differenza?
Nessuna.
Allora, ad un certo momento, mi dispiace ma sono più onesti
coloro che dicono: sono Comunista, e sotto questa bandiera sono
espressione di questa filosofia marxista e porto avanti sul piano
politico questa ideologia.
Per me il fatto che tu venga qui ancora a rivangare, a cercare
di giustificare quella tua posizione, quella vostra posizione, di
aver avuto il coraggio di mettere delle palline nere in quell'urna
o di aver avuto il coraggio, vile coraggio di fare dei nomi in
questa sede, in altre sedi, rigettando questa vostra posizione su
delle persone oneste, orbene, mi dispiace, quell'atteggiamento era
poco onesto, quell'altro atteggiamento di rigettare su delle
persone che avevano semplicemente fatto il loro possibile ed erano
rimaste al loro posto non vi fa onore, Pollicini.
Tu continua pure per la tua strada e vai tranquillo, però per
quanto riguarda la Democrazia Cristiana, per quanto riguarda le
idee che essa rappresenta, mi dispiace, non hai più niente in
comune.
Montesano (P.S.D.I.)
- Prima di dare la parola al Rag.
Bordon, subito, immediatamente, io do la massima libertà d'azione
negli interventi, però ho il dovere anche di richiamare nel
seminato un pochino la discussione, è vero, perché si vede che
l'atmosfera delle prossime elezioni comincia a vagare nel
Consiglio, quindi io vi pregherei di svuotare un po' le polemiche
per poter ritornare poi all'argomento che è oggetto di questa
discussione.
La parola al Consigliere Ramera, Bordon hai rinunciato no?
Bordon (D.C.)
- Per il momento sì, perché è stato detto
tutto.
Ramera (D.C.)
- Il Presidente dice che dobbiamo non
alimentare la polemica.
Montesano (P.S.D.I.)
- Non lo dico a Lei, lo dico un po'
a tutti, a tutto il Consiglio.
Ramera (D.C.)
- Comunque io non voglio alimentare la
polemica, ma desidero prendere atto di talune affermazioni che
desidererò poi prendere dal verbale di questa discussione, perché
effettivamente questa volta ho capito la scissione. Ha ragione il
Consigliere Pollicini di dire che non abbiamo capito la
scissione.
Mentre invece oggi, con le sue parole, che io mi sono scritte, e
che l'elettorato valdostano deve imparare a conoscere, e gliele
farò conoscere personalmente coi miei amici, finalmente ho capito
qualche cosa.
"Noi siamo rimasti fedeli alla nostra matrice" - per essere
fedeli alla matrice bisognava essere conseguenti con le
dichiarazioni più volte fatte dopo la scissione che voi vi
consideravate il nucleo centrale delle forze autonomiste
regionaliste, indipendenti, facciamo tutto un coacervo,
equidistanti, Consigliere Pollicini, ricordati la teoria
dell'equidistanza più volte predicata in quest'aula, equidistanti
dai due grandi Partiti nazionali, Partito Comunista da una parte,
Democrazia Cristiana dall'altra.
Fedeltà alla matrice di origine, tua, poteva essere anche
giustificato questo atteggiamento, ma da quando in quest'aula
abbiamo appreso che il Partito Comunista fa parte dell'attuale
maggioranza, allora la teoria dell'equidistanza è stata solo
portata verso un settore che è il nostro. E questa equidistanza è
andata a farsi benedire e che sia quindi giustificata tutta la
vostra azione, vi è poi quell'altra magnifica battuta: che i
Partiti sono degli strumenti, i Partiti sono degli strumenti che si
presentano agli elettori con dei programmi, a cercare delle
adesioni, per arrivare anche al potere, ma non possono essere degli
strumenti semplicemente per arrivare al potere togliendo poi,
abbandonando l'etichetta con la quale ci si è presentati
all'elettorato.
Quindi l'equidistanza non esiste più, abbiamo appreso che la
fedeltà alla matrice non esiste più, abbiamo appreso che per voi i
Partiti sono degli strumenti per carpire i voti agli elettori e per
fare poi anche del buon Governo, io vorrei dire anche questo, per
carità, perché nelle teorie del Machiavelli, qualunque mezzo pur di
arrivare al potere, qualunque mezzo! Ma nella Democrazia Cristiana,
nella democrazia in genere e nelle elezioni, quando ci si presenta
con una etichetta si va fino in fondo con quell'etichetta; quando
non si vuole più, quando un determinato numero che è determinante
nella vita politica della Valle e nel funzionamento del Consiglio
ritiene di modificare il tutto e allora bisogna andare alle
elezioni.
Io non do nessuna colpa. Io non adopero certi aggettivi, avete
fatto una vostra scelta, l'avete fatta forse in maniera non buona,
comunque l'avete fatta, quindi bisognava andare alle elezioni. Ma
se alle elezioni voi andate con l'idea che i Partiti sono degli
strumenti, eh quelli che vi eleggeranno possono anche pensare che
nel corso del prossimo quinquennio vi hanno visti uscire con
l'etichetta di Democratici Popolari e vi potrebbero ritrovare con
un'altra etichetta, questo non lo so, comunque l'esperienza di oggi
ci dice questo.
Quindi io queste frasi penso che l'elettorato debba saperle, e
le vorremmo avere esatte, Signor Presidente, dal verbale di questa
seduta.
Montesano (P.S.D.I.)
- Altri interventi? Consigliere
Pollicini.
Pollicini (D.P.)
- Una piccola puntualizzazione: io ho
detto che i Partiti sono degli strumenti e non delle patrie, ho
detto che sono degli strumenti per realizzare una determinata
politica, per cui tradisce, chi tradisce quella linea con cui si è
impegnato coi propri elettori e non chi per rimaner fedele a quella
linea deve ed è costretto a lasciare il Partito, a meno che non
rinunciare ad essere se stessi, questo ho detto io. Strumenti per
la realizzazione di una determinata linea politica come impegno nei
confronti degli elettori e sarebbe stato molto peggio per noi
fossimo rimasti nella Democrazia Cristiana e avessimo tradito
quella linea che era la linea di impegno del nostro Gruppo, con cui
si è presentato di fronte agli elettori nel maggio del 1968.
Montesano (P.S.D.I.)
- Altri interventi? Nessuno. Ecco
Consigliere Bordon, ha la possibilità di intervenire ancora.
Bordon (D.C.)
- Infatti non avevo voluto sprecare quella
mia seconda cartuccia e si vede che ho fatto bene.
D'altronde non sarò molto lungo perché cercherò di non tediarvi
troppo, ma mi sembra che sia necessario soltanto puntualizzare
alcune cose, io ho tanto rispetto per quest'aula e quindi nel modo
più assoluto, specialmente in momenti come questo con cui ci si
riscalda un po' effettivamente, cerco di rimanere tranquillo e di
non lasciarmi portare avanti dalla passione.
Però sono particolarmente confortato e tranquillo in questo
momento per quello che abbiamo detto e per quello che abbiamo
sentito e per quello che hanno già detto i miei compagni, i miei
amici prima che io non ho bisogno di aggiungere altro se non
questo:
vedete che si venga qui a fare la discussione fra Partiti. I
Partiti sono degli strumenti non delle patrie, patrie sono dei
bellissimi discorsi, ecc. io vi dico soltanto, e non voglio con
questo dare nessuna lezione di democrazia come invece qualche
Consigliere qui dentro, molte volte, riesce e vuol fare. Voglio
soltanto dire questo: che secondo me la Democrazia Cristiana vi
sono delle linee che non si debbono sorpassare. Innanzitutto io
sono sicuro che l'elettorato valdostano giudicherà poi allora certi
giudizi emessi adesso per esempio, come abbiamo sentito fare dal
Consigliere Pollicini, perché io credo che innanzitutto quando ci
si presenta in una lista e si porta avanti una impostazione, si
porta avanti una impostazione ideale e materiale, per esempio la
Democrazia Cristiana non è mai venuta meno ai suoi principi di
anticomunismo, voi siete andati sulle pubbliche.
Pollicini (D.P.)
- A Roma? A Roma?
Bordon (D.C.)
- Vai pure avanti, non mi disturbi mai,
guarda tutte le volte che tu mi interrompi mi dai facilità di
manovra perché non mi stupisco, per esempio io un giorno ho detto
qui, con una battuta che non sembrava cattiva e non lo era neanche,
tu hai sentito il richiamo della foresta, sì Signore, perché tu ad
un certo momento, prima di essere democristiano, tu militavi
idealmente già in certi settori dove ti trovi molto bene adesso, ma
io questo non ho da criticare, io critico soltanto la posizione di
determinati individui che si sono presentati sulle pubbliche piazze
durante le elezioni regionali del 1968 e hanno fatto fede di
anticomunismo, dicendo che i principi che ci dividono dal comunismo
sono tanti, ma in modo particolare ce n'è uno: quello della dignità
dell'uomo, quello della democrazia, quello della libertà di parola,
di stampa e di tutto quello che volete metterci voi. A me non
interessa in questo momento, perché ha detto bene Mappelli, forse
abbiamo più rispetto per i comunisti che per voi, perché hanno
sempre continuato con quella linea lì e continuato su quella linea,
e noi siccome con loro non siamo d'accordo su quella linea non
possiamo andare d'accordo.
Ma quando tu vai fuori coi tuoi amici a chiedere i voti della
Democrazia Cristina dicendoti anticomunista e poi vieni qui dentro
e fai i discorsi dell'equidistanza che ti ha rammentato Ramera, mi
fai semplicemente pena!
Questo è il discorso e questa pena certamente la farai agli
elettori valdostani.
Pollicini (D.P.)
- Non sei capace di un simile sentimento
tu, in tutta la tua vita...
Montesano (P.S.D.I.)
- Consigliere Pollicini!
Bordon (D.C.)
- Io ti ringrazio di questi giudizi
personali che non mi toccano, perché tu quando fai questi discorsi
in quest'aula, poi tu vai fuori e svieni, a noi questo non accade,
malgrado la nostra età già un po' più vecchiotta della tua!
Noi abbiamo la coscienza tranquilla, quello che diciamo qui
dentro certamente non lo rimangiamo fuori!
Pollicini (D.P.)
- Svieni al Giacosa tu!
Bordon (D.C.)
- Non svengo al Giacosa né in altri posti,
se sono svenuto al Giacosa era in una festa nostra.
Montesano (P.S.D.I.)
- Bordon! Consigliere Bordon!
Bordon (D.C.)
- Eh no, devo rispondere perché questo è il
discorso che vi si porta avanti.
Montesano (P.S.D.I.)
- Sì però io devo esortare ...
Bordon (D.C.)
- E prego la Sig.na Personnettaz, ricordavo
in Campidoglio, non mi faccia dire niente la Sig.na Personnettaz,
perché anche per Lei abbiamo un particolare rispetto come donna e
come Vicepresidente che ha portato avanti, ad un certo momento, una
battaglia per la Democrazia Cristiana e per la democrazia
valdostana che anche questo ha dimenticato!
Ma a noi non interessa; noi rispettiamo soltanto quello che
abbiamo detto prima, che noi non siamo usciti dal nostro alveo,
continuiamo, e noi abbiamo visto prima questo frazionismo che
prende piede in Valle d'Aosta che è veramente dannoso e ci
auguriamo che questo non abbia a verificarsi più, perché troppe
volte è già accaduto in questo Consiglio regionale, e ci auguriamo
che le elezioni future riportino quella serenità e quella chiarezza
che ci deve essere, che non è certamente coi sistemi che avete
adottato voi che si può avere.
Montesano (P.S.D.I.)
- Altri interventi?
Chiudiamo allora? Esistono altre proposte? Consigliere Freppaz,
prego.
Freppaz (U.V.)
- Entendues les discussions, entendues les
propositions, je déclare de m'abstenir de la votation.
Montesano (P.S.D.I.)
- Altre dichiarazioni o altri
interventi? O altre proposte di candidati alla Vice Presidenza?
Nessuno.
Allora io proporrei al Consiglio, prima di tutto vengono
distribuite le schede, cioè prima di distribuire le schede io
vorrei proporre al Consiglio se la votazione può essere fatta al
proprio posto, perché altrimenti dovrebbe ogni Consigliere andare,
siete d'accordo? Allora vengono distribuite le schede. Dobbiamo
verificare se siamo nei due terzi del Consiglio, credo di sì, 24 ci
siamo?
Andrione (U.V.)
- 25.
Montesano (P.S.D.I.)
- Come i Consiglieri conoscono, in
prima elezione ci vogliono i due terzi dei Consiglieri presenti,
come dice? Non ho capito, ci siamo, sì sì ho capito, no mia io
volevo ricordare, giustificare la mia domanda.
Non c'è nessun astenuto? Si deve dichiarare, ah Freppaz sì,
astenuto Freppaz.
Fournier, quindi le schede sono state distribuite.
Risultato della votazione: presenti ventisette; votanti
ventisei; un astenuto; hanno ottenuto voti: Freppaz ventiquattro;
Bordon uno; bianca una.
E allora il Consiglio nomina il Consigliere Freppaz al posto di
Vice Presidente del Consiglio.
Io a nome di tutto l'Ufficio di Presidenza porgo il mio saluto e
auspico, anzi sono certo della sua collaborazione, anche se
limitata per intanto a questo scorcio di legislatura.
Si passa all'oggetto n. 16 bis, voi avete ricevuto l'allegato 16
bis.
