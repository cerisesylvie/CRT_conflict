Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4010 del 9 dicembre 1992 - Resoconto
OGGETTO N. 4010/IX Ritardi nella erogazione dei finanziamenti
regionali previsti per la città di Aosta.
(Interrogazione)
Interrogazione Premesso che sono trascorsi diversi mesi dalla
approvazione della legge regionale con la quale venivano assegnati
alla Città di Aosta 150 miliardi;
A conoscenza che a tutt'oggi il Comune non ha ricevuto alcun
finanziamento per far fronte alle spese concernenti la
realizzazione dei progetti per riqualificare la Città;
i sottoscritti consiglieri regionali
interrogano
l'Assessore competente per conoscere:
- i motivi che ostacolano la erogazione dei finanziamenti al
Comune onde per poter varare il Piano per "Aosta Capitale".
F.to: Beneforti-Bondaz-Limonet-Chiofalo.
PresidenteHa chiesto di parlare l'Assessore al bilancio e
finanze, Lavoyer.
Lavoyer (ADP)
In risposta all'interrogazione in
oggetto si fa presente che la Regione si è trovata
nell'impossibilità di dar corso alle procedure previste
dall'articolo 2 della legge regionale 2 marzo 1992 n. 3, in quanto
il dispositivo della deliberazione del Comune di Aosta che avrebbe
dovuto adottare il programma degli interventi per il capoluogo
regionale si limitava a proporre di destinare i trasferimenti della
Regione a finanziare gli stanziamenti di 13 capitoli di spesa del
bilancio comunale, non presentando pertando i requisiti del
programma di interventi prefigurato dall'articolo 2 della legge
regionale.
La Regione ritiene infatti che il programma indicato dalla legge
non possa per finalità, durata e rilevanza finanziaria prescindere
dall'indicare:
a) lo scenario socio-economico ipotizzato dal Comune e in
relazione a questo alle finalità di cui all'articolo 1 della legge,
i principali problemi da affrontare e la strategia individuata per
superarli.
b) i progetti intesi quali insiemi organici di interventi
finalizzati al conseguimento di specifici obiettivi in cui si
articola la strategia di cui al punto primo, le tipologie di
intervento, studio, investimenti ed altre da considerare per
ciascuno di essi la loro articolazione temporale nel decennio
fissato dalla legge.
c) interventi programmati per il breve-medio periodo nell'ambito
dei singoli progetti con l'indicazione per ciascun intervento dei
connotati tecnici e di costo, degli eventuali collegamenti con gli
altri interventi comunali o regionali, della compatibilità
urbanistica dei soggetti responsabili e delle modalità di
attuazione, monitoraggio e gestione, dei tempi di attuazione del
piano finanziario di investimento e di gestione dei risultati
attesi.
Pertanto la Regione ha invitato il Comune di Aosta a
riconsiderare il programma per renderlo rispondente alla lettera e
allo spirito della legge regionale. Con deliberazione di Giunta
n.10023 del 6 novenbre 1992, è stata invece approvata la
liquidazione a favore del Comune di Aosta del contributo
straordinario di lire 4 miliardi come previsto dall'articolo 5
della sopracitata legge regionale.
In accordo con il servizio di ragioneria del Comune, il
trasferimento di tali fondi sarà effettuato in base alle esigenze
di cassa del Comune stesso.
PresidenteHa chiesto di parlare il Consigliere Beneforti.
Beneforti (DC)
Viviamo ad Aosta per cui saremmo lieti
di vedere realizzato il sogno di Aosta capitale. Sono passati molti
mesi dall'approvazione della legge per cui il Comune reclama perché
non ha visto un soldo. Afferma che ha dei progetti da realizzare e
non può realizzarli perché è senza soldi e non viene data
applicazione alla legge regionale che prevedeva 150 miliardi per i
finanziamenti di Aosta.
Il Comune reclama almeno i primi 15 miliardi che erano necessari
per portare avanti certi progetti e la Regione avrebbe dovuto
provvedere al versamento di questi nelle casse del Comune.
Io ho appreso anche dai giornali che il Consiglio comunale di
Aosta a larga maggioranza ha approvato a metà luglio una serie di
interventi per una spesa di oltre 15 miliardi ed ha richiesto, a
norma della legge per Aosta capitale, il finanziamento
regionale.
"Stiamo aspettando - dice l'Assessore alle finanze - ma il tempo
passa e quando i soldi arriveranno avremo sicuramente perso un anno
". Egli poi fa un altro discorso dei progetti che sono stati
ultimati, eccetera
Io capisco che il Comune a detta dell'Assessore delle finanze
non ha seguito la procedura che avrebbe dovuto seguire, però
teniamo presente un aspetto: è da luglio che il discorso sta
andando avanti tra il Comune e l'Amministrazione regionale. Credo
che fino a questo momento si doveva cercare di affrontare a
tavolino il problema per vedere di risolverlo e dare al Comune
almeno quei finanziamenti che sono necessari per portare avanti
quei progetti.
E' brutto vedere questa diatriba Regione-Comune e, se si va a
vedere, ci sono delle motivazioni diverse da quelle che tutti
dicono. Allora vediamo di superare queste diversità mettendoci
attorno ad un tavolo, perché tutti abbiamo l'interesse che le leggi
che facciamo in questo Consiglio siano applicate.
La raccomandazione che faccio è di vedere di superare gli
ostacoli con il Comune di Aosta. Prendo atto delle dichiarazioni
fatte dall'Assessore in questa sede, ma raccomando di prendere
contatto con il Comune di Aosta in modo tale da vedere di
affrontare il problema e non tornare sulle pagine dei giornali con
una diatriba che non ha senso.
