Classificazione
INDUSTRIA


Resoconto integrale del dibattito dell'aula
Oggetto del Consiglio n. 421 del 10 febbraio 1999 - Resoconto
SÉANCE DU 10 FÉVRIER 1999 (APRÈS-MIDI)
OGGETTO N. 421/XI Situazione del piano di risanamento
economico-finanziario dell'Istituto Poligrafico dello Stato con
particolare riferimento allo stabilimento della Verrès S.p.A..
(Interpellanza)
Interpellanza Premesso:
- che il presidente dell'Istituto Poligrafico dello Stato ha
presentato un piano di risanamento per far fronte alla precaria
situazione economico-finanziaria nella quale versa il medesimo
Istituto nonché il gruppo di società da esso dipendenti;
- che tale piano sembra orientato a una forte razionalizzazione
delle produzioni e a un consistente taglio occupazionale;
- che la Verrès S.p.A., società dedita prevalentemente alla
produzione di tondelli per monete, è controllata dall'Istituto
Poligrafico dello Stato e partecipata dalla Regione Autonoma Valle
d'Aosta;
- che la produzione della Verrès S.p.A. viene realizzata su
specifiche commesse dello stesso Istituto;
- che l'Assessore regionale all'industria, sollecitato sul
problema attraverso una specifica interrogazione presentata dal
nostro Gruppo lo scorso mese di settembre, ha affermato che "la
produzione dell'Euro, che inizierà a novembre di quest'anno (del
1998) e durerà fino al 2001 compreso (quindi ci sono due anni di
lavoro assicurati), riguarderà circa 40 mila tonnellate di monete;
credo pertanto che ci troviamo in una situazione di tranquillità
per quanto riguarda lo stabilimento, che ci consentirà di
affrontare in un clima di serenità la questione relativa alla
privatizzazione del Poligrafico";
- che l'Assessore ha inoltre precisato "che nello stabilimento
di Verrès verranno fatte tutte le pezzature quindi, le otto
pezzature diverse, dal centesimo ai due Euro";
- che le affermazioni dell'Assessore non sembrano aver avuto
riscontro nei fatti;
tutto ciò premesso, i sottoscritti Consiglieri regionali
Interpellano
la Giunta regionale per conoscere:
1) se ha avuto occasione, a distanza di quattro mesi, di
informarsi adeguatamente sulla portata del piano di risanamento
presentato dal Presidente dell'Istituto, specie nella parte
riguardante lo stabilimento valdostano;
2) i motivi per i quali, contrariamente a quanto affermato, non
si è dato corso alla produzione dei tondelli per l'Euro.
F.to: Tibaldi - Frassy
Président La résolution que nous avons inscrite pendant la
matinée concernant le problème de l'INAIL est inscrite au point
28.1, alors que la résolution concernant le Casino de Saint-Vincent
portera le numéro 28.2. Nous rebroussons chemin dans l'ordre du
jour jusqu'au point n° 22.
La parole au Conseiller Tibaldi.
Tibaldi (FI) È di estrema attualità la fase di ristrutturazione
che sta attraversando il Poligrafico dello Stato o, perlomeno, è di
estrema attualità per quanto riguarda l'informazione giornalistica
che ci perviene attraverso la rassegna stampa e attraverso le
notizie che riusciamo a reperire dagli ambienti direttamente
interessati.
In particolare sappiamo che il Poligrafico versa in una
situazione particolarmente complessa, la nebulosa societaria rimane
tale in quanto non c'è assolutamente chiarezza sulla situazione di
alcune società che compongono la holding del Poligrafico,
nell'ambito della quale rientra anche la Verrès S.p.A., cioè
l'azienda valdostana dedita alla produzione di tondelli per
monetazione e per la microfusione.
L'interpellanza che oggi presentiamo consegue ad un analogo
documento, che venne già presentato dal nostro gruppo lo scorso
autunno, relativamente a due problemi: il primo è quello di sapere,
a distanza di 4 mesi, se l'Assessore è riuscito ad avere conoscenza
del piano di ristrutturazione che avrebbe stilato il Presidente
Tedeschi e che sarebbe stato presentato la settimana scorsa, dando
avvio al processo di risanamento del gruppo.
Il secondo invece si riferisce alla produzione di Euromoneta,
nei confronti della quale ci sono state delle dichiarazioni
estremamente ottimistiche, innanzitutto da parte del Deputato
valdostano alle quali hanno fatto eco ulteriori dichiarazioni
dell'Assessore all'industria, con qualche variante numerica.
Riassumo sinteticamente queste affermazioni. A settembre si
diceva e si rassicuravano da parte dei Parlamentari valdostani e
della dirigenza i dipendenti dello stabilimento sul fatto che si
sarebbero prodotte a Verrès tutte le 8 pezzature dell'Euro e che
per il prossimo triennio la Verrès avrebbe avuto garantita la
produzione dei tondelli, produzione che si sarebbe attestata su un
valore di 40.000 tonnellate. Valore che però è venuto scemando nel
corso dei mesi, tant'è che a distanza di poco tempo le tonnellate
sono scese a 13.000 per qualcuno e 16.000 per qualcun altro.
Ma il fatto più curioso che si è verificato in questi giorni è
il seguente. Abbiamo visto recentemente in un'intervista diffusa
dal TGR, il direttore tecnico dello stabilimento parlare con
estrema disinvoltura e soddisfazione della produzione iniziata.
Dichiarazioni che però non sembrano corrispondere a verità,
perché più che una produzione iniziata sembra sia una produzione
tentata, in quanto secondo le informazioni che possediamo e secondo
quello che è il comune sentire all'interno dello stabilimento c'è
stata una sorta di messa in scena di quella che era la produzione
annunciata già a settembre, ma che in realtà non è ancora partita,
o meglio sta tentando di partire.
Allora la domanda puntuale che facciamo anche oggi
all'Assessore, e che è riassunta nella interpellanza, è: "per quali
motivi non si è dato corso alla produzione di tondelli", perché al
di là di quelle 7 tonnellate che sono state prodotte nei due giorni
che vanno dal 2 al 4 febbraio scorsi, altro non si è fatto.
"Ci si sta organizzando" questa è la voce ricorrente, però
ordini scritti non sembrano essercene, e anche la volta scorsa alle
rassicurazioni verbali che ha fatto l'Assessore non sono conseguiti
ordini scritti e di conseguenza oggi, a distanza di qualche mese,
vogliamo sapere se l'Assessore è informato e se è in grado di fare
chiarezza su questi fatti.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Per quanto riguarda il piano di risanamento
del Poligrafico la situazione è la seguente. Al Consiglio dei
Ministri nei prossimi giorni andrà un decreto legislativo, che
prevede la privatizzazione del Poligrafico, che dovrà avvenire
entro il 2001, e questo è conseguente a quanto previsto dalla legge
n. 59/97, "legge Bassanini", che prevedeva la privatizzazione di
alcuni enti pubblici dello Stato.
Una volta approvato, questo decreto legislativo impegna il
Poligrafico a predisporre un piano d'impresa triennale che definirà
le prospettive dell'azienda, il piano di risanamento e di sviluppo
dell'azienda stessa. Quindi la situazione è questa. È stato deciso
dal Parlamento la modifica della legge istitutiva del Poligrafico
prevedendone la privatizzazione; questa deve andare al Consiglio
dei Ministri e successivamente ci saranno gli adempi previsti dal
decreto legislativo stesso.
Per quanto riguarda le vicende legate alla Verrès, il 9 dicembre
i Parlamentari valdostani e il sottoscritto hanno avuto un incontro
con il Presidente del Poligrafico, dr. Tedeschi, il quale si è
impegnato a discutere e comunque ad informare la Regione rispetto
ai piani che riguarderanno lo stabilimento di Verrès all'interno
del piano d'impresa che verrà fatto per il risanamento del
Poligrafico. Tutti sappiamo che lo stabilimento di Verrès ha una
partecipazione del 27 percento di Finaosta nel capitale della
Verrès.
Lo stabilimento di Verrès si trova in una situazione diversa
rispetto a quella del Poligrafico; i titoli di giornale ricordavano
che il Poligrafico vive una situazione in cui vi è un bilancio che
è pari alle perdite o giù di lì.
La situazione di Verrès fortunatamente è diversa, lo
stabilimento ha avuto sempre negli ultimi anni dei risultati
economici positivi e ha incrementato anche l'occupazione.
Per quanto riguarda la produzione dell'Euro, l'Euro è partito;
ho una lettera del Presidente della società, ing. Ielpo, in data di
martedì scorso, che in relazione alle questioni che sono state
sollevate riferisce che "In riferimento all'interpellanza, la
informo che il presidente dell'istituto non ha ancora presentato il
piano di risanamento di cui si parla nel documento suddetto e che
comunque lo stabilimento di Verrès rimane il fornitore privilegiato
della Zecca dello Stato. Per quanto riguarda la produzione di
tondelli per le monete Euro, la Verrès S.p.A. ha iniziato in questi
giorni la produzione, dopo aver concordato con la Zecca i controlli
di qualità imposti a livello europeo dal Comitato monetario
europeo. Nel confermare che lo stabilimento di Verrès produrrà i
tondelli per tutti i tagli dell'Euro, vorrei precisare che il
piccolo ritardo registrato circa la data di inizio della produzione
è da ascrivere al fatto che il Ministero del tesoro ha chiesto di
anticipare la monetazione nazionale, i cui tondelli la Verrès sta
producendo e regolarmente fornendo alla Zecca".
In relazione a questo lo stabilimento di Verrès ha anche avviato
un piano d'incremento occupazionale, che ha visto l'assunzione
questa settimana di 8 addetti, mentre già nel 1999 erano stati
riassunti lavoratori con contratti a termine, che avevano visto
terminare il loro contratto nel mese di agosto 1998, quindi la
previsione dello stabilimento è quella di andare a un incremento,
proprio per far fronte a questa commessa di Euro, di 20 unità
rispetto alle 150 attuali.
Président La parole au Conseiller Tibaldi.
Tibaldi (FI) Per quanto riguarda il piano di risanamento del
Poligrafico, la risposta che ci dà oggi l'Assessore mi sembra
riduttiva, perché dice che è stata decisa a livello parlamentare la
modifica della legge, che tenderà verso la privatizzazione, ma
sappiamo bene che questo è un ragionamento di prospettiva e non un
ragionamento immediato, per cui adesso prima di privatizzare
bisogna cercare di risanare il forte indebitamento che presenta
l'istituto.
Quindi non penso che questa risposta sia congrua a fronte della
domanda puntuale che è stata formulata nella nostra interpellanza.
Ritengo anzi che, analogamente al Deputato valdostano, cerchi di
ostentare una tranquillità irreale. Mi pare di capire inoltre che
il livello d'informazione da parte dell'Assessorato sia ancora
nebuloso.
L'incontro con Tedeschi, il 9 dicembre, si è sostanzialmente
concretizzato nell'impegnativa da parte di quest'ultimo di
informare di ciò che potrebbe accadere allo stabilimento valdostano
nel quadro di questa ristrutturazione; mi sembra un'impegnativa
minimale e mi sembra che la Regione dovrebbe prestare più
attenzione alla evoluzione della struttura societaria complessa del
Poligrafico.
Per quanto riguarda invece l'Euro, l'Assessore dice che la
produzione è partita, e noi chiediamo dove è andata. Perché qui non
è necessario andare a Cinecittà per vedere la produzione di un
film, ma è sufficiente fermarsi a Verrès, con un primo attore che è
il direttore dello stabilimento, una serie di comparse che sono i
dipendenti che stanno alle spalle come scenografia e con un regista
che sta cercando di manipolare la realtà delle cose.
La produzione dell'Euro in Valle d'Aosta non è partita e di
questo fatto ne hanno piena cognizione soprattutto i dipendenti,
che sanno che si è tentato di produrre, ma in questo momento la
produzione è ancora bloccata perché, come sa anche l'Assessore, non
è vero quello che dice il dr. Ielpo nella lettera che gli ha
inviato, nella quale dà per scontata la produzione di tondelli per
l'Euro da parte della Verrès. Ciò anche perché il Commissario
europeo Van Miert ha sollevato dubbi e perplessità non indifferenti
sul fatto che possa essere assegnata tout court a Verrès la
produzione, visto che siamo in regime di libera concorrenza e che
in Europa questo regime è più che mai osservato. Tant'è che a
Verrès si è tentata la produzione non di tutte le 8 pezzature ma
solo dei "20 centesimi", quindi solo della pezzatura minima e non
di tutte quelle previste.
Questo film possiamo rappresentarlo alla comunità valdostana una
volta sola. Cerchiamo di dare risposte veritiere o perlomeno
verosimili sulla situazione che sta riguardando lo stabilimento
valdostano.
Invito quindi l'Assessore a tenerci informati adeguatamente
sull'evoluzione della vicenda, e soprattutto a tenersi più
informato lui stesso per il bene di questa industria, per la sua
continuità oggi minata da quella profonda e radicale mutazione
finanziario-strutturale che riguarda l'Istituto Poligrafico.
