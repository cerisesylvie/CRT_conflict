Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 1271 del 5 aprile 1995 - Resoconto
OGGETTO N. 1271/X Proposta di legge: "Nuova disciplina degli
interventi regionali di cooperazione e solidarietà con i paesi in
via di sviluppo".
Articolo 1 (Finalità)
1. La Regione autonoma Valle d'Aosta riconosce nella pace un
diritto fondamentale degli uomini e dei popoli, da realizzarsi nel
perseguimento degli obiettivi di solidarietà e cooperazione
internazionale e di pieno rispetto dei diritti dell'uomo.
2. In particolare, la Regione contribuisce al soddisfacimento
dei bisogni primari, alla salvaguardia della vita umana,
all'autosufficienza alimentare, al mantenimento dell'identità
culturale, all'innalzamento del livello di istruzione, alla
conservazione dell'equilibrio ecologico e del patrimonio
ambientale, al sostegno degli sforzi dei paesi in via di sviluppo e
dei paesi dell'est europeo in campo economico, sociale e culturale,
nonché nel campo del miglioramento della condizione femminile e
dell'infanzia, all'attuazione e al consolidamento dei processi di
sviluppo endogeno e alla crescita economica, sociale e culturale
dei paesi in via di sviluppo e dei paesi dell'est europeo. Gli
interventi della Regione devono tendere ad avere come soggetto
attivo la popolazione beneficiaria, nel rispetto delle diversità
etniche e culturali.
3. Gli stanziamenti regionali per la cooperazione e la
solidarietà con i paesi in via di sviluppo e con i paesi dell'est
europeo non possono essere utilizzati, direttamente o
indirettamente, per finanziare attività di carattere militare.
Articolo 2 (Obiettivi)
1. La Regione, ai sensi dell'articolo 2 della legge 26 febbraio
1987, n. 49 (Nuova disciplina della cooperazione dell'Italia con i
Paesi in via di sviluppo), per realizzare le finalità di cui
all'articolo 1 persegue i seguenti obiettivi:
a) attuazione di interventi a favore dei paesi in via di
sviluppo e dei paesi dell'est europeo;
b) educazione e formazione ai temi dello sviluppo e della
pace;
c) sostegno ai soggetti che realizzano interventi di
cooperazione allo sviluppo.
Articolo 3 (Attività)
1. Per il perseguimento degli obiettivi di cui all'articolo 2,
comma 1, lett. a), la Regione può:
a) elaborare studi; progettare, fornire e costruire impianti,
infrastrutture, attrezzature e servizi; realizzare progetti di
sviluppo integrati ed attuare le iniziative, anche di carattere
finanziario, atte a consentire il conseguimento delle finalità di
cui all'articolo 1;
b) impiegare personale qualificato per compiti di assistenza
tecnica, di amministrazione, di gestione, di valutazione e di
monitoraggio dell'attività di cooperazione allo sviluppo;
c) formare professionalmente e promuovere socialmente cittadini
dei paesi in via di sviluppo e dei paesi dell'est europeo in loco,
in altri paesi e in regione, anche ai fini della legge 30 dicembre
1986, n. 943 (Norme in materia di collocamento e di trattamento dei
lavoratori extracomunitari immigrati e contro le immigrazioni
clandestine) e favorire il loro reinserimento nei paesi di
provenienza;
d) promuovere lo sviluppo culturale e sociale e il miglioramento
della condizione femminile e dell'infanzia nei paesi in via di
sviluppo e nei paesi dell'est europeo, con la partecipazione
diretta della donna;
e) promuovere la cooperazione decentrata ed il coinvolgimento
degli enti locali, anche ai sensi dell'articolo 19 del
decreto-legge 18 gennaio 1993, n. 8 (Disposizioni urgenti in
materia di finanza derivata e di contabilità pubblica), convertito
in legge, con modificazioni, dalla legge 19 marzo 1993, n. 68, che
consente a Comuni e Comunità montane di stanziare lo 0,80 per cento
dei primi tre titoli delle entrate correnti del bilancio per
interventi di solidarietà internazionale.
2. Per il perseguimento degli obiettivi di cui all'articolo 2,
comma 1, lett. b), la Regione può:
a) formare personale regionale destinato a svolgere attività di
cooperazione allo sviluppo;
b) promuovere iniziative e programmi di educazione ai temi dello
sviluppo e della pace, anche in ambito scolastico;
c) adottare iniziative volte ad intensificare gli scambi
culturali tra la Regione e i paesi in via di sviluppo e quelli
dell'est europeo, con particolare riguardo a quelli tra i
giovani;
d) promuovere, coordinare e sostenere la diffusione, anche in
ambito scolastico, della conoscenza delle problematiche connesse
all'integrazione multietnica e multiculturale, dei temi della
cooperazione internazionale, delle relative esperienze maturate nei
paesi in via di sviluppo e in quelli dell'est europeo;
e) promuovere iniziative che prevedono il coinvolgimento della
popolazione e dei soggetti, pubblici e privati, operanti nel
territorio regionale per sviluppare una cultura di cooperazione
fondata sulla solidarietà.
3. Per il perseguimento degli obiettivi di cui all'articolo 2,
comma 1, lett. c), la Regione può:
a) sostenere, per mezzo di specifiche convenzioni, la
realizzazione di progetti ed interventi ad opera di organizzazioni
non governative idonee e di associazioni di volontari, anche
tramite l'invio di volontari e di proprio personale nei paesi in
via di sviluppo e nei paesi dell'est europeo;
b) assicurare assistenza tecnica e supporti logistici ad
organismi pubblici e privati operanti nel territorio regionale, che
realizzano interventi di cooperazione allo sviluppo;
c) sostenere l'attività di organismi volontari di cooperazione
allo sviluppo, anche nel promuovere azioni di informazione ed
educazione allo sviluppo, nonché le azioni dirette a favorire il
reinserimento dei volontari dopo il compimento del loro servizio di
cooperazione nei paesi in via di sviluppo e nei paesi dell'est
europeo;
d) armonizzare, a livello regionale, le proposte di iniziative
avanzate da organismi, pubblici e privati, in particolare Comuni e
Comunità montane, operanti nel territorio regionale per la
cooperazione allo sviluppo.
Articolo 4 (Osservatorio interregionale)
1. La Regione aderisce all'Osservatorio interregionale sulla
cooperazione allo sviluppo.
Articolo 5 (Interventi straordinari)
1. Nei casi di calamità, siccità, carestie, conflitti e simili,
la Regione, su richiesta o d'intesa con la Direzione generale per
la cooperazione allo sviluppo di cui all'articolo 10 della legge
49/1987, al fine di alleviare le sofferenze delle popolazioni
stesse, può inviare personale specializzato anche volontario o
messo a disposizione dagli enti territoriali della regione,
attrezzature anche sanitarie, medicinali, viveri e generi di
conforto ed impiegare mezzi aerei ed altri mezzi necessari ai
trasporti.
2. Al verificarsi degli eventi calamitosi di cui al comma 1,
anche in paesi non in via di sviluppo, la Giunta regionale, previa
consultazione con la Presidenza del Consiglio dei Ministri ed il
Ministero degli affari esteri, è autorizzata ad assumere spese fino
ad un massimo di lire un miliardo per ciascun intervento
straordinario a favore delle popolazioni colpite.
3. Le modalità di erogazione delle spese di cui al comma 2 sono
stabilite con le deliberazioni di impegno delle spese stesse.
4. Per i fini di cui al comma 2, la Giunta regionale utilizza
anche gli eventuali fondi messi a disposizione, mediante versamento
su appositi conti aperti presso il proprio tesoriere, da soggetti
pubblici e privati. Tali fondi sono gestiti su appositi capitoli di
partita di giro da istituire, con atto amministrativo, sul bilancio
della Regione.
Articolo 6 (Assistenza tecnica)
1. La Regione può mettere a disposizione, anche gratuitamente,
supporti logistici ed assistenza tecnica ad organismi, pubblici e
privati, che realizzano attività di cooperazione allo sviluppo
operanti nel territorio regionale, sulla base di apposite
convenzioni.
2. La Regione, di propria iniziativa o su richiesta di organismi
pubblici o privati che concorrono all'attività di cooperazione allo
sviluppo, può avanzare proposte alla Direzione generale per la
cooperazione allo sviluppo, curando l'elaborazione di progetti
diretti all'assicurazione dell'autosufficienza alimentare, alla
creazione ed al potenziamento di attività produttive, anche in
forma consorziata, nei paesi in via di sviluppo e nei paesi
dell'est europeo, valorizzando le esperienze produttive ed
imprenditoriali locali e la partecipazione delle popolazioni
interessate.
Articolo 7 (Promozione del volontariato)
1. Per la realizzazione delle attività di cui all'articolo 3, la
Regione può avvalersi, sulla base di apposite convenzioni,
dell'opera di persone o associazioni ed organismi di volontariato
operanti nel territorio regionale nel campo della cooperazione allo
sviluppo, anche ai fini dell'utilizzo di specifiche esperienze e
per la realizzazione di corsi di formazione professionale per
quanti intendono recarsi ad operare in paesi in via di sviluppo e
in paesi dell'est europeo.
2. Le convenzioni di cui alla presente legge specificano il
numero del personale volontario addetto all'attività convenzionata,
i requisiti professionali, la durata e le modalità dell'utilizzo,
nonché i criteri per la determinazione del rimborso delle spese
vive ritenute ammissibili, sostenute dal personale volontario per
l'esercizio dell'attività convenzionata.
Articolo 8 (Formazione professionale ed esperienze
lavorative)
1. La Regione, nel quadro dei programmi di iniziative di
formazione professionale, riserva, d'intesa con la Direzione
generale per la cooperazione allo sviluppo, posti a favore di
soggetti provenienti dai paesi in via di sviluppo e dai paesi
dell'est europeo, assicurando in forma gratuita la frequenza ai
corsi, nonché il vitto e l'alloggio per la durata necessaria.
2. La Regione può, inoltre, promuovere con borse di studio la
frequenza alle scuole di ogni tipo da parte di soggetti provenienti
dai paesi in via di sviluppo e dai paesi dell'est europeo.
3. La Regione può promuovere, altresì, forme di interscambio di
esperienze lavorative con paesi in via di sviluppo e con paesi
dell'est europeo, al fine di consentire l'acquisizione di
specifiche competenze tecniche ed operative.
Articolo 9 (Comitato per la cooperazione allo
sviluppo)
1. Per le attività di cui alla presente legge, la Giunta
regionale si avvale della consulenza del Comitato per la
cooperazione allo sviluppo, di seguito denominato comitato,
composto da:
a) il Presidente della Giunta regionale, o un consigliere
regionale da lui delegato, che lo presiede;
b) il dirigente del Servizio rapporti istituzionali e relazioni
esterne della Presidenza della Giunta regionale;
c) due consiglieri regionali nominati dal Consiglio regionale,
di cui uno appartenente alla minoranza;
d) due rappresentanti di associazioni senza fini di lucro e con
struttura sociale a base democratica operanti nel campo della
cooperazione con i paesi in via di sviluppo e con i paesi dell'est
europeo e dei diritti umani, con sede in Valle d'Aosta;
e) un esperto in materia di cooperazione allo sviluppo,
designato dalla Giunta regionale;
f) un rappresentante della Sezione regionale Valle d'Aosta
dell'Associazione nazionale comuni d'Italia (ANCI);
g) un rappresentante delle Comunità montane;
h) un rappresentante degli operatori economici locali;
i) un rappresentante della diocesi.
2. Il comitato è costituito con decreto del Presidente della
Giunta regionale. Esso dura in carica fino alla scadenza del
Consiglio regionale e le sue funzioni sono prorogate fino al suo
rinnovo.
3. Se entro trenta giorni dalla richiesta non perviene la
designazione dei membri di cui al comma 1, lett. c), d), f), g) e
h), il comitato viene costituito prescindendo dai membri dei quali
manca la designazione, purché sia raggiunta la maggioranza dei
componenti. Il Presidente della Giunta regionale provvede
all'integrazione del comitato a seguito di eventuali designazioni
fatte oltre il termine prescritto.
4. Per la validità delle sedute è necessaria la presenza della
maggioranza dei componenti. Le deliberazioni sono assunte con il
voto favorevole della maggioranza dei presenti.
5. Alle riunioni del comitato possono essere invitati a
partecipare, senza diritto di voto, i dipendenti regionali addetti
ai settori di attività interessati, nonché esperti esterni.
6. Ai componenti il comitato, con esclusione degli
amministratori e dei dipendenti regionali, ed agli esperti esterni
di cui al comma 5 è corrisposto il rimborso delle spese di viaggio
con le modalità previste per i dipendenti regionali.
7. Il comitato:
a) valuta e coordina a livello regionale le richieste e le
iniziative concernenti le attività di cooperazione e di solidarietà
con i paesi in via di sviluppo e con quelli dell'est europeo;
b) propone l'eventuale istituzione, per lo studio di temi
specifici, di gruppi di lavoro composti anche da soggetti non
appartenenti al comitato stesso;
c) coordina iniziative a livello territoriale al fine di
promuovere una cultura di pace, di solidarietà e di cooperazione
tra i popoli;
d) concorre alla formulazione del programma annuale di
interventi, nonché alla predisposizione delle relazioni annuali di
cui all'articolo 13.
Articolo 10 (Struttura regionale competente)
1. La Giunta regionale si avvale, per lo svolgimento dei compiti
di cui alla presente legge, del personale del Servizio rapporti
istituzionali e relazioni esterne della Presidenza della Giunta
regionale.
2. La documentazione sui temi relativi alla cooperazione e
all'educazione allo sviluppo ed alla pace è assicurata dalla
biblioteca e dall'emeroteca dei servizi della Biblioteca regionale.
Il Servizio rapporti istituzionali e relazioni esterne della
Presidenza della Giunta regionale cura il collegamento in rete con
i servizi della Biblioteca regionale.
Articolo 11 (Programma di interventi)
1. Per la realizzazione delle attività di cui all'articolo 3, la
Giunta regionale approva annualmente, entro trenta giorni dalla
data di pubblicazione del bilancio di previsione della Regione, un
programma degli interventi da realizzarsi, predisposto dal
comitato.
2. Il programma di interventi indica:
a) gli obiettivi;
b) le priorità di intervento;
c) le aree geografiche di intervento;
d) i settori di intervento;
e) le attività da realizzarsi direttamente, distinte per settore
di intervento, e i relativi stanziamenti;
f) le attività da realizzarsi tramite enti pubblici o privati,
associazioni senza fini di lucro, organizzazioni non governative ed
i relativi stanziamenti.
3. Una somma pari ad almeno il cinque per cento dello
stanziamento annuale per le finalità di cui alla presente legge va
impegnata per le attività di formazione e informazione di cui
all'articolo 3, comma 2, lett. b), d) ed e).
4. Una somma fino al venti per cento dello stanziamento annuale
per le finalità di cui alla presente legge può essere impegnata per
le attività di cui all'articolo 3, comma 3, lett. c), che si
svolgono in aree geografiche non indicate come prioritarie nel
programma annuale di interventi.
Articolo 12 (Contributi)
1. Per la concessione dei contributi di cui all'articolo 11,
comma 2, lett. f), la Giunta regionale approva appositi bandi, da
pubblicarsi nel Bollettino ufficiale della Regione, che, in
relazione al programma di interventi di cui all'articolo 11,
indicano:
a) l'area geografica di intervento;
b) il settore di intervento;
c) gli obiettivi da raggiungere;
d) la percentuale massima di spesa ammessa a contributo;
e) i termini e le modalità di presentazione dei progetti e la
documentazione da allegare;
f) i criteri di scelta dei progetti da finanziare.
2. La percentuale di cui al comma 1, lett. d), non può essere
superiore all'ottanta per cento.
3. Nell'indicazione dei criteri di cui al comma 1, lett. f),
devono essere rispettate le seguenti priorità:
a) la proposta deve essere pertinente agli obiettivi;
b) deve esservi rispondenza fra le attività previste, i costi,
le risorse finanziarie e le reali possibilità di attuazione
rispetto alla realtà locale dell'area di intervento;
c) la proposta deve essere espressione di più soggetti all'uopo
riuniti in gruppo o consorzio;
d) la proposta deve avere il supporto di altre organizzazioni,
enti o istituzioni economici, sociali, culturali;
e) il soggetto proponente deve operare già da tempo sul
territorio ed avere individuato partner locali;
f) il soggetto proponente deve essere disponibile a modificare
il progetto su richiesta della Regione, per meglio adeguarlo agli
obiettivi da raggiungere;
g) il progetto deve essere articolato su più anni e deve essere
suddivisibile in fasi annuali.
Articolo 13 (Procedure)
1. La scelta dei progetti e la concessione dei contributi è
effettuata dalla Giunta regionale, con propria deliberazione,
previa istruttoria da parte del comitato, entro sessanta giorni dal
parere espresso in merito dal comitato stesso.
2. I contributi sono erogati nelle seguenti tre soluzioni:
a) una quota pari al cinquanta per cento con la deliberazione di
cui al comma 1;
b) una quota pari al trenta per cento previa presentazione della
relazione conclusiva ed esame della stessa da parte del
comitato;
c) la restante quota del venti per cento previa presentazione
del rendiconto documentato delle spese.
3. Ogni anno, la Giunta regionale adotta, su indicazione del
comitato di coordinamento, e trasmette al Consiglio regionale, in
occasione del bilancio di previsione, una relazione previsionale e
programmatica sulle attività di cooperazione e sulle iniziative di
solidarietà e di educazione allo sviluppo e alla pace.
4. La Giunta regionale predispone altresì una relazione delle
attività svolte nell'anno precedente, da presentare in concomitanza
al bilancio consuntivo.
Articolo 14 (Abrogazione)
1. La legge regionale 9 luglio 1990, n. 44 (Interventi regionali
di cooperazione e solidarietà con i paesi in via di sviluppo) è
abrogata.
Articolo 15 (Norme transitorie)
1. In sede di prima applicazione, la costituzione del comitato
di cui all'articolo 9 ha luogo entro sessanta giorni dalla data di
entrata in vigore della presente legge.
2. Fino alla data della costituzione del comitato di cui
all'articolo 9, rimane in carica il Comitato regionale di
coordinamento costituito ai sensi della legge regionale 9 luglio
1990, n. 44 (Interventi regionali di cooperazione e solidarietà con
i paesi in via di sviluppo).
3. In sede di prima applicazione, il programma annuale di
interventi di cui all'articolo 11 è approvato, con le modalità
previste dalla presente legge, entro sessanta giorni dalla data di
costituzione del comitato di cui all'articolo 9.
Articolo 16 (Disposizioni finanziarie)
1. Le spese per l'applicazione della presente legge graveranno
sul capitolo 22560 del bilancio di previsione della Regione per
l'anno 1995 e seguenti, che assume la seguente nuova denominazione
"Interventi per la cooperazione e la solidarietà con i paesi in via
di sviluppo e con i paesi dell'est europeo".
2. Alla copertura degli oneri, valutati in annue lire 200
milioni, si provvede, per gli anni 1995/1997, con gli stanziamenti
già iscritti al capitolo 22560 del bilancio pluriennale della
Regione per gli anni 1995/1997.
3. A decorrere dal 1996, gli oneri potranno essere annualmente
rideterminati con legge di approvazione dei singoli bilanci, ai
sensi dell'articolo 15 della legge regionale 27 dicembre 1989, n.
90 (Norme in materia di bilancio e di contabilità generale della
Regione Autonoma Valle d'Aosta).
Articolo 17 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente
Ha chiesto la parola il relatore,
Consigliere Squarzino Secondina.
Squarzino (VA)
La discussione sulla proposta di
legge n. 110 costituisce un'occasione per questo Consiglio per
affrontare temi relativi alla pace, solidarietà e cooperazione con
i paesi in via di sviluppo e per fare in un certo qual modo il
punto della situazione proprio su queste tematiche.
Mi sembra opportuno ricordare, qui, lo scenario in cui ci
troviamo ad operare. É uno scenario che è stato illustrato dalla
recente conferenza di Copenaghen sullo sviluppo sociale, e in
questa conferenza sono stati ricordati alcuni dati drammatici, che
riassumo brevemente.
Su 5,6 miliardi di persone che vivono sulla Terra, 1,5 miliardo
vive con meno di 1 dollaro al giorno e non dispone di acqua
potabile, mentre 500 milioni soffrono di mal nutrizione. La
situazione è ancora più drammatica se osserviamo le condizioni di
vita, o meglio direi di non-vita, delle donne e dei bambini:
500mila donne muoiono ogni anno per cause legate alla maternità, 14
milioni di bambini muoiono ogni anno di malattie perfettamente
evitabili; in Brasile ci sono circa 400 bambini abbandonati per
strada, e ogni giorno ne sono uccisi 4, in paesi come la Tailandia,
lo Srilanka, le Filippine, circa 500mila bambini si prostituiscono
(probabilmente per i turisti). E tutto questo mentre un quinto
della popolazione mondiale - fra questi ci siamo anche noi -
controlla e gestisce l'85 percento delle ricchezze del globo. É uno
scenario tragico, di fronte al quale appare ancora più evidente il
crescente egoismo degli sviluppati rispetto ai poveri del sud del
mondo. Non si tratta solo di un fatto morale, si tratta di un fatto
strutturale; è un sistema, questo, capace di produrre sviluppo
crescente e ricchezza, ma inadeguato nella sua funzione di
ridistribuire il reddito a livello internazionale.
La cooperazione internazionale cerca di intervenire per
rimediare a questi squilibri, ma gli stessi effetti positivi che
riesce ad ottenere sono vanificati dalla questione in gran parte
irrisolta dell'indebitamento pubblico, del fatto che gli attuali
piani di riaggiustamento strutturale sono a costo sociale troppo
elevato, e costituiscono altrettanti limiti allo sviluppo, come
altrettanto limite allo sviluppo è costituito dalla contraddizione
fra gli aiuti dati e le politiche di protezione commerciale. Si
calcola, ad esempio, che se i paesi più ricchi togliessero le
barriere doganali esistenti, le esportazioni dei paesi più poveri
aumenterebbero del doppio rispetto all'attuale ammontare degli
aiuti.
Intervenire sui meccanismi che sono all'origine di tali
ingiustizie non è facile, e richiede soprattutto un cambiamento di
mentalità. Basti pensare che le spese militari annue equivalgono al
reddito di 2 miliardi di poveri. Tuttavia gli stessi eventi storici
ci costringono ad intervenire: infatti, si fa sempre più strada la
consapevolezza che l'assenza di una politica di solidarietà reale
non potrà che generare costi suppletivi ed un contesto
assolutamente non funzionale alle stesse ragioni del mercato.
Sempre a Copenaghen, il rapporto "Lo sviluppo umano e nuove
sicurezze" ricorda come ormai la sicurezza della singola persona,
come quella di un popolo, va ricercata nello sviluppo e non nelle
armi; le carestie, i conflitti etnici, la disgregazione sociale, il
terrorismo, l'inquinamento, il traffico di droga, non sono più
eventi isolati, relegati entro confini territoriali ristretti; i
loro effetti attraversano il pianeta. É più umanitario, ma anche
meno costoso per la collettività, affrontare queste minacce alla
loro origine, piuttosto che nelle loro conseguenze.
Sono maturati perciò, a livello di Nazioni Unite e di Comunità
europea, nuovi orientamenti della cooperazione internazionale, che
si possono riassumere in queste due definizioni: sviluppo umano
integrale sostenibile e sviluppo dell'imprenditoria privata nei
paesi in via di sviluppo. C'è infatti una consapevolezza
generalizzata che, se si interviene per diminuire le differenze
economiche e sociali fra i diversi paesi del mondo, se si attivano
forme di governo democratico e partecipativo, se si favorisce il
soddisfacimento dei bisogni primari delle persone, se si lotta
contro forme disumane di malattie, non solo si compie un'opera
umanitaria e meritevole, ma si combattono - come prima dicevo - le
stesse cause di instabilità economica e politica, cause che sono
all'origine di guerre tribali e civili e che possono costituire un
fenomeno destabilizzante anche per le nostre democrazie. E ancora,
si favorisce tramite l'aumento del tenore di vita delle popolazioni
che si aiutano l'apertura di nuovi mercati ai nostri
produttori.
Questa consapevolezza è all'origine del rinnovato interesse per
le regioni d'Europa a noi vicine e per i paesi che si affacciano
sul Mar Mediterraneo. La cooperazione deve attrezzarsi a questi
nuovi scenari, a queste nuove consapevolezze. Nel recente convegno
sulla cooperazione, tenutosi a Roma il 22 febbraio ultimo scorso, è
stato ribadito che l'aiuto allo sviluppo non è aiuto di emergenza,
che l'aiuto allo sviluppo non è aiuto economico, tra l'altro
l'aiuto economico prima o poi difende in maniera maggiore gli
interessi dei paesi donatori; l'aiuto allo sviluppo è uno strumento
di intervento nelle relazioni internazionali, in quanto
contribuisce alla sicurezza economica e sociale delle popolazioni
dei paesi più poveri, e quindi alla loro crescita non solo
economica: basti pensare al soddisfacimento dei bisogni
fondamentali come la salute, l'alloggio, l'istruzione.
L'aiuto allo sviluppo viene sempre più utilizzato per favorire
il rispetto dei diritti umani, per sviluppare in modo democratico
le istituzioni locali e per favorire i processi di
pacificazione.
Paradossalmente, nel momento in cui le funzioni di cooperazione
crescono, il volume globale degli aiuti internazionali è sceso a
tutti i livelli. Anche in Italia si è passati dallo 0,45 percento
del PIL del 1989 allo 0,19 percento nel 1994: c'è stato quasi un
dimezzamento in cinque anni. Sono dati molto bassi, se si considera
che l'obiettivo dei paesi europei - obiettivo che è stato ancora
ribadito a Copenaghen - è di arrivare allo 0,7 percento; ma
parallelamente è aumentata l'enfasi sulla cooperazione decentrata,
che vede nella Regione il motore delle iniziative di
cooperazione.
Esiste a questo proposito una presa di posizione netta, assunta
dalla Conferenza dei Presidenti delle Regioni e delle Province
autonome il 15 dicembre 1993, in cui viene ribadita la volontà
delle regioni di esercitare un proprio autonomo ruolo, per
concorrere alla definizione e realizzazione di una cooperazione
decentrata, i cui cardini principali possono essere riconducibili a
due: coinvolgere in modo attivo e consapevole i soggetti
istituzionali decentrati dei paesi in via di sviluppo alle scelte
di sviluppo del proprio territorio; valorizzare l'ampio ventaglio
di risorse umane, economiche e tecniche presenti nel paese
donatore.
I paesi, verso i quali concentrare le suddette iniziative,
dovranno essere individuati di comune accordo, riconoscendo
tuttavia priorità a quelle aree dove già esistono significative
relazioni tradizionali, o dove sono in corso processi che
costituiscono nuovi legami.
Con un siffatto approccio l'aiuto pubblico allo sviluppo non si
presenta più come strumento per erogare risorse o per realizzare
programmi, ma anche per valorizzare, indirizzare e raccordare gli
apporti e i contributi di tutti i soggetti che intendono operare a
favore dei paesi in via di sviluppo, nella consapevolezza che
l'azione di cooperazione deve diventare compito diretto di tutte le
forze sociali ed imprenditoriali, private e pubbliche, del
paese.
In questo quadro trovano una loro collocazione le O.N.G. -
organizzazioni non governative - e il volontariato, le associazioni
che da sempre hanno operato a diretto contatto con la gente del
posto, per impostare interventi aderenti alla realtà, interventi
che rispondono a precisi bisogni della popolazione: pozzi per
l'acqua, centri di salute, introduzione di nuove colture,
ripristino della medicina tradizionale, eccetera, progetti che sono
pensati e portati avanti con la gente, progetti che possono essere
gestiti dalla popolazione locale anche dopo la partenza dei
volontari, progetti che si collocano più nella scia della
coscientizzazione ed innalzamento culturale e materiale della
popolazione, che sull'attivazione di strutture e di macrointerventi
che sono estranei alla mentalità della gente locale.
Come è nata questa legge? Questa proposta di legge nasce dalla
volontà del presidente delegato del Comitato regionale per la
cooperazione con i paesi in via di sviluppo di dotare il comitato
di strumenti normativi più snelli ed idonei ad agire nel concreto
della cooperazione, e soprattutto nel momento in cui si intende
erogare contributi o fornire aiuti materiali a progetti o ad
iniziative finalizzate ad aiutare i paesi in via di sviluppo.
Probabilmente sarebbe stato più corretto se tale proposta di legge
fosse stata presentata dallo stesso Comitato, come pure sarebbe
stato forse più opportuno aspettare che a livello nazionale si
chiarissero i nuovi orientamenti della politica italiana in materia
di cooperazione allo sviluppo, onde evitare di predisporre adesso
un testo che, dovendo fare riferimento a normative in via di
cambiamento - la legge del 26 febbraio 1987, n. 49 - rischia di
adottare impostazioni che potrebbero rivelarsi superate o non in
linea con le normative che saranno adottate. Ma è stata questa la
volontà della maggioranza del comitato.
Il testo arrivato in Consiglio è frutto di successivi
aggiustamenti e modifiche. C'è un testo base, costituito dalla
proposta del Consigliere Bich, che ricalca grosso modo la struttura
della legge in vigore nella Provincia autonoma di Bolzano. Questo
testo è stato emendato dal Comitato regionale per la cooperazione
con i paesi in via di sviluppo, che ha voluto reintrodurvi alcuni
contenuti della legge regionale sulla cooperazione, n. 49/90, legge
che si intende abrogare.
Il testo è stato poi oggetto di ulteriori approfondimenti nella
forma e nei contenuti da parte della II e V Commissione consiliare
in seduta congiunta, che hanno licenziato il testo presente portato
oggi all'attenzione del Consiglio. Fra l'altro questo lavoro di
rifinitura continua con la presentazione di emendamenti. Sono stati
presentati 3 emendamenti, essenzialmente di carattere formale, con
i quali si chiede: che all'articolo 4, comma 1, il vocabolo
"aderisce" sia sostituito con "può aderire"; che all'articolo 8,
comma 1, il verbo "riserva" sia sostituito con l'espressione "può
riservare"; che all'articolo 11, comma 1, il vocabolo "predisposto"
sia sostituito dalla espressione "sulla base delle proposte
formulate".
Quali le caratteristiche di questa legge? Individua una
procedura chiara per definire dove, come e con chi la Regione,
attraverso il Comitato - ma non solo - attua iniziative di aiuto ai
paesi in via di sviluppo. Ogni anno viene formulato un programma,
portato a conoscenza del Consiglio in occasione dell'approvazione
del bilancio di previsione, in cui si indica con chiarezza quali
obiettivi si intendono perseguire, dove si intende operare e con
quali interventi finanziari e non. La conoscenza di questi progetti
consente, a chi è interessato, associazioni di volontariato, ma
anche imprenditori ed enti locali, di presentare le proprie
proposte per realizzare tali progetti, utilizzando quindi le
risorse che sono state messe a disposizione per quel tipo di
interventi. In questo modo si definiscono procedure chiare per
attribuire risorse a chi opera nei paesi in via di sviluppo, paesi
considerati prioritari.
Vorrei ricordare qui alcuni aspetti della legge che mi paiono
interessanti: intanto, l'aver sottolineato la funzione di informare
e formare alle tematiche della pace, ma anche alle tematiche
dell'integrazione multietnica, che il Comitato è chiamato a
svolgere. Questa sottolineatura è stata resa concreta, riservando a
quelle attività di formazione ed educazione una percentuale, almeno
il 5 percento, della somma stanziata a bilancio per attività del
Comitato. É una scelta questa precisa, che parte dalla
consapevolezza che solo una coscienza sempre più diffusa delle
tematiche relative allo sviluppo e allo sviluppo umano sostenibile,
può mettere le premesse perché si individuino metodi e tipologie
nuove di intervento nel rispetto delle popolazioni locali.
C'è poi un'attenzione all'attività delle O.N.G. e delle
associazioni che operano in Regione, e che operano in progetti di
aiuto alle popolazioni di paesi del Terzo mondo, tanto da prevedere
che una percentuale della somma stanziata per l'attività del
Comitato - fino al limite del 20 percento - possa essere utilizzata
per aiutare proprio quegli interventi dell'O.N.G. che operano in
paesi che non rientrano in quelli scelti come prioritari nel
programma annuale della Regione.
C'è poi una nuova composizione del Comitato, che contempla fra i
suoi membri anche un rappresentante del mondo economico ed un
esperto delle tematiche connesse agli interventi nei paesi del
Terzo mondo.
C'è poi un richiamo a meccanismi che consentono ai Consigli
comunali di finanziare attività di cooperazione con una somma pari
allo 0,80 percento dei primi tre capitoli delle entrate correnti
del bilancio.
C'è l'adesione della Regione all'osservatorio interregionale
sulla cooperazione allo sviluppo.
C'è l'attribuzione ai servizi della Biblioteca regionale del
compito di curare la documentazione relativa ai temi della pace e
della cooperazione.
Ci si può chiedere perché la Regione ha bisogno di una legge.
Forse che gli uomini, le donne, i giovani che sono in Valle hanno
aspettato questa legge per attivarsi a favore di chi è nel bisogno?
Certamente no, ma questa legge vuole tradurre nelle istituzioni
proprio quella generosità che la popolazione valdostana dimostra
nelle sue scelte private. Si tratta di consentire anche alle
istituzioni di agire nel settore della cooperazione e di svolgere
un ruolo di raccordo fra realtà istituzionali, imprenditoriali e di
volontariato, che consenta alle diverse realtà di interagire in
modo organico nel realizzare i diversi obiettivi del progetto
Paese.
La necessità di concentrare le poche risorse disponibili su
obiettivi precisi suggerisce la nuova impostazione della politica
di cooperazione, che si esplica mediante l'elaborazione di
programmi che cercano di prendere in considerazione le diverse
esigenze di un paese e che chiamano a raccolta tutti i soggetti
interessati alla realizzazione dei singoli progetti, mettendo le
diverse risorse in sinergia fra di loro.
In questo contesto la Regione può fare da catalizzatore delle
proposte e dei progetti, e da punto nodale della rete di rapporti e
di scambi reciproci fra diverse realtà associative ed
imprenditoriali della Regione e quelle del paese, scelto come
destinatario del programma di aiuto.
Le risorse finanziare messe a disposizione della legge, 200
milioni, paiono poche rispetto ai compiuti che ci si prefigge. Ma
va considerato che compito primario del Comitato non è quello di
erogare finanziamenti, ma quello, da una parte, di consentire
l'integrazione delle risorse locali e, dall'altra, di farsi
promotore di quella cultura di pace e solidarietà che sola può
garantire una cooperazione rispettosa delle persone e delle
comunità.
Presidente
Ha chiesto la parola il relatore,
Consigliere Bavastro.
Bavastro (UV)
Se permettete, do per letta la mia
relazione, peraltro brevissima; svolgo solo alcune
considerazioni.
Questa legge è opportuna, perché rappresenta uno strumento
necessario; non condivido però francamente l'enfasi eccessiva che
si è fatta attorno a questo progetto di legge, che non ha un
riscontro poi nelle risorse che vengono impiegate e che sono alla
nostra portata.
Credo, in sostanza, che sì da un lato sia una legge necessaria,
ma dall'altro abbia comportato un dispendio di tempo e di energie a
mio parere eccessivo.
Presidente
É aperta la discussione generale.
Qualcuno chiede la parola?
Si passa all'esame dell'articolato.
Pongo in votazione l'articolo 1.
Presenti, votanti e favorevoli: 23
Presidente
Pongo in votazione l'articolo 2.
Presenti, votanti e favorevoli: 23
Presidente
Pongo in votazione l'articolo 3.
Presenti, votanti e favorevoli: 23
Presidente
All'articolo 4 c'è un emendamento, che
recita:
Emendamento Sostituire il vocabolo "aderisce" con "può
aderire".
Presenti, votanti e favorevoli: 23
Pongo in votazione l'articolo 4 nel testo così emendato:
Articolo 4 (Osservatorio interregionale)
1. La Regione può aderire all'Osservatorio interregionale sulla
cooperazione allo sviluppo.
Presenti, votanti e favorevoli: 23
Presidente
Pongo in votazione l'articolo 5.
Presenti, votanti e favorevoli: 23
Presidente
Pongo in votazione l'articolo 6.
Presenti, votanti e favorevoli: 23
Presidente
Vi è un emendamento all'articolo 8, che
recita:
Emendamento Sostituire il vocabolo "riserva" con "può
riservare".
Presenti, votanti e favorevoli: 23
Pongo in votazione l'articolo 8 nel testo così emendato:
Articolo 8 (Formazione professionale ed esperienze
lavorative)
1. La Regione, nel quadro dei programmi di iniziative di
formazione professionale, può riservare, d'intesa con la Direzione
generale per la cooperazione allo sviluppo, posti a favore di
soggetti provenienti dai paesi in via di sviluppo e dai paesi
dell'est europeo, assicurando in forma gratuita la frequenza ai
corsi, nonché il vitto e l'alloggio per la durata necessaria.
2. La Regione può, inoltre, promuovere con borse di studio la
frequenza alle scuole di ogni tipo da parte di soggetti provenienti
dai paesi in via di sviluppo e dai paesi dell'est europeo.
3. La Regione può promuovere, altresì, forme di interscambio di
esperienze lavorative con paesi in via di sviluppo e con paesi
dell'est europeo, al fine di consentire l'acquisizione di
specifiche competenze tecniche ed operative.
Presenti, votanti e favorevoli: 23
Presidente
Pongo in votazione l'articolo 9.
Presenti, votanti e favorevoli: 23
Presidente
Pongo in votazione l'articolo 10.
Presenti, votanti e favorevoli: 23
Presidente
All'articolo 11 c'è un emendamento, che
recita:
Emendamento Sostituire il vocabolo "predisposto" con "sulla
base delle proposte formulate".
Presenti, votanti e favorevoli: 23
Pongo in votazione l'articolo 11 nel testo così emendato:
Articolo 11 (Programma di interventi)
1. Per la realizzazione delle attività di cui all'articolo 3, la
Giunta regionale approva annualmente, entro trenta giorni dalla
data di pubblicazione del bilancio di previsione della Regione, un
programma degli interventi da realizzarsi, sulla base delle
proposte formulate dal comitato.
2. Il programma di interventi indica:
a) gli obiettivi;
b) le priorità di intervento;
c) le aree geografiche di intervento;
d) i settori di intervento;
e) le attività da realizzarsi direttamente, distinte per settore
di intervento, e i relativi stanziamenti;
f) le attività da realizzarsi tramite enti pubblici o privati,
associazioni senza fini di lucro, organizzazioni non governative ed
i relativi stanziamenti.
3. Una somma pari ad almeno il cinque per cento dello
stanziamento annuale per le finalità di cui alla presente legge va
impegnata per le attività di formazione e informazione di cui
all'articolo 3, comma 2, lett. b), d) ed e).
4. Una somma fino al venti per cento dello stanziamento annuale
per le finalità di cui alla presente legge può essere impegnata per
le attività di cui all'articolo 3, comma 3, lett. c), che si
svolgono in aree geografiche non indicate come prioritarie nel
programma annuale di interventi.
Presenti, votanti e favorevoli: 23
Presidente
Pongo in votazione l'articolo 12.
Presenti, votanti e favorevoli: 23
Presidente
Pongo in votazione l'articolo 13.
Presenti, votanti e favorevoli: 23
Presidente
Pongo in votazione l'articolo 14.
Presenti, votanti e favorevoli: 23
Presidente
Pongo in votazione l'articolo 15.
Presenti, votanti e favorevoli: 23
Presidente
Pongo in votazione l'articolo 16.
Presenti, votanti e favorevoli: 23
Presidente
Pongo in votazione l'articolo 17.
Presenti, votanti e favorevoli: 23
Presidente
Ha chiesto la parola il Consigliere
Rini, per dichiarazione di voto.
Rini (UV)
Dichiaro la mia personale astensione sul
disegno di legge in questione, cosa che ho già fatto in
commissione, per cui non sto qui a ripetere le motivazioni.
Presidente
Pongo in votazione la legge nel suo
complesso.
Presenti: 25
Votanti e favorevoli: 24
Astenuti: 1 (Rini)
Il Consiglio approva
Presidente
I lavori sono terminati.
La seduta è tolta.
