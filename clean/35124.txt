Classificazione
ASSISTENZA SOCIALE



Oggetto del Consiglio n. 2691 del 21 novembre 2012 - Resoconto
OGGETTO N. 2691/XIII - Interrogazione: "Iniziative per
favorire la realizzazione di un Audit civico in Valle
d'Aosta".
Interrogazione
Richiamata la nostra Interpellanza n. 191 del 13 luglio
scorso, riguardante la possibilità di realizzazione di un Audit
Civico promosso da Cittadinanzattiva in Valle d'Aosta;
Ricordata la risposta dell'Assessore alla Sanità e politiche
Sociali che, condividendo le finalità dell'Audit Civico, dichiarava
"di aver fatto tutti i passaggi concreti per attivare l'Audit
Civico";
Appreso di recente che, nonostante le dichiarazioni
rassicuranti dell'Assessore e la condivisione di una bozza di
progetto predisposta dall'Agenzia di valutazione civica di
Cittadinanzattiva; presentata in Assessorato nell'agosto scorso,
alla presenza del Direttore dell'USL, nei mesi successivi non è
stato dato corso a ulteriori sviluppi;
Considerata la validità di tale strumento che consente di
coniugare il rigore metodologico alla partecipazione attiva dei
cittadini, allo scopo di porre rimedio ad eventuali lacune e punti
di debolezza e in considerazione delle inevitabili
razionalizzazioni che devono essere operate nella sanità
valdostana;
i sottoscritti Consiglieri regionali
Interrogano
l'Assessore competente per sapere:
1) se corrisponde al vero che il processo di realizzazione
dell'Audit Civico si è interrotto;
2) se sono state poste in atto iniziative per favorirne la
ripresa;
3) entro quando si prevede di poter dare corso al
progetto.
F.to: Patrizia Morelli - Bertin - Cerise - Chatrian -
Louvin
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
È indubitabile che non corrisponde al vero il fatto di voler
interrompere il percorso di un audit civico in Valle d'Aosta,
altrimenti non ci sarebbe stata presso l'Ospedale Parini la recente
applicazione da parte della Consulta regionale per la salute e il
benessere sociale della metodologia "Audit civico" nel progetto di
ricerca finalizzata, finanziato dal Ministero della salute e
promosso dall'Agenzia nazionale per i servizi sanitari AGENAS,
insieme a Cittadinanzattiva nazionale, dal titolo: "Sperimentazione
e trasformazione di modelli di
empowerment
organizzativo per
la valutazione e il miglioramento della qualità dei servizi
sanitari", di cui si è dato un recente aggiornamento in un
comunicato stampa del 12 novembre. Certamente si è trattato di una
prima esperienza di applicazione di Audit civico non ancora
terminata, ma che ha avuto un percorso condiviso con l'USL,
qualificante per la formazione condotta da Cittadinanzattiva
nazionale alla delegazione che ha svolto i sopralluoghi e validato,
in quanto ha permesso di ottenere risultati confrontabili fra tutti
gli ospedali coinvolti.
Siamo ora in attesa che AGENAS, insieme a Cittadinanzattiva
nazionale, restituisca esiti più analitici di questa
sperimentazione e promuova con le Regioni e le Aziende sanitarie
che ne hanno fatto parte dei momenti di comunicazione e di
restituzione ai cittadini delle valutazioni compiute sul campo.
Dall'incontro di Roma posso già riferire che l'Ospedale regionale
ha ottenuto dei punteggi superiori alla media per la maggioranza
dei fattori, totalizzando un punteggio di sintesi di 7,13 contro
6,66 della media degli ospedali partecipanti allo studio. Appena
AGENAS e Cittadinanzattiva autorizzeranno la diffusione dei dati a
livello più dettagliato, sarà, come già detto in precedenza, nostra
cura darne comunicazione insieme all'USL.
"Se sono state poste in atto iniziative per favorirne la
ripresa"
: ripeto, non valuto per niente interrotta la
realizzazione dell'Audit civico, parlerei piuttosto di una fase
nella quale si sta cercando di mettere a sistema tutte le forme e
le iniziative di rappresentanza e di partecipazione presenti in
Valle d'Aosta, onde evitare inutili e fuorvianti duplicazioni.
Abbiamo appena ricevuto come indicazione da parte della
Coordinatrice della Consulta regionale per la salute e il benessere
che nella prossima riunione calendarizzata nei primi giorni di
dicembre sarà affrontato il tema dello sviluppo dell'Audit civico,
inoltre sarà ascoltata su questo tema la Segreteria regionale di
Cittadinanzattiva, chiamata dalla consulta a riferirne i possibili
sviluppi. Ritengo a tale proposito molto utile questo confronto
all'interno della consulta, proprio a seguito dell'esperienza
appena maturata da tale organismo con l'applicazione dell'Audit
civico in ospedale. Da parte dell'Assessorato e dell'Azienda non vi
sono né impedimenti, né obiezioni, vi è - ma questo lo ritengo
oltremodo ragionevole - l'esigenza di far sistema razionalizzando
le diverse forme e modalità di fare cittadinanza attiva in Valle
d'Aosta, coinvolgendo tutti gli organismi presenti e contribuendo
alla crescita culturale e alla responsabilizzazione di tutte le
parti coinvolte.
Per la terza domanda attendiamo ora gli esiti dei confronti in
corso fra le rappresentanze delle diverse categorie di portatori di
interessi all'interno della consulta, che devono essere condotti in
piena e riconosciuta autonomia. Successivamente nulla vieterà che
si proceda alla formalizzazione di un percorso sul quale però tutti
hanno condiviso il valore aggiunto. Per il futuro è nostra
intenzione dare corso ad iniziative di questo genere, anche in
altri segmenti del servizio sanitario e di farlo come interlocutore
dei cittadini sempre più esperti e documentati.
Si tenga presente che la nostra Regione, come è emerso il 7
novembre nell'incontro di Roma con AGENAS e Cittadinanzattiva
nazionale, attua già all'interno delle procedure per
l'autorizzazione all'accreditamento metodologie che prevedono il
giudizio e la valutazione di cittadini fino all'interno dei singoli
percorsi assistenziali. Dal confronto fra gli esperti è emersa, nel
corso dei lavori di questo progetto di ricerca sull'umanizzazione
degli ospedali, la possibilità di utilizzare i risultati della
ricerca per individuare un
set
minimo di indicatori di
umanizzazione degli ospedali da proporre a tutte le Regioni, come
attività di monitoraggio ordinario anche all'interno delle
procedure di autorizzazione ed accreditamento istituzionale, che la
Valle d'Aosta ha già previsto e sta applicando nel manuale
regionale per l'accreditamento istituzionale. Grazie.
Président
- La parole à la Conseillère Patrizia
Morelli.
Morelli (ALPE)
- Merci Madame la Présidente.
Prendiamo atto che il percorso dell'Audit civico non si è
interrotto, ma di certo si sta procedendo con estrema lentezza, se
è vero che l'incontro previsto fra la consulta e la rappresentante
di Cittadinanzattiva è programmato per dicembre. Non sono
particolarmente maliziosa, anzi sono piuttosto lenta a cogliere
certe dinamiche, ma credo di avere il fondato sospetto che l'Audit
civico non lo si voglia fare prima delle elezioni regionali, perché
se la finalità del progetto è fornire uno strumento in grado di
rilevare eventuali criticità e carenze, forse non c'è l'interesse a
realizzare un audit civico generale prima delle elezioni. Se così
fosse, sarebbe grave e io vorrei che lei smentisse con i fatti
questa possibilità, non semplicemente dicendomi, come mi ha detto
al mese di luglio, di aver fatto tutti i passaggi concreti per
attivare l'Audit civico e lasciarmi poi constatare che al mese di
novembre passi avanti in realtà non se ne sono fatti. Al mio
auspicio di veder avviare questa iniziativa prima della fine della
legislatura, espresso al mese di luglio, lei faceva grandi cenni di
assenso; dobbiamo constatare che i cenni di assenso non
corrispondono ad iniziative pragmatiche e concrete. Se i tempi a
luglio per la realizzazione dell'Audit civico erano compatibili con
la fine della legislatura, adesso non lo sono più, perché sappiamo
che il progetto dell'Audit civico richiede almeno nove mesi di
preparazione: tre mesi per la formazione, tre mesi per la
rilevazione, tre mesi per l'elaborazione dei dati, a cui poi deve
far seguito la restituzione. Questi tempi non ci sono entro le
elezioni regionali. Non siamo soddisfatti, anzi sottolineiamo un
ritardo rispetto ad un argomento di cui si parla dall'inizio della
legislatura e a cui lei ha sempre risposto di essere favorevole, di
capirne l'utilità, ma evidentemente non dà seguito ed è
assolutamente inadempiente.
