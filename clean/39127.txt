Classificazione
BILANCIO E CONTABILITA' REGIONALE



Oggetto del Consiglio n. 2451 del 8 novembre 2016 - Resoconto
OGGETTO N. 2451/XIV - Disegno di legge: "Assestamento del
bilancio di previsione per l'anno finanziario 2016, modificazioni
di disposizioni legislative e variazioni al bilancio di previsione
per il triennio 2016-2018".
Rosset (Presidente) -
Punto n. 24 dell'ordine del giorno.
Ha chiesto la parola il Consigliere La Torre, ne ha facoltà.
La Torre (UV) -
Grazie Presidente anche per avermi dato
la possibilità di intervenire adesso. Colleghi, il presente disegno
di legge assesta il bilancio 2016, come di consueto, a seguito
dell'approvazione del rendiconto generale relativo all'esercizio
finanziario 2015.
A ben vedere, il provvedimento di assestamento 2016 è
particolare, anzitutto perché il disegno di legge interviene a
valle di una variazione di bilancio che è stata approvata dal
Consiglio regionale con la legge regionale del 2 agosto 2016 n. 15,
recante: "Primo provvedimento di variazione al bilancio di
previsione della Regione per il triennio 2016-2018". Il disegno di
legge di assestamento inoltre interviene oltre la metà
dell'esercizio, perché nel corso di quest'anno è stato necessario
rideterminare il risultato di amministrazione dell'esercizio 2015,
utilizzando le nuove regole contabili previste dalla disciplina in
materia di armonizzazione dei bilanci pubblici contenuta nel
decreto legislativo n. 118/2011. Cambiando le regole contabili, in
particolare con l'introduzione del concetto della "competenza
finanziaria potenziata", che prevede che gli impegni contabili
siano ripartiti negli anni sulla base della scadenza
dell'obbligazione, i saldi contabili del bilancio di chiusura al 31
dicembre 2015 (approvati con il rendiconto del Consiglio regionale
con legge 2 agosto 2016 n. 4) non costituiscono più i saldi
contabili per la riapertura al 1° gennaio 2016 e sono stati
rideterminati con l'operazione di riaccertamento straordinario dei
residui, così come previsto dallo stesso decreto legislativo n.
118/2011. Il risultato di amministrazione così rideterminato
presenta un segno negativo per la dinamica di spostare in avanti i
residui passivi e attivi. Il dato pertanto non risulta essere
preoccupante, come confermato dal Dirigente del Dipartimento
bilancio in sede di audizione in commissione. Pertanto
l'ammortamento del disavanzo sull'annualità 2017 è stato
"assorbito" senza "bloccare" la dinamica della spesa. Inoltre, il
disavanzo è ammortizzato in 30 anni con un effetto di 9,3 milioni
per annualità.
Il capo I dell'articolato del disegno di legge ripercorre il
suddetto schema, aggiorna i residui attivi e passivi e in
particolare all'articolo 5 determina le modalità di ripiano del
maggiore disavanzo determinatosi al 1° gennaio 2016 a seguito del
riaccertamento straordinario approvato con la deliberazione della
Giunta regionale n. 1001 del 27 luglio 2016. Il capo II riassegna
le quote di cofinanziamento regionale ai programmi europei e
statali non utilizzate nell'esercizio precedente, ampliandone la
competenza di oltre 51 milioni di euro. Tale riassegnazione ai
sensi di legge, è già avvenuta per 48,2 milioni in via
amministrativa, il che ha permesso di rendere subito disponibili
queste risorse, 2,9 milioni sono riassegnati anche sostanzialmente
dall'approvazione di questo disegno di legge.
Dalle ore 18:37 assume la presidenza il Vicepresidente
Farcoz
.
Farcoz (Presidente) -
È aperta la discussione generale.
Chi vuole intervenire? Ha chiesto la parola il Consigliere
Gerandin, ne ha facoltà.
Gerandin (GM) -
Pensavo anche ad un intervento
dell'Assessore, perché ritengo che, rispetto a questo assestamento
di bilancio, comunque qualche spiegazione andrebbe fatta. Essendo
l'assestamento di bilancio, proverò a spiegarlo, per quel poco che
ho capito io, chiaramente non essendo competente in materia. Un
assestamento di bilancio che deriva da una misura, a mio parere,
molto opportuna: io a volte sono stato uno di quelli che ha
criticato anche l'azione del Governo italiano, ma in questo momento
non posso che prendere atto che è stata un'operazione di
trasparenza e di pulizia che ha messo in piedi il Governo Renzi,
nel senso che, in previsione di quello che sarà il vero documento
di programmazione dei prossimi anni, vale a dire il bilancio di cui
parleremo nei prossimi Consigli, di fatto mette in piedi un sistema
in cui obbliga gli Enti locali - quando parlo di Enti locali, non
mi riferisco solo ai Comuni, ma anche alle Regioni e quant'altro -
a fare pulizia dei propri bilanci: li obbliga nel senso di fare
quel riaccertamento dei residui attivi e passivi che negli anni
sono stati nel contesto italiano il salvadanaio da cui attingere,
perché sappiamo benissimo che l'avanzo di amministrazione viene
determinato da una differenza tra residui attivi e residui passivi,
per cui nella pubblica amministrazione si è usato attingere a
queste risorse. Ci tengo a sottolineare che ci sono delle
differenze: negli Enti locali questo avanzo di amministrazione era
vincolato in conto investimenti, per le Regioni c'era la
possibilità di utilizzarlo sia in conto investimenti che in spesa
corrente, per cui è stato un avanzo di amministrazione in
disponibilità e fortunatamente tra le clausole preliminari a questa
verifica una di queste era che gli enti che si avviavano a questo
pareggio di bilancio nell'anno precedente non potevano utilizzare
l'avanzo di amministrazione. Questo è quanto è successo anche per
la Valle d'Aosta che, rispetto ad altre realtà, arriva a questo
passaggio con in alcuni casi due anni e qualcuno tre anni di
ritardo, perché ci sono stati enti sperimentatori che hanno
iniziato tre anni fa: qualcuno nella regola ha iniziato due anni
fa, noi arriviamo dopo tre anni.
Il ragionamento che voglio fare è che, a mio parere, avremmo
dovuto avere un approccio leggermente diverso a questo documento,
avere un po' più di attenzione preventiva su questo. La Regione in
questi anni in cui le disponibilità di bilancio erano legate al
famoso Patto di stabilità ha speso nel 2014 circa 60 milioni di
avanzo di amministrazione, nel 2015 circa 150 milioni di avanzo
d'amministrazione, l'ha fatto rispettando le regole del Patto di
stabilità ma con poca attenzione a quello che poteva essere questo
passaggio a cui avremmo dovuto comunque, nostro malgrado, arrivare
a fare. I dati che derivano da questo conteggio finale dicono che
la Valle d'Aosta ha chiuso con un avanzo di amministrazione mi pare
di 168 milioni, comunque ho qui il dato e lo può sicuramente
vedere.
Tra le altre cose il Governo nella finanziaria diceva che,
detratto quello che era questo avanzo d'amministrazione, se c'era
un eventuale disavanzo, era possibile diluirlo in 30 anni, quello
che ha fatto la Regione. Questo conteggio finale che ci troviamo di
fronte in questo momento, a mio parere, è sicuramente frutto delle
difficoltà avute nel passato di avere da parte dello Stato il
trasferimento di tutta una serie di risorse che la Valle d'Aosta
aveva già conteggiato nei bilanci precedenti. La mia preoccupazione
da profano è che quando leggo che, detratto l'avanzo
d'amministrazione dell'anno precedente di 217 milioni, me ne trovo
ancora 278 da prevedere in finanziaria per 30 anni a 9,2
milioni...la prima preoccupazione è stata capire, all'atto in cui
il Governo avesse restituito queste risorse alla Regione o avesse
trasferito queste risorse dovute alla Regione, cosa ne sarebbe
stato di queste risorse. È per quello che io pensavo in un suo
intervento, Assessore, perché è importante capire questo passaggio.
Ho avuto rassicurazioni in merito, lo possiamo leggere da questi
dati che emergono dalla finanziaria dello Stato: mi pare che in
otto anni sia previsto il trasferimento di questi residui da parte
dello Stato, questi residui non saranno in disponibilità...la mia
preoccupazione era che fossero in disponibilità al di là del
credito o debito, della minusvalenza che andavamo a ricoprire nei
30 anni. Io dico che per nostra fortuna non è così, nel senso che i
trasferimenti dello Stato andranno ad essere incassati, incamerati
e andranno a ridurre questi 272 milioni, per cui la cosa mi
tranquillizza da questo aspetto e non saranno in disponibilità, per
cui non sarà un indebitamento di 30 anni: sarà un indebitamento
che, se vengono rispettati i patti dello Stato, probabilmente
finirà nel 2023-2024 e da una parte avremo questa certezza. Io
dico: per fortuna ancora una volta che queste sono regole ferree
date dalla finanziaria dello Stato. Lo dico perché ho provato a
fare un ragionamento su quella che sarà veramente la cartina di
tornasole del bilancio della Regione e noi ce l'avremo nel 2017 -
penso che lei me lo possa confermare, Assessore - quando nel
bilancio consolidato transiteranno anche le nostre partecipate,
transiteranno anche quelle che erano le nostre controllate e
capiremo la reale situazione debitoria della Valle d'Aosta.
Ho fatto una breve premessa perché ormai c'è una cassa parallela
al discorso del bilancio regionale, che è la gestione speciale: noi
in questi anni - un breve riepilogo penso che me lo permetterà,
Assessore - abbiamo avuto 95,4 milioni di indebitamento in gestione
speciale nel primo anno; abbiamo avuto 40 milioni nel secondo anno
con scadenza del rimborso nel 2033, questi sono debiti che dovremo
riconoscere, anche se sono in gestione speciale; abbiamo ancora i
20 milioni del Casinò e io questo prospetto l'ho fatto prima ancora
di avere la lieta novella del bilancio; abbiamo 40 milioni di
stipula di contratto BEI da parte di Finaosta con possibilità di
ulteriori 60 milioni, quindi con 100 milioni in totale, con
scadenza 30 giugno 2017. In quella data capiremo qual è l'effettiva
situazione economica di questa Regione. A me piace aggiungere anche
quelle che io ho sempre definito - poi ne parleremo, quando
discuteremo dell'articolo 19 - le imposte anticipate del Casinò che
annualmente ci vengono propinate solo per non andare ad una
ricapitalizzazione. Non ultimo ci tengo a sottolineare che se i
risultati sono questi, è perché la Regione ha fatto anche
l'operazione avanzo di amministrazione degli Enti locali, perché
per due anni la Regione ha portato a casa non so la cifra esatta ma
penso una quarantina di milioni, per cui da una parte abbiamo gli
Enti locali che hanno un obbligo di conto investimenti, che vengono
in parte alleggeriti di 40 milioni, il tutto per avere una certa
disponibilità finanziaria da parte della Regione. Questa è
un'analisi chiaramente, io non ho uffici a disposizione, però mi
sono deliziato a leggermi e non voglio dire nessuno dei dati delle
1084 pagine dell'assestamento di bilancio, ma anche sulla
cancellazione di questi residui ci sono delle cose molto
interessanti da vedere. Vengo solo su un aspetto riferito al quadro
generale sui residui passivi: quelli che la Regione dovrebbe in
parte erogare, che sono di 26 milioni e la gran parte di questi
residui passivi sono legati ai FOSPI che anni fa, essendo finanza
locale, venivano riversati di nuovo nelle casse dei Comuni e di cui
si è persa traccia.
L'ultimo aspetto che ci tenevo a sottolineare è un passaggio che
lascia un po' di amaro in bocca, Assessore, è quello dei debiti
fuori bilancio. Sono 711 mila euro, per cui mi dirà: "cosa volete
che siano", ma è un discorso di forma e di sostanza. Io mi ricordo
che non più tardi di tre mesi fa sono stati riconosciuti dei debiti
fuori bilancio, è stata portata in commissione, ci è stata data
copia di una lettera fatta dal responsabile finanziario in cui si
raccomandava di fare la ricognizione, che la finanziaria è molto
precisa e che non sarebbe più stato possibile spendere risorse se
non a fronte di impegni. Alcuni sono frutto di sentenze, e questo è
indubbio, ma altri sono frutto di...ne leggo qualcuno: spese
fornitura energia elettrica mese di agosto 2016, spese servizi di
pulizia agosto-settembre 2016, ne dico solo qualcuno a caso, nel
senso di dire che non c'è rispetto, non c'è controllo perché non si
può chiudere una porta e dire: non ne apriamo più. Saranno magari
cifre minimali, ma significa che non c'è controllo nella pubblica
amministrazione, che qualcuno continua a fare quello che vuole.
Queste sono regole che vanno rispettate, anche per cifre minime.
Pertanto torno a dire che non è accettabile un discorso e un
comportamento che regolarmente ogni tre mesi ci troviamo a
riconoscere debiti fuori bilancio. Ci sono tante cose da dire su un
assestamento come questo, però io penso che la vera partita si
giocherà sul bilancio, sul quale vedremo qual è la prospettiva del
futuro della Valle d'Aosta.
Dalle ore 18:47 riassume la presidenza il Presidente
Rosset
.
Rosset (Presidente) -
Ha chiesto la parola il collega
Chatrian, ne ha facoltà.
Chatrian (ALPE) -
Qualche considerazione, poi
ascolteremo, almeno per quanto riguarda il nostro gruppo, le
considerazioni che ci farà l'Assessore competente su questo
documento. Io direi che, dal punto di vista tecnico, il collega ha
già bene esplicitato le criticità, quindi faccio qualche
ragionamento di natura politica se può essere utile al dibattito.
La sintesi di questa operazione è che la nostra Regione dovrà
comunque pagare nei prossimi 30 anni questi 278 milioni di euro.
Possiamo declinarlo in maniera diversa, ma questa è la sintesi che
vorrei fare. Come ripianare questo disavanzo: circa 9 milioni di
euro per all'anno per i prossimi 30 anni. Le responsabilità, perché
poi altrimenti entriamo nei tecnicismi che forse non è neanche il
nostro ruolo...siamo stati un po' scarsi? Il ragionamento di natura
politica è legato a questo: se questo debito da onorare è così
alto, collega Perron, probabilmente siamo stati un po' scarsi
tutti, a livello di amministrazione io parlo, a livello di ente
pubblico. Faccio un ragionamento quanto meno dal 1981 ad oggi, il
momento in cui abbiamo avuto anche delle risorse importanti, perché
poi il dato politico finale nelle briglie interne della nostra
Amministrazione, della suddivisione delle strutture, delle "enne"
strutture suddivise al suo interno, Patto di stabilità, possiamo
inserire nel dibattito qualsiasi cosa...alla fine probabilmente la
responsabilità è alta perché non abbiamo utilizzato tutte le
risorse e tutti i soldi a disposizione, soprattutto nel momento in
cui ce n'erano, dove c'erano grandi possibilità di grandi
investimenti. Oggi il tecnicismo che viene
obtorto collo
deciso dallo Stato ci obbliga oggi ad approvare questo documento
che è tutto tecnico se vogliamo da una parte, dall'altra, però, ha
delle responsabilità politiche enormi, o quanto meno importanti.
Questo è un po' il ragionamento che vorrei fare con voi, che ci
porta a dire, come gruppo ALPE, che non è solo un discorso di
approccio, non è solo un discorso di verifica, non è solo un
discorso di tecnicismo ma probabilmente, e su questo noi, grazie
alle professionalità che ha il Consiglio regionale, abbiamo avuto
modo di comparare cosa hanno fatto e cosa stanno facendo le altre
Regioni a Statuto speciale e le altre Regioni a Statuto
ordinario.
Non mi dilungo, come ho detto prima proprio perché la politica
su questo documento ha delle responsabilità molto importanti. Non
voglio neanche entrare nel ragionamento di tipo tecnico, perché c'è
un obbligo dello Stato che ci impone di approvare questo documento,
un documento pesante per la Valle d'Aosta, un documento che dovremo
onorare e costerà comunque 9 milioni di euro circa all'anno. Questo
è il dato finale. Il dato politico quindi è che a monte qualcosa
non ha funzionato, la responsabilità è politica, a valle però vuol
dire che nei prossimi 30 anni ci sarà ancora un debito da onorare
di circa 9 milioni di euro all'anno.
Detto questo, sinceramente siamo interessati ad ascoltare
attentamente come il Governo regionale vuole illustrare questo
disegno di legge.
Presidente -
Non ci sono altri interventi, dichiaro
chiusa la discussione generale. Ha chiesto la parola l'Assessore
Perron, ne ha facoltà.
Perron (UV) -
Francamente non ho molto da aggiungere
all'illustrazione del relatore La Torre, nel senso che la relazione
è molto puntuale e spiega anche in che modo la Regione pensa di
adempiere a questo che è un obbligo - voglio ricordarlo - perché
l'attività di riaccertamento straordinario dei residui attivi e
passivi è un'operazione che tutte le amministrazioni pubbliche
hanno dovuto fare ed è un'operazione
una tantum
, non è una
cosa che si fa con regolarità. Questo è stato un obbligo per il
passaggio alla nuova contabilità definita "armonizzazione dei
bilanci". Il riaccertamento che abbiamo dovuto fare quindi è
consistito nel riesame di tutti i residui attivi (crediti) e tutti
i residui passivi (debiti), ovviamente escluse le partite di giro,
che hanno costituito lo
stock
dei residui al 31 dicembre
dell'ultimo anno del regime di contabilità. Il risultato di
quest'attività è stato un risultato che la Giunta regionale ha
approvato con una delibera, dove tutto è definito nel dettaglio: la
n. 1001 del 27 luglio scorso. Questa delibera ridetermina il
risultato di amministrazione al 1° gennaio: un avanzo di 217 che
viene rideterminato con la spalmatura in un disavanzo di 278
milioni. Questo deriva dall'effetto dell'eliminazione dei residui
attivi e passivi che migliora, dal mio punto di vista, il
risultato, nel senso che nell'attività di riaccertamento sono stati
stralciati più residui passivi che attivi.
L'altro aspetto consiste nel differimento dell'importo dei
residui attivi e passivi e la creazione del fondo pluriennale
vincolato che ne deriva, che incidono per un effetto combinato
negativamente sul risultato. Il disavanzo quindi è un disavanzo che
trova copertura, ai sensi dell'articolo 3, comma 16, in massimo 30
esercizi annuali. Il disegno di legge che presentiamo prevede una
destinazione in quote costanti di 9,3 milioni di euro. Copertura
che viene assicurata dalla riduzione dei trasferimenti Finaosta
previsti per l'ammortamento del mutuo con la Cassa depositi e
prestiti, in considerazione di quello che è un più lento andamento
delle operazioni di spesa per gli anni 2016 e 2017. Nel 2018 il
trasferimento a Finaosta era stato previsto in incremento, da un
punto di vista di atteggiamento molto cautelativo, immaginando una
riduzione del contributo al risanamento della finanza pubblica
nazionale. Da questo punto di vista, quindi il risultato tiene
conto della conseguenza di questa operazione di riaccertamento: lo
spostamento in avanti degli stessi. Io non credo che bisogna
pensare che questo disavanzo - lo dico molto serenamente, colleghi
- sia dovuto al fatto che le spese sono maggiori delle entrate,
anzi per la nostra Regione l'importo totale dei crediti è superiore
a quello dei debiti. Da questo punto di vista, quindi la fotografia
di dinamica della spesa e la fotografia di quello che è stato nel
tempo un atteggiamento, a mio modo di vedere positivo, che non
richiama nessuna lettura negativa della citata dinamica della spesa
della nostra Regione.
Termino con un ultimo ragionamento. C'è un credito che è quello
più importante che è stato spostato in avanti: quello delle accise
dal 2011 al 2014. Ne parlo perché nella legge di stabilità che noi
ovviamente ci auguriamo veder confermata in quella che sarà la sua
approvazione lo Stato puntualmente ha dato attuazione a quel famoso
punto n. 7 dell'accordo, di cui si parlava prima, firmato il 21
luglio 2015 tra il Presidente della Regione e il Ministero
dell'economia, determinando l'ammontare delle accise da
corrispondere alla Regione per un importo complessivo di 448
milioni di euro: 74 milioni sono per l'anno 2017, 65 milioni di
euro per ogni anno dal 2018 al 2022, e infine 45 milioni di euro
l'anno 2023. A questo occorre aggiungere 120 milioni di euro, di
cui 50 milioni già trasferiti a marzo 2016, 70 milioni di euro - le
notizie sono queste - in arrivo entro fine novembre; il tutto fa
l'importo di 568 milioni di euro, così come avevamo concordato con
la Ragioneria generale dello Stato a marzo di quest'anno. Per dire
che anche in finanziaria - noi ci auguriamo che venga approvato
così - trova puntuale rispondenza quello che è un accordo con lo
Stato.
Ho presentato alcuni emendamenti, credo abbiamo anche chiarito
molto serenamente in commissione qual è stato l'atteggiamento su
questi debiti fuori bilancio. In alcuni casi la Regione ha
contestato e sospeso alcune fatture ad AVDA - ho fornito in
commissione una serie di chiarimenti - su diversi incarichi
affidati per lavori con realizzazione della nuova aerostazione
passeggeri terminale; con sentenza - lei lo citava, collega
Gerandin - il Tribunale di Torino ha condannato la Regione al
pagamento di due fatture e questo genera ovviamente debiti fuori
bilancio. In altri casi si tratta di ripetizioni di contratti di
lavoro a tempo determinato oltre i 36 mesi: assistenti alle mostre
e operatori di sostegno; in altri casi sono gli impiegati forestali
in servizio da più anni, qui c'è stata una reiterazione del
contratto di lavoro a tempo determinato in alcuni casi per anche
più di 10 anni. La giurisprudenza è cambiata, com'è cambiato
l'atteggiamento della Cassazione: si è deciso di conciliare,
evitando quindi il risarcimento nella misura massima, evitando di
dover corrispondere le 12 mensilità oltre le spese di 5 mila euro,
questo ha generato un altro debito. Per il resto concordo con lei
che una sana e perfetta amministrazione non genererebbe altre
spese. Noi, come Dipartimento, abbiamo sollecitato più volte tutti
gli Assessorati e tutti i Dipartimenti ad un puntuale e rigoroso
controllo della spesa, chiedendo anche che non vengano fatte spese
in assenza di impegni prioritari che possono condurre ad
un'autorizzazione. Ho documentato in commissione, ci sono stati
alcuni disguidi che non si devono ripetere. Credo che
nell'esercizio di un'amministrazione possano essere considerati
fisiologici, perché, da questo punto di vista, ci sono a volte
delle piccole disfunzioni nel funzionamento di un'amministrazione
che credo non generano nessuna questione particolare, tant'è che
adesso vengono regolate da un punto di vista normativo, è
assolutamente trasparente, con una norma di legge.
Termino dicendo che ci sono delle responsabilità politiche. Io
credo che il sistema Valle d'Aosta nella sua complessità,
soprattutto se comparato con altri, guardando anche indietro anche
nella dinamica della spesa sia stato un sistema efficace ed
efficiente, nel senso che ad oggi constatiamo - e credo che non
molte amministrazioni possono farlo - di avere più crediti che
debiti. La Regione quindi, da questo punto di vista, non deve
pagare materialmente per un disavanzo, perché le risorse sono
accantonate, non saranno né impegnate, né tanto meno pagate.
Presidente -
Ha chiesto la parola, per dichiarazione di
voto, il collega Gerandin, ne ha facoltà.
Gerandin (GM) -
Non c'è molto da aggiungere, nel senso
che probabilmente in altri termini abbiamo detto più o meno le
stesse cose. Volevo solo ricordarle che nell'operazione che è stata
fatta lei ha detto che sono stati cancellati più residui passivi
che attivi; è il contrario: sono stati cancellati più residui
attivi che passivi, però comunque il risultato, dal punto di vista
generale, è indubbio: ci sono più attività che passività, questo è
da riconoscere.
Detto questo, dispiace un po', perché lei citava altre realtà,
ci sono delle realtà, per esempio: Bolzano, Friuli Venezia Giulia,
che non hanno avuto bisogno di accedere all'indebitamento, è
bastato l'avanzo. Capiamo anche che sono delle realtà che non
avevano quei pregressi rispetto allo Stato e per correttezza ci
tengo a sottolinearlo.
Ci tenevo a chiarire un'unica cosa rispetto al suo passaggio:
gli 448 milioni che lei ha detto che saranno riconosciuti nella
finanziaria dello Stato non saranno in disponibilità sul bilancio
regionale, chiariamocelo subito, così almeno togliamo ogni sorta
equivoco. Sono dei trasferimenti che la Regione sarà obbligata per
- anche se il termine non è esatto - estinguere anticipatamente i
228 milioni. Anche se non si potranno modificare nelle varie
finanziarie i 9,2 milioni, però ad un certo punto ci sarà una linea
in cui i trasferimenti copriranno questa minusvalenza e da questo
punto in avanti ci saranno le disponibilità. La mia era una
preoccupazione; non è così semplice da capire questo sistema di
contabilità, però a me preoccupava che queste risorse trasferite
dallo Stato fossero in disponibilità. Non è così e sono
assolutamente tranquillizzato da questo, perché, per fortuna, lo
Stato prevede che ci siano questi tipi di garanzie e che non
possano essere utilizzati.
La mia preoccupazione è di trovarci magari con delle risorse
trasferite dallo Stato utilizzate nel bilancio regionale e tenerci
magari il debito di 278 milioni, come ha detto il collega Chatrian,
per 30 anni, un'intera generazione. La cosa mi preoccupava non
poco, questo è quanto. Sul resto non posso che sottolineare ancora
una volta che non è un metodo quello di utilizzare risorse senza
l'iter che prevede la legge, non è una legge valdostana, ma basta
avere un percorso. Possono anche essere poche migliaia di euro,
però significa che c'è qualcuno che non rispetta le regole. Non
possiamo più permettercelo, ragione in più quando avremo il
pareggio di bilancio: attenzione, perché sarà ancora peggio la
cosa.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
A nome del gruppo dell'Union Valdôtaine
Progressiste, vorrei anticipare il voto favorevole a questa legge,
a questo provvedimento che, com'è stato spiegato sia dal relatore
che dall'Assessore, è un adempimento dovuto da questa legislazione,
questa legge n. 118 che ci obbligava buoni ultimi, perché
effettivamente in altre Regioni italiane era già stata fatta negli
anni precedenti, a questa pulizia in fondo del nostro bilancio.
Certamente, è un'approvazione che arriva dopo avere superato la
sorpresa della prima lettura, perché chiaramente per i non addetti
ai lavori e anche per quelli che ci stanno seguendo, che magari
hanno l'occasione di prendere in mano questa legge, questo balletto
tra una positività di bilancio di 220 milioni a una perdita di
bilancio di 270 milioni ha lasciato un attimino interdetti noi
della II Commissione e credo un po' tutti i Consiglieri. Ci sono
delle ragioni profondamente tecniche, che poi sono state delucidate
e che ci hanno un po' tranquillizzato su questo tipo di
provvedimento. Nel provvedimento sono anche previsti altri tipi di
interventi, soprattutto per quanto riguarda i fondi europei che ci
permettono di utilizzare ancora di più dei residui che ci derivano
dagli anni precedenti, anche questo è un aspetto positivo.
Prendiamo atto di tutto questo che è contenuto in questa legge, ci
auguriamo che questo nuovo modo di affrontare il bilancio sia
finalmente un modo più limpido, più trasparente negli anni futuri
proprio perché abbiamo sistemato tutto questo retaggio che ci
derivava dal tipo di amministrazione precedente.
Quello che ha già detto il Consigliere Gerandin è che questo
tipo di debito di 9 milioni e rotti previsti per 30 anni in realtà
poi si ridurrà man mano che lo Stato, come ha detto l'Assessore,
farà fronte ai suoi impegni, per cui noi diamo parere favorevole a
questo provvedimento legislativo.
Presidente -
Non ci sono altre richieste di intervento,
possiamo procedere con la votazione articolo per articolo.
Cominciamo con la votazione dell'articolo 1. Dichiaro aperta la
votazione. La votazione è chiusa.
Presenti: 33
Votanti           
: 33
Favorevoli: 26
Contrari: 7
Il Consiglio approva.
Articolo 2. Stesso risultato. Articolo 3. Stesso risultato.
Articolo 4. Dichiaro aperta la votazione. La votazione è
chiusa.
Presenti: 34
Votanti           
: 34
Favorevoli: 27
Contrari: 7
Il Consiglio approva.
Articolo 5. Stesso risultato. All'articolo 6 c'è l'emendamento
n. 1 della II Commissione sostitutivo dell'articolo. Non ci sono
richieste di intervento, dichiaro aperta la votazione sull'articolo
6 così emendato. La votazione è chiusa.
Presenti: 34
Votanti           
: 34
Favorevoli: 27
Contrari: 7
Il Consiglio approva.
All'articolo 7 vi è l'emendamento n. 2 della II Commissione.
Metto in votazione l'articolo 7 come emendato. Dichiaro aperta la
votazione. La votazione è chiusa.
Presenti: 34
Votanti           
: 34
Favorevoli: 27
Contrari: 7
Il Consiglio approva.
Articolo 8. Stesso risultato. Articolo 9. Stesso risultato.
Articolo 10. Stesso risultato. Articolo 11. Stesso risultato.
Articolo 12. Stesso risultato. Articolo 13. Stesso risultato. Vi è
l'emendamento n. 3 della II Commissione che sostituisce gli
allegati A e B. Stesso risultato. Allegato C. Stesso risultato.
Metto in votazione il disegno di legge nel suo insieme. Dichiaro
aperta la votazione. La votazione è chiusa.
Presenti: 34
Votanti           
: 34
Favorevoli: 27
Contrari: 7
Il Consiglio approva.
