Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2287 del 26 giugno 1991 - Resoconto
OGGETTO N. 2287/IX Situazione azionaria della RAV SpA e spese
di realizzazione del tronco autostradale Sarre-Traforo del Monte
Bianco.
(Interpellanza)
Errore. L'origine riferimento non è stata trovata.
Si dà atto che, dalle ore 11,51, presiede il Vicepresidente
Stévenin.
Presidente
Do lettura dell'interpellanza
presentata dal Consigliere Riccarand ed iscritta al punto 19
dell'ordine del giorno.
Interpellanza Appreso dagli organi di stampa che l'Assemblea
degli azionisti della RAV SpA avrebbe deliberato, il 4 giugno 1991,
l'aumento del capitale sociale da 310 a 665 miliardi;
ricordato che la RAV SpA era stata costituita per coprire il 35
per cento delle spese di realizzazione del tronco autostradale
Sarre-Traforo del Monte Bianco (il cui costo era previsto in 900
miliardi di lire) mentre il 65 per cento avrebbe dovuto essere a
carico dello Stato tramite l'Anas;
ricordato altresì che la legge regionale 28 dicembre 1984, n. 72
aveva autorizzato l'adesione della Regione agli aumenti di capitale
della RAV SpA solo fino ad un massimo di 310 miliardi (di cui 199 a
carico della Regione e 111 a carico dell'Italstat);
sorpreso per la notizia di un raddoppio del capitale sociale
della RAV SpA, cosa che indurrebbe a pensare ad un raddoppio dei
costi di costruzione dell'Autostrada;
sorpreso anche dal fatto che nessun atto del Consiglio regionale
ha autorizzato tale aumento di capitale che pure coinvolge anche la
Regione Valle d'Aosta;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) qual è l'attuale composizione azionaria della RAV SpA, qual è
il capitale sociale, qual è il capitale realmente versato, da chi e
in quali proporzioni;
2) se è vero che l'Assemblea degli azionisti della RAV SpA ha
deciso un aumento del capitale sociale; per quale motivo; in quale
misura; con quali quote;
3) quali indicazioni sono state date dalla Giunta ai
rappresentanti della Regione nell'Assemblea degli azionisti e come
si sono comportati tali rappresentanti; quali indicazioni ulteriori
intende dare la Giunta ai rappresentanti regionali nella RAV
SpA;
4) quali sono i costi attualmente previsti per la costruzione di
ognuno dei due tronchi autostradali (Sarre-Morgex e
Morgex-Traforo); quali somme sono già state liquidate; quali somme
ha finora effettivamente versato l'Anas.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
La società per azioni RAV (Raccordo
Autostradale Valle d'Aosta) era stata creata nel 1984 per far
fronte al trentacinque per cento dei costi di realizzazione
dell'autostrada del Monte Bianco. Questa quota a carico di
amministrazioni locali e di società concessionarie di trafori o di
autostrade era prevista come condizione fondamentale, dalla legge
n. 531 del 1982, per autorizzare appunto la realizzazione di nuove
autostrade, dopo il divieto che era stato in vigore dalla metà
degli anni '60 fino all'inizio degli anni '80. Quindi, con questa
finalità e con questa motivazione venne costituita la Società RAV,
con una partecipazione azionaria della Regione Valle d'Aosta e
dell'Italstat, che doveva appunto coprire questo 35 per cento dei
costi.
Il capitale sociale della RAV venne definito in 310 o 315
miliardi, secondo i documenti, perché ciò non è ben chiaro, e la
Regione Valle d'Aosta, con l'approvazione di una convenzione
Regione-Italstat e con l'approvazione di una legge, decise di
partecipare a questa società con una sua quota estremamente
importante (199 miliardi, in pratica 200 miliardi) e l'Italstat si
impegnò a mettere 111 miliardi per costituire una società che
avesse un capitale di 310 o 315 miliardi, che grossomodo
rappresentavano il 35 per cento del costo dell'autostrada,
calcolato in 900 miliardi.
All'inizio del mese di giugno abbiamo appreso dagli organi di
stampa che la RAV SpA avrebbe deciso - non so in che forma e con
quale pregnanza - un aumento del capitale sociale da 310 a 665
miliardi, cioè il capitale sociale della RAV sarebbe stato più che
raddoppiato. Evidentemente questo raddoppio del capitale sociale
ricadrebbe in parte significativa sulla Regione Valle d'Aosta, che
ha il 42 per cento delle azioni ordinarie della RAV e che ha una
quota importante di azioni privilegiate.
Intanto ci sembra sorprendente il fatto che siano state prese
decisioni, intavolate trattative o assunti orientamenti che
impegnano finanziariamente in modo molto forte l'Amministrazione
regionale, senza che da parte di questo Consiglio sia mai stata
presa alcuna decisione di partecipare ad un aumento di questo
capitale sociale e tra l'altro ad un aumento così forte. Il primo
motivo dell'interpellanza è quindi sapere se esiste questa
decisione di aumentare il capitale sociale della RAV e chi, per
conto della Regione, ha sostenuto che questa tesi è accettabile da
parte della nostra Amministrazione.
C'è però anche un altro aspetto che è notevolmente importante.
Come dicevo all'inizio, la RAV era stata costituita per coprire il
35 per cento dei costi e quando, nel 1984, si discusse la legge
regionale di finanziamento, ci fu anzi una particolare
puntualizzazione da parte del Consiglio, perché venisse tolta dalla
legge la dizione "almeno il 35 per cento" e venisse invece scritto
espressamente "una partecipazione pari al 35 per cento". Ci fu un
impegno da parte di tutto il Consiglio, e quindi anche di quelli
che sostenevano il progetto autostradale, che comunque quella cifra
del 35 per cento non avrebbe dovuto essere superata, perché il
resto della quota avrebbe dovuta essere, come era previsto negli
accordi, a carico dello Stato tramite l'Anas.
Adesso, se si parla di 665 miliardi di capitale sociale della
RAV, significa che i costi dell'autostrada sono triplicati, cioè
sono oltre i 2000 miliardi, oppure, se non è così, significa che
noi, come RAV, cioè come società partecipata dalla Regione, non
andiamo più a coprire il 35 per cento dei costi, ma oltre il 50 per
cento dei costi e quindi qui si pone un problema di rapporti, di
convenzioni, di accordi, di intese e di volontà del Consiglio che
erano state espresse.
Ora, al di là del fatto di essere favorevoli o meno alla scelta
autostradale - noi ribadiamo, comunque la nostra posizione
contraria -, qui c'è un problema di impegni, di accordi e di
equilibri finanziari, che mi sembrano essere completamente
stravolti. Da qui discende quindi la necessità di questa
interrogazione, volta a capire come stanno realmente le cose, ma ci
riserviamo evidentemente la facoltà di ritornare in modo puntuale
sulla questione.
Noi chiediamo di sapere qual è esattamente l'attuale
composizione azionaria della RAV. Tanto per intenderci: chi sono i
soci della RAV, sono la Regione e l'Italstat o sono la Regione e la
Società per il Traforo del Monte Bianco, la Vali...? Quali sono
realmente in questo momento gli azionisti della RAV ed a quali nomi
rispondono?
Chiediamo inoltre di sapere qual è il capitale sociale della RAV
e soprattutto qual è il capitale sociale veramente versato e se
tutti i partner hanno versato interamente le loro quote.
Vogliamo poi sapere se l'Assemblea degli azionisti della RAV ha
deciso o ha assunto comunque un orientamento favorevole all'aumento
di capitale, in quale misura, per quale motivo e con quali quote
rispetto ai vari partner della RAV.
Ci interessa anche sapere quali indicazioni sono state date
dalla Giunta ai rappresentanti della Regione nella RAV, della quale
tra l'altro la Regione esprime anche il Presidente, circa il
comportamento che gli stessi avrebbero dovuto tenere in occasione
dell'assemblea degli azionisti che si è svolta il 4 giugno.
Chiediamo infine di conoscere quali sono le attuali previsioni
dei costi dei due tronchi autostradali, quali somme allo stato
attuale, cioè al giorno d'oggi, sono state realmente spese e
liquidate per i tronchi in costruzione e quali somme sono state
finora effettivamente versate dall'Anas in quest'opera.
Presidente
Ha chiesto la parola il Presidente
della Giunta, Bondaz; ne ha facoltà.
Bondaz (DC)
Prima di rispondere alle richieste del
Consigliere Riccarand, chiedo sommessamente al Presidente del
Consiglio di evitare l'ammissione di interpellanze di questo
genere, perché non credo che possa più trattarsi di interpellanze,
visto che, come in questo caso, si chiede di rispondere a decine di
domande raccolte in quattro punti. Non credo che ciò sia coerente
con quanto disposto dal Regolamento. Se il Consigliere intende
porre due domande, può presentare una interrogazione sottoscritta
alla quale viene data puntuale risposta.
Tengo inoltre a precisare che non si può presentare
un'interpellanza per conoscere gli orientamenti della Giunta, che
sono una questione più politica che non amministrativa.
Ciò detto, cercherò di rispondere punto per punto alle domande
dell'interpellanza in oggetto.
Primo punto. Il capitale sociale della RAV, interamente versato,
è attualmente di 315 miliardi ed è suddiviso tra gli azionisti nel
modo che segue:
- Società Italiana per il Traforo del Monte Bianco SpA: azioni
ordinarie n. 11.600.000, pari a lire 116.000.000.000, che
corrispondono al 58 per cento del capitale sociale;
- Regione Autonoma della Valle d'Aosta: azioni ordinarie n.
8.400.000, pari a lire 84.000.000.000, che corrispondono al 42 per
cento del capitale sociale ordinario; azioni privilegiate n.
11.500.000, pari a lire 115.000.000.000, riservate interamente alla
Regione in base all'articolo 5 della Convenzione dalla stessa
stipulata con l'Italstat in data 30 gennaio 1985 ed in base
all'articolo 7 dello Statuto sociale.
Tale ammontare del capitale corrisponde al 35 per cento del
costo originario dell'opera, valutato, con stima risalente al 1985,
in lire 900.000.000.000. Ciò in conformità a quanto previsto
dall'articolo 5 della legge 12 agosto 1982 n. 531, che autorizza
l'Anas all'adeguamento di importanti arterie di adduzione ai
trafori e di servizi a grandi aree metropolitane, per la cui
realizzazione sia possibile un concorso finanziario significativo,
non inferiore al 35 per cento della previsione della spesa da parte
di enti territoriali ed economici, nonché di società concessionarie
di trafori ed autostrade.
Secondo punto. L'assemblea ordinaria della RAV, in data 4 giugno
1991, ha deliberato all'unanimità un aumento del capitale sociale
in azioni ordinarie da lire 315.000.000.000 a lire 665.000.000.000
e quindi per complessive lire 350.000.000.000. L'aumento verrà
sottoscritto dagli azionisti nel rispetto della precitata
convenzione, stipulata tra le parti il 30 gennaio 1985, in
proporzione alle quote da ciascuno possedute:
- Società Italiana per il Traforo del Monte Bianco SpA: lire
203.000.000.000, pari al 58 per cento del capitale ordinario;
- Regione Autonoma della Valle d'Aosta: lire 147.000.000.000,
pari al 42 per cento del capitale suddetto.
Tale nuovo apporto di capitale, unitamente al contributo di lire
300.000.000.000 stanziato dall'Anas nello stralcio del piano
triennale 1991-92 del piano decennale per la grande viabilità,
consentirà presumibilmente alla società di coprire l'intero
fabbisogno finanziario necessario per il completamento
dell'autostrada Aosta-Monte Bianco, il cui costo aggiornato è
valutabile in circa lire 1.270.000.000.000.
La RAV dispone infatti attualmente di un capitale sociale di
lire 315.000.000.000, di un primo contributo statale di lire
215.000.000.000 stanziato con lo stralcio triennale Anas 1985-87 e
già erogato, e di riserve straordinarie già accantonate e previste
per il 1993 pari a lire 105.000.000.000 miliardi.
Con tale aumento di capitale, gli azionisti della società, fermo
restando che l'intervento finanziario a carico dello Stato rimane
fissato nel 65 per cento del costo dell'opera, in conformità a
quanto disposto dalla convenzione Anas-RAV del 13 novembre 1987,
con riferimento al già citato articolo 5 della legge n. 531 del
1982, oltre ad assicurare l'intera loro quota del 35 per cento del
costo aggiornato dell'autostrada, hanno inteso anticipare quella
parte di contributo statale al momento non erogabile a causa delle
limitazioni gravanti sulla spesa pubblica.
Anche quando si parti per la costruzione del primo tronco, il
contributo dell'Anas (lire 200.000.000.000) fu inferiore alla quota
del 65 per cento del costo posto a carico della convenzione
vigente. Anche allora gli azionisti si assunsero l'onere di
anticipare una parte delle somme dovute dallo Stato.
Terzo punto. I rappresentanti della Regione hanno partecipato
all'Assemblea degli azionisti svoltasi in data 4 giugno 1991 per
formalizzare l'aumento del capitale sociale ed hanno approvato tale
proposta in relazione all'avvenuta approvazione da parte della
Giunta regionale del disegno di legge regionale relativo alla
sottoscrizione del capitale azionario della RAV. Tale disegno di
legge era stato approvato dalla Giunta regionale con atto n. 4909
in data 24 maggio 1991 e trasmesso al Consiglio regionale in data
12 giugno 1991, ove è stato ricevuto con il numero 302.
Quarto punto. Il costo previsto per la realizzazione del tronco
funzionale Sarre-Morgex è di circa lire 770.000.000.000; quello per
la costruzione del tronco Morgex-Traforo del Monte Bianco è di
circa lire 500.000.000.
Relativamente a questo punto, concernente il costo dell'opera,
si osserva quanto segue.
Il progetto originario dell'intera autostrada prevedeva, come
precedentemente citato, un costo di lire 900.000.000.000. Tale
costo non comprendeva le perizie di variante decise sulla base
delle indicazioni dello studio di impatto ambientale. Pertanto, il
progetto esecutivo del tronco Sarre-Morgex, approvato dall'Anas con
decreto del Ministro dei Lavori Pubblici n. 558 del 2 marzo 1988,
fissava il costo del tronco suddetto in lire 579.000.000.000.
A seguito delle perizie di varianti tecniche, dovute alle gravi
difficoltà incontrate nell'esecuzione delle opere, quali il
verificarsi di rilevanti imprevisti geologici, che vanno dalla
presenza di ammassi detritici in luogo di terreni morenici, alla
necessità di eseguire lavorazioni in sotterraneo con forti venute
d'acqua ed inoltre la forzata rinuncia, anche a causa della natura
dei terreni incontrati, all'impiego di esplosivi, allo scopo di
salvaguardare legittimamente le infrastrutture interferenti con gli
scavi, ed il conseguente utilizzo di ben più onerose tecniche e
strumentazioni d'avanguardia, oltre ad una serie di interventi e di
misure dettati dalle reali condizioni incontrate nei lavori di
costruzione, il primo tronco funzionale ha registrato, per lavori a
base d'asta, opere complementari, espropri..., un incremento dei
costi pari al 33 per cento.
Non si tratta quindi dell'asserito raddoppio dei costi, ma di
oneri aggiuntivi che possono essere ritenuti del tutto fisiologici,
tenuto conto della complessità e dell'incidenza in termini
economici delle problematiche connesse alla costruzione
dell'opera.
Già altre volte si è risposto alle affermazioni relative ad un
presunto eccessivo aumento dei costi e sono state portate ad
esempio opere paragonabili all'autostrada Aosta-Monte Bianco per la
rilevanza tecnica e per le difficoltà incontrate nella loro
esecuzione. Il confronto è risultato sempre favorevole
all'iniziativa che si sta realizzando in Valle d'Aosta.
Si aggiunge infine che il progetto esecutivo del secondo tronco
da Morgex al Traforo del Monte Bianco, approvato con decreto del
Ministero dei Lavori Pubblici in data 30 maggio 1991, è stato
verificato ed aggiornato sulla base delle esperienze acquisite
nell'esecuzione del primo tronco, sia sotto l'aspetto tecnico sia
sotto quello dei costi.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Mi dichiaro non soddisfatto delle
risposte del Presidente della Giunta.
Intanto contesto il fatto che egli si lamenti per le richieste
di informazioni presentate anche tramite le interpellanze. E'
chiaro che lo strumento dell'interpellanza serve per chiedere
l'orientamento, ma nello stesso tempo anche per chiedere delle
informazioni rispetto a dati che i Consiglieri possono avere solo
con estrema difficoltà.
Il nodo di fondo è comunque rappresentato dal fatto che con
questo aumento di capitale, che gli azionisti della RAV avrebbero
deciso con l'avallo della Giunta regionale, si va a creare una
situazione per cui la RAV si prepara a coprire oltre il 50 per
cento del costo dell'opera, che inizialmente era stato previsto in
lire 900 miliardi, che adesso viene calcolato in lire 1.270
miliardi, ma fra qualche anno si constaterà che supererà
abbondantemente i 1.500 miliardi e si avvicinerà tranquillamente ai
2.000 miliardi.
La Regione, mettendosi in quest'ottica, si prepara a coprire
gran parte di quest'opera attraverso una serie successiva di
provvedimenti che saranno estremamente onerosi.
Vorrei far presente al Presidente della Giunta, che ben diversa
era la partecipazione azionaria iniziale, quando 315 miliardi di
lire corrispondevano al 35 per cento del costo previsto, rispetto
all'aumento di capitale che adesso si andrebbe a deliberare, che,
essendo di 665 miliardi non rappresenta sicuramente il 35 per cento
neppure dei costi attualmente previsti, ma rappresenta oltre il 50
per cento dei 1.270 miliardi del costo attuale.
Era ampiamente previsto e prevedibile che da parte dello Stato o
dell'Anas non ci siano finanziamenti e che quindi ci debba essere
un intervento sostitutivo, tant'è che noi l'avevamo segnalato fin
dall'inizio.
Non solo, ma vorrei anche sottolineare che i 300 miliardi
dell'Anas, che il Presidente della Giunta ha dichiarato essere
presenti nel piano triennale 1991-93 per l'autostrada del Monte
Bianco, sono in realtà finanziamenti soltanto sulla carta, perché
nel piano triennale sono previste opere a carico del Ministero dei
Lavori Pubblici e dell'Anas per lire 24.000 miliardi in tutta
l'Italia, fra cui anche i 300 miliardi per la Valle d'Aosta, ma
solo 8.000 di quei 24.000 miliardi hanno la copertura finanziaria.
Quindi questi...
Bondaz (fuori microfono) -
C'è il decreto del
Ministro...
Riccarand (VA)
No, il decreto del Ministro non vuol
dire proprio niente, perché... Tra l'altro io chiederei al
Presidente della Giunta di farmi avere copia di questo decreto del
30 maggio 1991, che viene sempre citato, ma, nonostante l'abbia
chiesto anche agli uffici della Presidenza della Giunta, non lo si
riesce ad avere in mano.
Mi sembra quindi che la situazione non possa essere affrontata
nel modo superficiale, approssimativo e scarsamente attento posto
in atto dalla Giunta regionale. Qui si tratta di un impegno
finanziario che sta diventando sempre più grave ed oneroso, per
un'opera che noi riteniamo sbagliata e che altri possono ritenere
giusta, ma rispetto alla quale c'erano comunque impegni di rapporti
finanziari ben diversi.
Pertanto, non sono assolutamente soddisfatto della risposta del
Presidente della Giunta e mi riservo di tornare su questo argomento
quando si discuterà il disegno di legge che è stato preannunciato
dal Presidente della Giunta e che comporterebbe una spesa di 147
miliardi a carico del bilancio regionale, per far fronte a questo
buco finanziario, che sta diventando sempre più grosso.
