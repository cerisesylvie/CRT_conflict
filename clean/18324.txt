Classificazione
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 1417 del 22 giugno 2000 - Resoconto
OGGETTO N. 1417/XI Discussione congiunta del rendiconto 1999
e dell'assestamento di bilancio 2000.
Président Nous procédons, si personne ne s'y oppose, à l'examen
conjoint des points 30 et 31 à l'ordre du jour.
Avant de donner la parole au rapporter, Conseiller Rini, je
rappelle que la II
ème
Commission a exprimé à la majorité
son avis favorable et que le rapport des réviseurs aux comptes est
en cours de distribution en ce moment.
La parole au rapporteur, Conseiller Rini.
Rini (UV)
L'esercizio finanziario 1999 chiude con un
disavanzo di amministrazione di lire 44.984.235.267 che con
l'aggiunta di lire 16.213.655.000 assegnati dallo Stato e non
impegnati entro il termine dell'esercizio 1999 ammonta a
complessive lire 61.197.890.267.
Per quanto concerne l'ammontare delle entrate di competenza
accertate nell'anno 1999 si rileva in particolare che per quelle
derivanti da tributi propri si raggiunge ben il 95,64 percento
delle previsioni definitive ed una migliore riscossione rispetto
all'anno precedente, mentre per le entrate derivanti da contributi
ed assegnazioni dello Stato registriamo un ulteriore peggioramento
rispetto al 1998 per quanto riguarda la riscossione dovuta ai
meccanismi di trasferimento.
Per quanto concerne le spese di competenza dell'esercizio 1999
si evidenzia che la percentuale delle somme impegnate rispetto alle
previsioni finali è aumentata rispetto al 1998, a conferma di una
migliore organizzazione della macchina regionale, mentre è
diminuita la percentuale relativa ai pagamenti rispetto agli
impegni a causa del protrarsi di alcune importanti opere
pubbliche.
I residui attivi in carico al 1° gennaio 1999 ammontavano a
circa 1.290 miliardi, al 31 dicembre 1999 eliminati gli importi
inesigibili rimane da riscuotere lire 612.472.477.339, in gran
parte costituiti da quote di riparto fiscale e da contributi e
finanziamenti statali e comunitari non ancora pervenuti alle casse
della Regione.
Circa il 45 percento dei residui passivi che al 1° gennaio 1999
ammontavano a lire 1.132 miliardi sono stati pagati al 31 dicembre
1999 registrando rispetto al 1998 un miglioramento nella capacità
di smaltimento.
Alcuni fattori tra i quali la complessità delle procedure di
spesa condizionata da adempimenti non di competenza regionale hanno
fatto sì che il volume dei residui passivi sia aumentato.
Nell'analisi della spesa si evidenzia che 1.400 miliardi di
lire, pari al 67 percento, sono per spese correnti, mentre lire 686
miliardi, pari al 33 percento, sono state destinate alla copertura
di spese di investimento.
La situazione patrimoniale alla chiusura dell'esercizio è
valutata in Lire 1.015 miliardi essendo le attività di oltre lire
2.625 miliardi e le passività di oltre lire 1.610 miliardi,
risultato che evidenzia un peggioramento rispetto al 1998 di oltre
288 miliardi.
Con il disegno di legge n. 81 si aggiorna l'ammontare dei
residui attivi e passivi, iscritti in via presuntiva nel bilancio
dell'esercizio 2000 e si ripiana il disavanzo di amministrazione
1999.
Alla copertura del disavanzo si provvede contraendo un mutuo di
lire 61.186.132.000 e prelevando dal capitolo 69480 "Spese casuali"
la differenza.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Solo per aggiungere qualche nota informativa
rispetto al documento che stiamo per esaminare.
Innanzitutto ringrazio il relatore, la II Commissione, i
consiglieri revisori che hanno analizzato questo documento. Si
tratta di un documento contabile che quest'anno arriva in modo
diverso, perché separato dalla variazione di bilancio che gli anni
scorsi faceva parte di un complesso di oggetti che venivano
discussi insieme, in quanto l'avanzo di amministrazione veniva
ripartito attraverso la variazione e quindi veniva inserito nei
capitoli di spesa. Trattandosi di disavanzo, ovviamente non c'è
questo discorso.
Abbiamo un disavanzo di 44,800 miliardi, a cui vanno aggiunti 16
miliardi che derivano da fondi statali che non sono stati impegnati
nel 1999 e che, se messi in disavanzo, possono essere utilizzati in
competenza per l'anno 2000. Nell'ipotesi che invece fossero stati
impegnati, ma le opere non ancora pagate, sarebbero rimasti nei
residui passivi e in pratica l'ammontare sarebbe comunque rimasto
questo; però sono 44,800 miliardi le risorse effettivamente
riscontrate come disavanzo per quanto riguarda l'esercizio di
competenza del 1999.
Questo disavanzo è attribuibile a delle minori entrate
riguardanti le tasse su cui la Regione ha i 9/10 di
compartecipazione, più precisamente l'IRPEG, l'IVA, l'IRPEF.
Lo scorso anno, al mese di maggio, avevamo già avuto delle
indicazioni da parte di una commissione che era stata costituita
dalla Giunta, formata dai dirigenti degli assessorati economici,
che avevano analizzato quali potevano essere indicativamente le
conseguenze della chiusura del tunnel, commissione coordinata dal
Capo di Gabinetto della Presidenza della Giunta, che era arrivata
alla conclusione che indicativamente per quanto riguarda il 1999 i
danni al bilancio regionale potevano essere classificati intorno ai
55-60 miliardi.
In effetti, la situazione è andata proprio in questa direzione,
cioè i dati che erano emersi da questo gruppo di lavoro sono stati
confermati poi dal rendiconto che oggi stiamo esaminando: 7
miliardi di minori entrate attribuibili all'IRPEG in seguito alla
chiusura del tunnel, 17 per quanto riguarda l'IVA e 33 per l'IRPEF,
che fanno 57 miliardi. Il disavanzo è 44,8 miliardi, come dicevo
prima, ovviamente perché nell'operatività del bilancio ci sono
state minori spese e quindi senza la chiusura del tunnel questo
bilancio sarebbe stato un bilancio in leggero avanzo di
amministrazione, non in grosso avanzo di amministrazione, ma non
sarebbe andato in disavanzo. Questo è l'aspetto significativo più
importante che si può leggere da questo documento.
Ci sono poi alcune altre osservazioni che fanno parte di una
serie di considerazioni, su cui non starò più di tanto a
soffermarmi. Ad esempio, i residui passivi e le spese correnti sono
argomentazioni importanti, che hanno una loro giustificazione
rispetto a degli impegni assunti, e io credo che coloro che hanno
voluto leggere il bilancio hanno potuto verificare che ci sono
state delle iniziative che hanno qualificato l'attività
dell'Amministrazione regionale, ma che hanno avuto come conseguenza
quella di fare aumentare le spese correnti, o i residui
passivi.
C'è una migliore capacità di spesa della Regione, questo va
sottolineato ed è un altro aspetto positivo. È migliorata
l'attività delle strutture rispetto all'anno precedente di un punto
e mezzo; siamo al 91,5 percento di capacità di spesa. Questo
significa che si riesce a mandare avanti più cose. Evidentemente in
questo grosso volume è anche naturale che ci siano poi delle
maggiori probabilità di andare incontro a delle situazioni di
incaglio, tipo appalti che non proseguono come ci si aspettava, dei
contenziosi che si aprono nel corso dei lavori o anche soltanto dei
problemi amministrativi che possono insorgere. Quindi più il volume
di iniziative che si mandano avanti è alto, più ci sono possibilità
che si formino dei residui, queste cose succedano
nell'amministrazione pubblica come nel privato evidentemente.
Questo è l'aspetto che volevo rilevare. Non aggiungo altro, se
non per precisare che la variazione di bilancio è in corso, la
prima variazione di bilancio è stata adottata dalla Giunta
regionale nella seduta di lunedì scorso, arriverà insieme alla
finanziaria bis presumibilmente entro il secondo Consiglio di
luglio.
Président
La discussion générale est ouverte.
La parole au Conseiller Piccolo.
Piccolo (FA)
Non entrerò ovviamente nel merito della
relazione sottoscritta dai tre revisori dei conti, perché è stata
sottoscritta unanimemente dai tre componenti i revisori dei conti,
pertanto mi limiterò a fare altre considerazioni in merito al conto
stesso.
Il conto consuntivo è un documento non di facile lettura almeno
per i profani, ma essendo uno dei revisori dei conti ho potuto
approfondirlo più da vicino con gli uffici dell'Assessorato, quindi
permettetemi di fare alcune considerazioni sul documento
stesso.
È un conto consuntivo che fotografa e sintetizza il lavoro
svolto dalla Giunta e ovviamente dalla maggioranza regionale, per
verificare se sono state rispettate le previsioni del programma, e
in questo senso credo che la Giunta abbia cercato di fare al
meglio, nonostante le difficoltà riscontrate; Tunnel del Monte
Bianco docet.
Vorrei quindi in modo sintetico, senza avere la presunzione di
voler dare lezioni a nessuno, chiarire ai colleghi cosa contengono
e indicano le voci più importanti del conto, e nello stesso tempo
cercare di portare il mio modesto contributo al dibattito che
andremo a fare, anche dopo la relazione dell'Assessore competente e
del collega relatore, e senza avere la presunzione di fare una
controrelazione e cercando, al tempo stesso, di evitare di ripetere
alcune delle loro considerazioni.
A proposito delle voci, delle cifre e delle percentuali che
andrò a leggere, frutto dell'impegno dei funzionari preposti,
intendo con l'occasione ringraziare a titolo personale alcuni di
loro per la disponibilità e la pazienza che mi hanno riservato in
questi ultimi giorni, pur essendo oberati di lavoro.
Fatte queste doverose premesse, cercherò di entrare più nel
merito del conto consuntivo.
Gestione della competenza, le entrate: per quanto attiene le
entrate, rispetto alle previsioni definitive, previsioni iniziali
più le variazioni in corso di esercizio, sono state accertate con
l'esclusione della contabilità speciale circa l'88 percento delle
entrate spettante alla Regione, e di queste ne sono state riscosse
circa l'80 percento.
Le percentuali registrano una lieve flessione degli accertamenti
rispetto all'anno precedente, 92 percento, dovuta da minori rendite
derivanti dal patrimonio regionale, ma un aumento notevole, più 19
percento, delle capacità di riscossione dovuto al nuovo meccanismo
di versamento delle imposte e del relativo riparto del gettito.
La capacità di riscossione sarebbe maggiore, se non vi fosse una
flessione delle entrate derivante dai contributi assegnati dallo
Stato, dovuta a meccanismi di trasferimento dalle amministrazioni
dello Stato di risorse assegnate per finalità specifiche.
Per quanto concerne le spese rispetto alle previsioni
definitive, queste sono state impegnate con esclusione della
contabilità speciale per circa il 92 percento, di cui ne risultano
pagate alla chiusura circa il 66 percento.
Tali percentuali sottolineano la buona capacità della Regione ad
adottare atti di impegno, che rappresentano la sua capacità di
agire attraverso l'emanazione di atti amministrativi che la
obbligano verso l'esterno.
Vi è per contro una leggera difficoltà nei pagamenti, dovuta
essenzialmente alla complessità delle procedure in materia di
appalti, che allungano i tempi fra l'impegno e il pagamento.
Gestione dei residui, distinti in attivi e passivi: residui
attivi. I residui attivi rappresentano i crediti derivanti
dall'esercizio 1998 e precedenti, che la Regione deve ancora
riscuotere.
Dalla lettura del conto consuntivo si rileva che al 31 dicembre
1999 rimane da riscuotere circa il 47 percento dei residui in
carico al 1° gennaio del medesimo anno e di questi ultimi la
Regione ne ha riscossi circa il 42 percento.
Il volume dei residui attivi è aumentato notevolmente, passando
da 499 miliardi dalla chiusura 1998 ai 612 attuali, essendo la
causa sempre da attribuire alla difficoltà di acquisizione delle
somme spettanti alla Regione quali quote di partecipazione al
gettito fiscale.
Residui passivi. I residui passivi rappresentano i debiti che la
Regione ha contratto nell'esercizio 1998 e in quelli precedenti e
che deve ancora pagare.
Dalla lettura dei dati si rileva che al 31 dicembre 1999 sono
rimasti da pagare circa il 41 percento dei debiti a carico al 1°
gennaio 1999 e di questi ultimi la Regione ne ha pagati circa il 45
percento.
Pur registrando un miglioramento della capacità della gestione
dei residui passivi, si evidenzia un aumento del volume degli
stessi dovuto agli stessi fattori che condizionano negativamente il
procedimento della spesa in competenza.
Il conto chiude con un disavanzo di circa 45 miliardi elevato a
61 miliardi per effetto dei trasferimenti statali e comunitari per
lire 16 miliardi non impegnati nell'esercizio 1999, da iscrivere
nuovamente nell'esercizio 2000, e vengono così determinati: lire
1.204 miliardi residui attivi rappresentati in maggior parte da
compartecipazioni della Regione a tributi erariali, dal fondo cassa
al 31 dicembre 1999 di lire 52 miliardi, da cui devono dedursi i
residui passivi per circa 1.301 miliardi, nella considerazione che
se fosse stato contratto un mutuo previsto di lire 120 miliardi a
copertura delle spese di investimento, avremmo avuto un saldo
finanziario positivo di circa 59 miliardi, e senza voler inoltre
aggiungere i minori gettiti IVA e IRAP per effetto della riduzione
dei redditi imponibili, conseguenti come tutti sanno alla chiusura
del Traforo del Monte Bianco.
Pertanto, nel concludere, non posso che esprimere anche a nome
del mio gruppo un giudizio di larga massimo positivo sul conto
consuntivo 1999, pur con le evidenziazioni appena fatte nel mio
intervento e con l'auspicio che in futuro si possa avere un
documento contabile di più facile lettura, soprattutto per i non
addetti ai lavori.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Per annunciare la presentazione di un
emendamento all'articolo 11; è un emendamento prettamente tecnico
sulle contabilità speciali e partite di giro, che riguarda la
partita di giro concernente la gestione del fondo di trattamento
previdenziale integrativo al personale direttivo e docente delle
scuole materne ed elementari.
Nella chiusura delle partite di giro ci si è accorti che in
entrata c'erano degli accertamenti superiori allo stanziamento,
quindi si impegna la relativa spesa perché la partita di giro deve
quadrare ovviamente.
Président
La discussion est ouverte.
La parole au Conseiller Beneforti.
Beneforti (PVA-cU)
Il mio è un giudizio politico sul
bilancio consuntivo 1999 nonché sulla legge che segue quella del
bilancio consuntivo, per coprire il disavanzo che c'è stato alla
fine dell'anno.
Quello che dovevo dire sul piano contabile l'ho sottoscritto
insieme agli altri consiglieri; non abbiamo trovato irregolarità
nella contabilità, quindi lo abbiamo sottoscritto, e il mio
giudizio, come dicevo, adesso è politico.
Nei confronti del disavanzo del 1999, che di fatto è di 61
miliardi e che nel 2000 è già previsto intorno ai 310 miliardi, se
da ora a fine anno la situazione non si aggrava, ma io penso che
possa anche aggravarsi, l'Assessore è andato ripetendo in più
occasioni che è vero che c'è il mutuo, ma non è detto che se ne
debba usufruire del tutto, se ne potrà fare anche a meno, e quelli
dell'opposizione che dicono che si pareggia con il mutuo, fanno il
loro gioco!
Ma quale gioco facevamo, Assessore? La realtà è che avevamo
visto giusto, quando sostenevamo che era giunto il momento di
cambiare modo di governare, onde evitare la contrazione di
ulteriori mutui, come sta accadendo, per portare a pareggio il
bilancio!
Ma che cambiare? Chi lo dice? E poi con un candore da far
spavento, si presenta un disegno di legge di richiesta di un nuovo
mutuo, ma lo si fa senza scomporsi!
Ho visto anche in commissione, dove si è esaminato il problema,
non ci si è scomposti, tutto tranquillo, come se fosse una cosa
naturale!
Ho capito che i debiti non preoccupano questa maggioranza, anche
se ce ne sono tanti; del resto basta guardarsi intorno: il Casinò,
la sanità, la Centrale del latte, i comuni, gli enti locali. È
impensabile, e mi auguro che il Presidente dica qualcosa su questo
bilancio, che non si faccia neanche un cenno di autocritica. Non si
è avuto neanche il coraggio e l'impegno di fare per il futuro
scelte di campo diverse nell'impostazione del bilancio per quanto
riguarda la spesa, e magari anche l'entrata.
Non si può continuare a fare dell'ordinaria amministrazione e
distribuire a destra e a manca contributi a fondo perduto!
Non è pensabile, come ho già detto in altre occasioni, che in
Valle d'Aosta la gente pensi che non si muove foglia se la Regione
non vuole e non paga, perché tutti si muovono facendo riferimento
alla Regione. Non si gioca a scacchi se la Regione non paga, non si
fanno le feste da ballo se la Regione non paga!
È vero che anche per l'anno in corso non avete, né per il 2000 è
previsto, aggravato il fisco e avete mantenuto a favore delle
autonomie locali le risorse previste, come sono state mantenute in
altri settori importanti. Ma è stato dimostrato che questo non è
sufficiente, perché nonostante le minori entrate, avete mantenuto
in atto tutte le uscite, anche quelle che erano evitabili e non di
grande importanza!
La realtà è che non avete voluto scontentare nessuno, ma i
risultati negativi oggi si hanno di fronte e sono di fronte a
tutti, i debiti per mutui aumentano.
Io dico che occorre contenere certe spese prima che sia troppo
tardi, e questo si può realizzare senza grandi inconvenienti, basta
volerlo.
Ho letto le dichiarazioni che l'Assessore ha rilasciato agli
organi di informazione - penso a nome della Giunta - per quanto
riguarda la situazione finanziaria della Regione. Devo dire proprio
che non le condivido, perché non è solo la tragedia del Monte
Bianco la causa della nostra situazione; lo possiamo far credere
agli altri, ma non qui dentro!
Vogliamo trovare delle giustificazioni? Troviamole! Ma siamo
leali e sinceri perlomeno in questa sede!
La realtà è che si riscontra la mancanza di una volontà politica
oggi necessaria per il cambiamento che ci deve essere nel modo di
governare.
Se vengono fatte scelte di campo che toccano problemi come il
lavoro, l'assistenza sanitaria, l'assistenza sociale, i servizi per
i cittadini, la comunità valdostana può accettare il ritocco
fiscale se riusciamo a spiegare gli obiettivi che si intende
raggiungere a loro favore!
C'è da comprendere, almeno a nostro avviso, che così com'è
impostato il bilancio, non è più attuale, per cui un giorno sarete
ugualmente costretti a spiegare alla gente la situazione debitoria
della Regione, del perché siamo a questo punto. Ma negli incontri
che avete fatto con la popolazione, come ho letto nei manifesti,
avete spiegato qual è la reale situazione? Che il 2000 si prevede
di chiudere con 300 miliardi di mutuo passivo? La gente non ve le
ha domandate queste cose? Nel futuro sarete costretti a spiegarle
queste cose, come sarete costretti a spiegare che per sostenere e
per realizzare il vostro programma di legislatura, che ci ricordate
sempre e che sostenete con tanta enfasi, occorrono maggiori
entrate. Perché è vero che volete realizzare il vostro programma di
legislatura, ma per farlo occorrono delle entrate!
Credo che prima di pensare ai campi di golf, ad ospitare le
grandi squadre di calcio, come è avvenuto, ai saggi ginnici e
musicali, al folclore, anche se sono manifestazioni utili, si debba
innanzitutto guardare, quando c'è bisogno, a quei problemi a cui
c'è da dare una risposta e a cui far fronte senza dover aprire
ulteriori mutui.
Fino a ieri eravamo considerati una regione fra le migliori sul
piano economico e finanziario, oggi siamo fra le regioni più
indebitate, e come dicevo, basta guardarsi intorno per
accorgercene! L'immagine che stiamo dando della Valle d'Aosta non è
quella che tutti vogliamo oggi, non è quella reale, non è quella di
una regione capace di difendere e di dimostrare le capacità della
propria autonomia. Vogliamo difendere così l'autonomia valdostana?
Vogliamo dimostrare che è questo il valore dell'autonomia
valdostana? Io credo di no!
E io credo che la spesa vada indirizzata a sostegno di quei
settori più importanti che sono il fulcro della nostra economia,
che creano ricchezza e occupazione, in quei settori che sono
determinanti per il nostro sviluppo, perché anche il "Patto per lo
sviluppo" sottoscritto il 27 maggio, a parte le contestazioni
seguenti che sono avvenute, rischia di rimanere sulla carta se non
sussistono le risorse per sostenerlo.
Ho visto la delibera di Giunta n. 1716 del 27 maggio, con cui
vengono stabilite le nuove rette per l'assistenza agli anziani, per
quanto riguarda le microcomunità, l'assistenza domiciliare, i pasti
caldi, eccetera. È giusto far pagare chi può, ma attenti però a non
commettere ingiustizie, a non creare disparità di trattamento e a
mantenere certi privilegi per recuperare il disavanzo sulle persone
meno abbienti.
Io ritengo che ci siano altre nicchie su cui incidere per
diminuire le spese, prima di colpire gli anziani e gli ammalati; il
sociale come la sanità è un settore su cui non si può troppo
risparmiare, anzi bisogna investire se vogliamo difendere la
vecchiaia e la salute dei nostri Valdostani.
Non mi dilungo oltre, credo di aver espresso il giudizio
politico del gruppo dell'Ulivo che siede in questo Consiglio. Siamo
aperti al confronto e ve lo abbiamo sempre dimostrato, però qua
bisogna fare un cambiamento di come viene governata questa
Regione.
Non si può continuare a governare una regione in questa maniera,
i tempi delle "vacche grasse" sono finiti, siamo in tempi di
"vacche magre" e pertanto bisogna prendere i dovuti provvedimenti.
E se non prendiamo i dovuti provvedimenti, ha voglia a venire
l'accordo con l'ENEL, è inutile crearsi false illusioni fra di noi
e nella gente; oggi bisogna fare i conti con la realtà che abbiamo
e con le entrate che abbiamo e in base alle entrate cercare di
spendere in quei settori che sono necessari alla collettività e
alla comunità valdostana.
Questa è la strada che dobbiamo seguire, se vogliamo uscire dai
disavanzi e soprattutto dai mutui.
Vi devo dire, in conclusione, che sono tanti anni che sono in
questo Consiglio regionale, ma se non ricordo male, è la prima
volta che si chiude un bilancio in disavanzo?
(interruzione dell'Assessore Agnesod, fuori
microfono)
? nel 1994; io non c'ero nel 1994, però voglio dire questo: sono
poche le volte in cui questa Amministrazione ha chiuso i bilanci in
disavanzo. Ho detto che non ricordavo bene, però non mi sembrava,
da quando ero seduto io in queste sedie, di aver dovuto discutere
un bilancio che era in disavanzo. Eppure sono stati aperti dei
mutui, però non siamo mai arrivati ad avere un disavanzo di 61
miliardi quest'anno e di 300 miliardi salvo complicazioni per
l'anno prossimo.
Président
La parole au Conseiller Lattanzi.
Lattanzi (FI)
A differenza della discussione sul
preventivo triennale per il 2000, dove vi fu un lungo dibattito
sulle cifre, mi limiterò, visto che è un consuntivo, a una visione
politica di questo dato. E vorrei farlo, conoscendo l'onestà
intellettuale dell'Assessore, a partire da un punto comune, cioè
quello di un consuntivo fortemente condizionato dagli eventi
economici, disastrosi purtroppo per noi, che hanno condizionato la
vita valdostana, perché senza questa valutazione la lettura sarebbe
del tutto falsata, si farebbe della strumentalizzazione e della
demagogia, ma non si potrebbe entrare in una valutazione politica
seria.
Partendo dalle parole dell'Assessore, che condivido, nel senso
che se il tunnel fosse stato aperto, quindi se non ci fossero state
delle incidenze economiche così impattanti sul nostro consuntivo,
avremmo avuto un bilancio 1999 consuntivo di poco in avanzo
addirittura, non in disavanzo.
Mi sono limitato ad utilizzare le cifre che si sono intraviste
dalle relazioni dell'Assessorato alle finanze, potendo calcolare
nei mancati introiti rispetto al tunnel di un 50-60 miliardi, se
vogliamo esagerare anche di una settantina di miliardi.
Questa è stata l'impressione in tutta l'economia valdostana;
ancora ieri abbiamo sentito nell'ultima riunione degli industriali
come in realtà l'economia valdostana abbia sofferto economicamente
da una certa parte, ma che si prevedeva economicamente più
drammatica l'incidenza di questa disgrazia.
Se partiamo da questa considerazione per cercare di fare un
ragionamento il più onesto possibile sotto l'aspetto economico,
anche perché qui parliamo delle risorse dei Valdostani che tutti
abbiamo la presunzione di rappresentare, credo che non si possa
valutare questo consuntivo se non in una visione più ampia
dell'andamento economico e finanziario della nostra Regione. E
allora inevitabilmente non si può che partire da questa valutazione
della pagina 26 della relazione allegata alla delibera, dove
parlando del risultato della gestione di competenza si fa un
accenno che la gestione di competenza del 1999 si chiude con un
disavanzo di 60 miliardi e si fa riferimento alle gestioni
precedenti: competenza 1998, chiusa con un disavanzo di 196
miliardi, al quale era stato applicato l'avanzo di amministrazione
dell'esercizio 1997 pari a 262 miliardi con una conseguente
chiusura in avanzo di 66 miliardi.
Poi continuando a leggere, rispetto al 1997 si evince che è
forma normale economica e finanziaria avere dei disavanzi dell'anno
precedente per andare a pareggiare o a creare degli avanzi
sull'anno successivo, perché poi nel 1997 la gestione si era chiusa
con un disavanzo di 39 miliardi, sicuramente inferiore a quello del
1998, al quale era stato applicato l'avanzo di amministrazione
dell'esercizio 1996 di 198 miliardi, e qui vediamo che gli avanzi
dell'anno precedente sono sostanzialmente delle stesse quantità,
con una conseguente chiusura in avanzo di 158 miliardi.
Quindi riassumendo, nel 1997 avanzavamo 158 miliardi, nel 1998
questo avanzo con più o meno la stessa incidenza di trasferimento
nell'anno precedente scendeva a meno della metà, 66, nel 1999 se
vogliamo escludere per onestà intellettuale l'impatto del tunnel
sui 50-60 miliardi, possiamo dire che sarebbe stato con un avanzo
dell'anno precedente di 198 miliardi, quindi un avanzo cospicuo,
sarebbe stato quasi a zero, zero più 10 miliardi o qualcosa del
genere.
Il "trend" allora è sufficientemente chiaro; escludendo, ripeto,
l'impatto economico del tunnel, ci troveremmo oggi di fronte a un
triennio che si chiudeva con un più 158, che è diventato un più 66
e che diventava quest'anno un più 10 o zero.
Allora i ragionamenti sul tunnel possiamo per il momento
sospenderli e fare un primo giudizio politico. Questa è una
macchina economico-finanziaria che è in netto rallentamento per
quanto riguarda perlomeno la gestione finanziaria della nostra
Regione. Anche se questi dati non si possono leggere fini a sé
stessi ma vanno visti in un contesto più ampio, sono in
controtendenza rispetto invece ad un aumento del volume finanziario
della nostra Regione, e quindi a maggior ragione accelerati.
Questa si chiama la "forbice", per cui se il fatturato aumenta,
i volumi aumentano, e c'è un "trend" in questi tre anni in cui si
passa da 160 miliardi di avanzo a meno 60, o zero, o 10 di
disavanzo, evidentemente c'è un "trend" finanziario che ha una sua
lettura.
Se a questo si aggiunge che il bilancio è passato in questo
triennio da un 63-64 percento di spese correnti a un 67 percento di
spese correnti con un aumento di circa 4 punti in 3 anni, sempre in
presenza di un aumento dei volumi finanziari in gestione, si può
ben comprendere come sia notevolmente aumentata la spesa fissa, le
spese correnti, a tutti i livelli, perché qui non è un problema
solo dell'Amministrazione regionale, perché sappiamo bene che la
gran parte di queste risorse vengono distribuite nel sistema delle
autonomie locali.
Allora la visione politica di questa chiusura di consuntivo non
può essere che, forse fatta un po' a "macchia di leopardo", ma oggi
forse più completa nella sua visione, ma che questa Amministrazione
pur in presenza in questo ultimo triennio di aumento dei volumi, è
in presenza costante di una diminuzione delle risorse e nel
contempo di un aumento delle spese correnti.
Questo è il quadro di un'amministrazione che guardi non solo al
consuntivo 1999 che ha una serie di implicite situazioni economiche
come quella del tunnel, ma ad un contesto più ampio.
Come volete che Forza Italia commenti questo consuntivo, se non
dicendo le stesse cose che stiamo dicendo da quando seduti in
questi banchi? Cose che in qualche maniera con molta enfasi anche
il Consigliere Beneforti ha detto?
Continuiamo a dirvi che il vostro sistema di amministrare la
Regione è sbagliato, è prigioniero di sé stesso, prigioniero di una
presenza dell'Amministrazione regionale e locale troppo soffocante,
perché quando andiamo a guardare a quali fattori è dovuto
l'ampliamento delle risorse finanziarie di questi volumi regionali,
ci accorgiamo che siamo in presenza di incrementi di PIL valdostano
irrisori. Aumentiamo le entrate solo in presenza di trasferimenti
statali o di nuove tasse regionali che si sommano alle tasse
statali, quindi, parlo del triennio, a situazioni di aggravamento
dei carichi fiscali sui cittadini per mantenere una spesa che
continua a crescere del 3-4 percento a bimestre, in presenza di
riduzioni di risorse a favore degli investimenti.
Quest'anno, il 2000, siamo ormai già a metà dell'anno, si
prospetterà un profondo devastante, più di 300 miliardi, e per la
prima volta gli avanzi del 1999 non ci saranno, per compensare
questa voragine finanziaria. E allora, come è stato anticipato, si
ricorrerà a 300 miliardi, magari non tutti, forse 250 miliardi, di
finanziamenti e di indebitamenti. E quindi andremo a caricare i
successivi bilanci di ulteriori rate da restituire, che si uniscono
- qui era il mio ragionamento che facevo ieri - agli 800 miliardi
che nei prossimi 10 anni dovremo andare a restituire, perché anche
se qualcuno si dice che l'operazione si paga da sé, noi riteniamo
che le operazioni si pagano da sé quando sono in mani private,
mentre quando sono in mano al pubblico non si pagano mai da sé, le
pagano sempre i cittadini, perché così è la logica della economia
statalista, in questo caso regionalista. Quindi noi ci siamo
infilati, come diciamo da ormai due anni, in un modello gestionale
che è peggiore di quello che noi Valdostani abbiamo da sempre
criticato a livello nazionale.
Siamo in presenza di una macchina politica, di una maggioranza
politica che ha necessità per sopravvivere di continuare ad
alimentare le aspettative degli enti locali, dell'apparato enorme
burocratico che in Regione si è creato; non devo ricordare che
abbiamo uno dei rapporti più alti fra dipendenti
dell'amministrazione pubblica e cittadini, in cambio poi di chissà
quali grandi servizi rispetto agli altri perché i certificati si
ottengono negli stessi tempi che si ottengono negli altri comuni
d'Italia, a parte quelli più disagiati del nord perlomeno, e noi
come realtà dovremmo essere del nord, anche se economicamente non
sembrerebbe!
Quindi noi, come Forza Italia, non possiamo che ribadire il
nostro dissenso politico forte e preoccupato, perché come
giustamente diceva ieri il Presidente, anche se lui ieri lo
strumentalizzava dicendo che loro rappresentano tutti i Valdostani
e non solo una parte, abbiamo anche noi la presunzione di
rappresentare il benessere di tutti i Valdostani nel portare avanti
le nostre idee, perché riteniamo con le nostre idee, con il nostro
modello di gestire la cosa pubblica di creare un benessere per
tutti i Valdostani.
Se questi bilanci non ridurranno le spese correnti invece di
aumentarle di 3-4 punti a bimestre, non le ridurranno
percentualmente su un aumento di volumi che non può che passare
attraverso un aumento sano, vero, del prodotto interno valdostano,
cioè dell'economia che sappiamo perfettamente si poggia su due o
tre pilastri, e non ne abbiamo tanti di più: uno è il turismo, ed è
sicuramente il principale che dobbiamo promuovere, l'altro è la
piccola e media industria e il terzo è l'agricoltura, come volano
fondamentale, e quindi se non cambia il modello di gestione della
nostra economia, voi ci porterete al disastro finanziario,
esattamente come ci hanno portato i governi nazionali che vi hanno
preceduti, che vi hanno addirittura accompagnati e che state ancora
sostenendo nel vostro modello gestionale!
Altro da dire sotto l'aspetto politico non c'è, perché quello
che ci divide è una visione della gestione dell'amministrazione
pubblica filosoficamente e culturalmente diversa. Dobbiamo
cominciare a dire ai Valdostani che non abbiamo più le risorse per
intervenire dappertutto, e non basta dirlo in maniera informale
agli industriali dicendo:
"fino a ieri avete avuto bisogno e noi
ci siamo stati, adesso avete anche il coraggio di lamentarvi"
;
non basta fare questo!
E non basta neanche fare i "patti per lo sviluppo", perché
quando si fanno i patti per lo sviluppo vuol dire che
l'amministrazione politica di questa Regione è completamente allo
sbando, vuol dire che la "leadership" politica di programmazione
economica è alla frutta e che si chiede alla famiglia di riunirsi
perché siamo di fronte al disastro finanziario, quindi coinvolgiamo
tutti così tutti saranno colpevoli, per trovare insieme delle
soluzioni perché non si ha la capacità politica e la "leadership"
politico-economica per impostare politiche di sviluppo economico e
risolvere ai cittadini il problema.
Si chiamano tutti, dicevo, come fa una famiglia quando deve
annunciare una brutta notizia, si chiamano tutti attorno ad una
tavola e si annuncia:
"signori, la festa è finita, adesso però
dobbiamo insieme risolvere i problemi"
.
Peccato che insieme non li abbiamo gestiti prima, perché
qualcuno solo ha gestito, qualcuno se n'è avvantaggiato, solo una
parte della realtà valdostana, una buona parte devo dire per onestà
intellettuale, ne ha goduto, ma ci sono state intere fette della
nostra regione completamente escluse da questa distribuzione così
ricca.
Però nei momenti di difficoltà in previsione di disastri
finanziari si fanno i "patti per lo sviluppo"; allora si mette
tutta la famiglia attorno ad un tavolo e si dice:
"la
responsabilità politico-amministrativa che abbiamo noi, la
allarghiamo anche ad altri, così nella storia rimarrà che quando
saremo andati a fondo c'eravamo tutti sulla barca!"
.
Questa secondo noi è la più evidente dimostrazione della
perduta, perché dobbiamo dire c'è, ma perduta, oggi, "leadership"
politica, finanziaria, economica della nostra regione.
A noi della minoranza non ci resta purtroppo, dico "purtroppo"
perché non abbiamo nessun'altra arma per condizionarvi, non ci
resta che assistere impotenti al disastro che state creando;
l'unica consolazione che ci rimane, ed è veramente molto poco, è
quella di potervi dire fra qualche anno:
"Ve lo avevamo
detto!"
.
Vi state illudendo di poter compensare l'aumento dei costi
fissi, delle spese, di un bilancio che cresce e dei debiti che
aumentano, pensate l'assurdità della cosa: un'azienda che aumenta
di volumi, ma aumenta di debiti, perché la spesa corre più veloce
delle entrate, e quando vai ad analizzare le entrate, non sono
entrate da prodotto interno lordo, cioè da economia reale, ma sono
entrate di trasferimenti che hanno lì l'aleatorietà della
provvisorietà. Parliamo dei 500 miliardi dei trasferimenti IVA che
adesso pensate di sostituire con i futuri incassi, 130-150
miliardi, dell'energia, tutto per continuare a mantenervi in piedi
e in mano un potere finanziario che diventa anche poi di
conseguenza potere politico.
La festa per i Valdostani è finita, la consolazione è che è
finita anche per voi, a noi non resta che aspettare e cercare di
dare il nostro contributo più onesto possibile, che è quello di
dirvi:
"state sbagliando, l'economia ha bisogno di investimenti,
non di condizionamenti; ha bisogno di incentivazioni, non di
assistenzialismo"
; ha bisogno di una capacità politica che è
quella di intravedere i fattori strategici di sviluppo della nostra
economia e non di appropriazione indebita, secondo noi,
dell'economia valdostana, perché l'economia valdostana in mano a
voi è totalmente al disastro!
Président
La parole au Vice-président Viérin Marco.
Viérin M. (Aut)
Anch'io, come il collega Lattanzi, devo
dire che non possiamo contestare una parte della relazione
dell'Assessore, cioè che il problema del tunnel ha creato
certamente dei riflessi negativi sul bilancio 1999. E onestamente
sul bilancio 1999 non si poteva intervenire, perché purtroppo
questa disgrazia è avvenuta a seguito dell'impostazione del
bilancio di quell'anno. Mentre per il 2000 qualcosa si è previsto,
e quindi su questo fatto non possiamo che condividere l'analisi
fatta, poi che siano 50 miliardi, 57 o 60, non è questo il dato che
modifica il principio.
Toccando l'aspetto meno gestionale del bilancio, cioè le cose
che ci hanno da sempre preoccupato, le spese correnti, abbiamo di
nuovo un aumento costante delle spese correnti a consuntivo, mentre
in fase di approvazione di bilancio ci viene sempre detto che a
consuntivo si sarebbe riscontrato un miglioramento, invece le spese
correnti per l'ennesima volta sono in aumento, anche perché ricordo
che nel 1996 erano il 58 percento, nel 1997 il 63 percento, nel
1998 il 63,40 percento, nel 1999 il 67 percento. Quindi questo è un
"trend" pericolosissimo perché quando un'amministrazione ha spese
correnti per il 67 percento, è chiaro che qualcosa bisognerebbe
fare.
Non voglio dilungarmi come già fatto in passato sulle
motivazioni perché sono sempre le stesse, sono i dati che sono
inconfutabili, dati che ci avete fornito voi direttamente.
L'altro discorso meramente tecnico che possiamo verificare dai
dati che ci sono stati forniti è il discorso degli impegni presi
dall'Amministrazione con il confronto dei pagamenti effettuati.
A pagina 9 del disegno di legge n. 79 abbiamo una tabella, dove
abbiamo il settore uno, assetto del territorio, dove si è fatto
fronte agli impegni con pagamenti del 41 percento, il settore due,
sviluppo economico, con il 58 percento, la promozione sociale, con
il 46 percento, e la formazione professionale, materia più volte
discussa in quest'aula, solo al 36 percento. Penso che questi dati
debbano far riflettere tanto quanto quelli delle spese correnti,
soprattutto quello sulla formazione professionale.
Ritornando invece su un discorso più generale, partendo dal
disavanzo dei 45 miliardi, è chiaro che se non avessimo avuto il
problema del traforo, valutato in 57 miliardi da parte della
Giunta, avremmo avuto un avanzo di amministrazione di 12. Però è
altrettanto vero che se noi analizziamo in maniera precisa il
risultato della gestione di competenza, che possiamo ritrovare a
pagina 2 sempre della premessa allo stesso disegno di legge n. 79,
vediamo che il disavanzo reale di competenza è di 258 miliardi.
Se poi sottraiamo a questo disavanzo di 258, i 57 che lei
dichiara - e che noi accettiamo - derivanti dai problemi del
tunnel, e voglio dire ancora di più, togliamo correttamente i 142
miliardi della previsione di mutuo prevista a bilancio per il 1999,
e che è stato contratto solo per 990 milioni, quindi mettiamo un
miliardo, abbiamo comunque una differenza di 60 miliardi!
Pertanto se andiamo sulla competenza, abbiamo una differenza in
negativo, in disavanzo, tolto anche il problema del tunnel, di 60
miliardi. A questo punto questi 60 miliardi bisogna anche vedere
come sono maturati.
La risposta può venire guardando sempre la pagina 4 dei dati che
ci avete fornito, sempre del disegno di legge n. 79, e cioè
analizzando le entrate.
Nelle entrate, nel titolo I, cioè entrate derivanti da tributi
propri della Regione, rispetto a un'entrata prevista abbiamo
un'entrata inferiore del 5 percento, dove può essere collocato il
discorso del tunnel, e condividiamo.
Andiamo avanti con il titolo II, qui abbiamo le entrate
derivanti dallo Stato, che sono state le più reali, perché rispetto
alle previsioni le entrate provenienti dallo Stato o dalla
comunità, trasferimenti, e così via, sono pari al 97 percento
rispetto alle previsioni.
È il titolo III che ci fa riflettere, perché la differenza qui è
di circa 60 miliardi e deriva dalla gestione economica della Valle,
o meglio deriva dalla gestione economica che l'Amministrazione
regionale sta facendo sulle aziende presenti in Valle, perché il
titolo III comprende entrate derivanti da rendite patrimoniali, da
utili di enti o aziende regionali. Su una previsione di 102
miliardi ne abbiamo incassati 67, cioè il 65 percento, quindi la
grande differenza di questi 60 la troviamo in quel titolo.
Ma perché vogliamo ricordare questo fatto? Perché abbiamo detto
all'atto dell'approvazione del bilancio del 1999, cioè nell'autunno
1998, e l'abbiamo ripetuto anche in occasione dell'approvazione del
bilancio 2000 che bisognava fare attenzione a gonfiare troppo le
entrate. Questo è un dato inconfutabile, dove si dimostra che la
gestione inerente le aziende controllate della Regione ha prodotto
degli effetti non del tutto positivi, anche come utili di esercizio
per le stesse aziende, infatti c'è una entrata inferiore rispetto
al previsto del 35 percento.
Se poi affrontiamo il discorso generale delle entrate, troviamo
che rispetto a una previsione di 3.549 miliardi, ne abbiamo
incamerati in maniera reale nel 1999 3.021, 528 miliardi in meno.
Se togliamo anche qui correttamente i 142 del mutuo, che non
abbiamo incamerato perché non lo abbiamo contratto, abbiamo la
differenza di 386. Quindi il disavanzo ritengo sia dovuto
soprattutto ad una non corretta previsione delle entrate,
scorporando correttamente, come ho fatto, i problemi derivanti dal
tunnel.
Ma quello che ci preoccupa di più sono le prospettive. Abbiamo
una prospettiva oggi, che anche la Giunta ha confermato, dei 45
miliardi di disavanzo per il 1999; abbiamo una prospettiva che
anche la Giunta ha confermato, come diceva qualche collega, con
dichiarazioni stampa di 310 miliardi per il 2000, ma abbiamo altre
cose che non sono ancora contabilizzate in bilancio, ma che sono
debiti comunque assunti dall'Amministrazione.
Allora oggi vorremmo qui fare il punto della situazione, perché
vorremmo capire quale sia ad oggi la situazione debitoria reale
della Regione Valle d'Aosta.
Oggi noi abbiamo, dicevo, i 45 miliardi a consuntivo sul 1999,
abbiamo i 310 che la Giunta ha già confermato per il 2000 -
speriamo che siano meno - ma poi abbiamo tutta una serie di debiti
ed altre posizioni debitorie già in essere, alcune addirittura con
leggi già votate e approvate da questo Consiglio, che non figurano
a bilancio perché non sono ancora state contabilizzate.
Andando a esaminarle, e gliele elenco, in modo che poi lei,
Assessore, possa dirci alcune cose in merito. Il debito passivo sui
mutui dove c'è una situazione patrimoniale di 75 miliardi, è un
debito patrimoniale che abbiamo, quindi è un debito al quale nei
prossimi anni le giunte dovranno far fronte. Il debito sulla
cessazione servizi al capitolo 39050, sul quale già abbiamo
caricato 40 miliardi; ma da disposizioni di legge già in essere noi
avevamo una posizione debitoria di 100 miliardi, mancano ancora 60
all'appello.
Quindi oggi abbiamo 75 sui mutui già contratti, che dovremo
pagare nei prossimi 8-10 anni, 60 di residuo sul fondo cessazione
servizi dei dipendenti, abbiamo un altro debito residui di 70
miliardi che non è contabilizzato sul fondo integrativo di
previdenza per gli insegnanti di scuole materne ed elementari, che
è previsto per 3-4 miliardi all'anno per 10-15 anni. Abbiamo ancora
un debito deliberato in quest'aula sul discorso della riforma
dell'assegno vitalizio di 115 miliardi, che è già stato definito
con legge, ma che non è stato ancora inserito nella posizione di
bilancio.
Abbiamo anche un debito che può essere previsto, su
quell'interpellanza che ha fatto correttamente il collega Curtaz
ieri mattina, cioè sul contenzioso SITAV.
A questo riguardo è vero che SITAV chiede 280 miliardi, può
essere anche vero che avremo completamente ragione, ma in queste
cause succede sempre che nessuno ha ragione al 100,0 percento e un
altro ha torto allo 0,00 percento. Quindi mettiamo solo che venga
fatta una valutazione anziché di 280, della metà o di un terzo, 100
o 140 miliardi. Infine abbiamo il debito nei futuri anni che
abbiamo deliberato ieri, o che avete votato ieri, pari a 800
miliardi. Ne viene fuori un totale complessivo a cui dovremo far
fronte nei prossimi 10 anni di 1.260 miliardi di valore attuale; se
capitalizziamo correttamente, come ho verificato con gli uffici
finanziari della Regione, al 7-8 percento in 6 anni, nel periodo
2001-2006 dovremo fare fronte a un debito di 2.000 miliardi più i
310 più i 45.
Quindi nel prossimo sessennio avremo circa 2.400-2.500 miliardi,
a cui la Regione dovrà far fronte, non possiamo più in questa
situazione analizzare solo quello che è iscritto a bilancio, ci
sono tutti questi debiti che sono già in essere e non
contabilizzati, ma in essere in forza di leggi approvate da questo
Consiglio, o per cause ormai avviate.
Questa è la situazione e ci preoccupa, perché non possiamo
accettare che ogni anno si dica che a fronte di 300 miliardi di
debito preventivato si accende un mutuo di 300 miliardi per andare
a pareggio, perché poi qualcuno dovrà comunque pagarli!
Quello che ci preoccupa è che qui si faccia un ragionamento per
tenere la barca a galla per questi 3-4 anni, e poi chi verrà si
dovrà arrangiare.
A noi non sembra il metodo più corretto, ma questo non è un
attacco rivolto alla sua persona, Assessore, al lavoro che lei sta
facendo, perché capisco che non è che l'Assessore alle finanze
possa dire facciamo solo questo, ma è un discorso complessivo, ed è
un'analisi che siamo obbligati a fare!
Non possiamo più ragionare sulle somme iscritte a bilancio o
iscritte a conto consuntivo! Ci sono somme che ormai sono state
decise, ci sono debiti assunti dall'Amministrazione regionale, ai
quali si dovrà far fronte nei prossimi anni, e sono già debiti
definiti. Infatti abbiamo già dei dati e quindi vogliamo che si
ragioni sul debito reale e non sul debito momentaneo di questo
conto consuntivo o di quello che sarà il conto consuntivo del
2000.
Aspettiamo le controdeduzioni a queste analisi, per definire la
nostra dichiarazione di voto.
Président
La parole au Conseiller Tibaldi.
Tibaldi (FI)
Solo per fare una domanda all'Assessore: mi
riferisco al capitolo delle entrate, in particolare alle entrate
tributarie, entrate che sono di particolare importanza perché
queste per la nostra regione costituiscono l'essenza delle risorse
e quindi la massa che può essere spesa nei diversi settori delle
spese correnti e delle spese in conto capitale.
Le entrate tributarie evidenziano quest'anno alcune situazioni
che sono incongruenti, entrate che, come dicevo, sono importanti
perché, come abbiamo visto nell'ambito del recente dibattito sul
federalismo e soprattutto dei rapporti Stato-Regione, anche le
altre regioni a statuto ordinario stanno ponendo l'accento su
questo aspetto.
Abbiamo visto non più tardi di qualche settimana fa Formigoni,
Presidente della Lombardia, chiedere il 75 percento del gettito
fiscale in loco allo Stato, lasciando il 25 percento all'ipotetico
"stato federale"; richieste analoghe vengono anche da altre regioni
in particolare del nord a presidenza polista, lo stesso Galan mi
risulta che nell'ultimo incontro che è stato fatto a Roma al quale
hanno partecipato esponenti della I Commissione ha fatto un
intervento a forte impronta federalista.
C'è da dire peraltro - qui mi permetto di fare una digressione -
che nei confronti di queste regioni del nord possiamo esprimere un
ringraziamento, perché leggendo sempre sui giornali degli scorsi
giorni apprendiamo che nella ripartizione dei fondi strutturali
comunitari, 15.000 miliardi, i presidenti polisti, o meglio i
presidenti del centro-nord delle regioni più importanti, Lombardia,
Veneto e Piemonte in testa, hanno ceduto quote di popolazione a
favore delle regioni più sacrificate come la nostra, il Friuli
Venezia Giulia e la Liguria, affinché anche la Valle d'Aosta
potesse beneficiare di qualche contributo in più.
Quindi in questa sede mi permetto di esprimere il ringraziamento
da parte del gruppo di Forza Italia, ma anche da parte della Valle
d'Aosta, a quei presidenti, Ghigo, Formigoni, Galan, per non fare
dei nomi che, a differenza di quanto è stato scritto da qualcuno,
hanno guardato con un occhio favorevole anche la nostra piccola
regione, benché i numeri territoriali o demografici non fossero
assolutamente dalla sua parte.
Non so se poi il Presidente della Giunta regionale ha
partecipato all'elezione del nuovo Presidente della Conferenza
delle regioni, Ghigo, e se abbia votato favorevolmente, però
noi?
(interruzione del Presidente della Giunta, fuori
microfono)
? ci fa piacere apprenderlo, Presidente.
Tornando ai tributi, la domanda che volevo porre all'Assessore è
la seguente. Sulla casa da gioco la tassa di concessione, qui c'è
una flessione di ben 21 miliardi, sappiamo che però nel secondo
semestre 1999 è entrata in funzione la riforma che prevede
l'attribuzione di quote percentuali più vantaggiose per la Gestione
straordinaria, di conseguenza più onerose per la Regione Valle
d'Aosta. Rispetto ai 170 miliardi previsti però nell'esercizio
1999, ne sono stati raccolti 149,7.
Volevo sapere se questa differenza è tutta imputabile a questo
secondo semestre, a questa entrata in vigore della riforma nei
rapporti fra casa da gioco e Regione.
Per quanto riguarda invece più specificamente le imposte, anche
l'IRAP segnala una flessione di 41 miliardi, rispetto ai 170
previsti ne sono stati raccolti solo 129?
(interruzione dell'Assessore Agnesod, fuori
microfono)
? allora, l'IRAP 170 previsti, 129 raccolti o accertati per
usare la terminologia presente sul consuntivo. IRPEF, 365 previsti,
443 accertati, qui c'è un incremento. IRPEG sulle persone
giuridiche, 60 previsti, 39 accertati e anche qui mancano 21
miliardi.
Poi c'è l'IVA che ha 232 miliardi di previsione e invece ne sono
stati accertati solamente 164,3, quindi c'è una flessione circa del
30 percento.
Dopo questa lettura sintetica di questi dati, chiedo
all'Assessore di fornire qualche indicazione su questi andamenti
che sono in linea di massima in calo, tranne per l'IRPEF che invece
segnala un valore più positivo rispetto alla previsione; se e quali
sono le giustificazioni di queste variazioni che sono state
iscritte nel titolo I delle entrate tributarie.
Président
Je n'ai plus de conseillers inscrits à parler.
La discussion générale est close.
La parole à l'Assesseur au budget, aux finances et à la
programmation, Agnesod.
Agnesod (UV)
Ringrazio tutti coloro che hanno fatto
l'intervento e che hanno quindi dato il loro apporto per analizzare
meglio questo documento che stiamo verificando in Consiglio.
Le osservazioni sono talune condivisibili, per quanto riguarda
la necessità di porre un'attenzione particolare alla spesa
corrente, di cercare di monitorare le spese correnti che non sono
produttive, perché la spesa corrente è anche molto complessa nella
classificazione attuale che la Regione e gli enti pubblici hanno
dato. Non sono tutte spese correnti negative, ad esempio la
pubblicità e le azioni promozionali per il turismo, la manutenzione
e gestione piste di sci, trasferimenti ai comuni, trasporti sono
spese correnti che poi creano occasioni di entrate future per la
Regione.
Quindi potrebbero essere considerate investimenti i 14 miliardi
di pubblicità e azioni promozionali, in quanto fanno parte di
un'attività che darà poi i suoi frutti. A questo riguardo non c'è
nessuna azienda che può avere una certezza della valutazione delle
attività promozionali, neanche quelle private che maggiormente
funzionano a livello nazionale e internazionale, quindi la
pubblicità ha i suoi rischi, però se non si fa e non si è presenti,
sicuramente non c'è nessun ritorno.
Altre spese correnti che hanno inciso in questo periodo e che
giustificano questa situazione in cui ci troviamo con il consuntivo
1999, riguardano il personale regionale e l'aumento contrattuale
che c'è stato del personale regionale sia della Regione in senso
stretto, sia il direttivo e il docente delle scuole e nei vari
settori del personale della Regione.
C'è stato il trasferimento di 40 miliardi al fondo cessazione di
servizio, è stato sicuramente un passaggio pesante che ha inciso in
quest'anno e quindi l'aumento è dovuto anche a questo. La finanza
locale di cui già dicevamo prima è in continuo "trend", ed è stata
una scelta politica quella di non andare a diminuire o quanto meno
di attestarsi su un certo livello, lasciando invece la dinamica
dell'IRPEF che continuasse e quindi andando insieme a questa
dinamica a corrispondere tutti gli anni più risorse agli enti
locali della nostra regione. Questo incide tutti gli anni sulle
spese correnti, tutti gli anni c'è un aumento dovuto
specificatamente a questo tipo di voce.
Abbiamo i contratti vari nei servizi dei trasporti, poi abbiamo
la sanità, l'assistenza sociale, le provvidenze economiche degli
invalidi che sono in aumento costante anche queste; abbiamo avuto
soltanto nel 1999 un aumento di 6,5 miliardi. E queste voci
indubbiamente pesano sulla parte corrente delle spese.
Però, come dicevo prima, concordiamo, come Esecutivo, che
l'attenzione va posta in questi termini sulle spese di
funzionamento, su quelle che possono essere spese correnti
contenibili e su questo stiamo lavorando.
Per quanto riguarda l'osservazione di alcuni consiglieri, mi
sembra Beneforti, rispetto a quanto previsto nel 2000 dei 300
miliardi, è una previsione. Questo lo voglio dire proprio per
cercare di chiamare le cose con il proprio nome, perché poi vengono
fuori certe considerazioni sui giornali, si sente dire anche
all'esterno che già nel 2000 abbiamo 300 miliardi di debiti, e
questo non è vero! Nel 2000 sono stati inseriti dal punto di vista
dello strumento contabile 300 miliardi di mutuo a pareggio, come
nel 1999 sono stati inseriti 140 miliardi che adesso a consuntivo
verifichiamo che sono 45, ma sono 45 perché il 24 marzo 1999 è
successa la tragedia del tunnel; se non fosse successa quella,
sicuramente il bilancio 1999, fatto al novembre 1998, aveva una
impostazione corretta e precisa che non ci avrebbe portato a nessun
disavanzo!
Non dimentichiamo che nel 1993 avevamo un disavanzo di 20
miliardi circa; poi questa Amministrazione ha saputo operare per
arrivare a questa situazione che ci siamo trovati poi negli anni
che vanno dal 1995 al 1998. Quindi questa situazione di bilancio è
cresciuta in quegli anni, in funzione di un'amministrazione che ha
creato le premesse per una programmazione, che andasse nella
direzione di investimenti che dovevano poi essere supportati da
risorse in questi anni.
Indubbiamente la tragedia del tunnel e la mancanza di risorse
dovuta a questa tragedia nel bilancio regionale creano degli
scompensi, ma sono sicuramente scompensi che nel momento in cui
verranno superati, non appena le condizioni verranno di nuovo
rimesse come erano prima, il bilancio della Regione riprenderà la
sua efficacia e la sua capacità di far fronte alle spese.
Questo che io dico non sono tanto mie affermazioni, perché qua
spesso le considerazioni scaturiscono dal gioco delle parti e ci
fermiamo lì, ma vorrei citare alcune considerazioni che l'agenzia
Standard & Poor ci ha fatto nell'analisi del nostro bilancio,
analisi che risale al gennaio 2000, quindi è recente, per
l'attribuzione della doppia A anche quest'anno.
A questo riguardo, permettetemi di dire che molto spesso in
Valle d'Aosta il discorso dell'attribuzione della doppia A è stato
visto come un qualcosa che contava molto poco, perché eravamo
l'unica regione d'Italia ad avere ottenuto dalla Standard &
Poor la doppia A; adesso c'è anche il Friuli Venezia Giulia e si
sono letti i titoloni sui giornali e si sono lette anche le
dichiarazioni del Presidente che giustamente valorizza questo
fatto, collegandolo ad una situazione finanziaria ed economica
complessiva della Regione che si situa ad un certo livello. Livello
che il Presidente del Friuli paragona a quello della California e
della Sassonia.
Ora non vogliamo andare a fare un monumento più di quello che è,
ma dobbiamo anche capire che la Regione Valle d'Aosta per tre anni
consecutivi è stata analizzata da questa agenzia, che non ha
sicuramente nessun tipo di simpatia o nessuna necessità di
classificare la Valle d'Aosta in un certo modo piuttosto che in un
altro.
Citando da quell'analisi, risulta che la Valle d'Aosta è una
regione prospera in base ai parametri nazionali; mentre la crescita
reale del PIL della Valle d'Aosta, pari al 2 percento nel 1998,
quindi l'anno precedente del consuntivo, è stata superiore alla
media nazionale, è probabile che gli effetti della chiusura del
Traforo del Monte Bianco abbiano causato una stagnazione se non una
leggera diminuzione del PIL reale nel 1999. Anche l'anno 2000 sarà
difficile per l'economia della Regione e la ripresa dipenderà molto
dalla riapertura del traforo.
Nonostante questi due anni difficili, l'economia della Valle
d'Aosta è ben sviluppata e diversificata, con eccellenti indicatori
macroeconomici e un tasso di disoccupazione contenuto. Questa è una
parte riferita all'economia.
La flessibilità e la "performance" finanziaria. La posizione
finanziaria della Valle d'Aosta è rimasta solida con riserve, saldo
di cassa a fine anno, più crediti e meno debiti, che ammontavano
all'11 percento delle entrate totali a fine anno.
È probabile che il disavanzo di bilancio del 1999 sia rimasto
invariato rispetto ai livelli precedenti o che abbia superato
quelli preventivati per lo più a causa dell'impatto che la chiusura
del Traforo del Monte Bianco ha avuto sulle entrate regionali,
oltre che della decisione della Regione di mantenere un attivo
programma di investimenti per controbilanciare l'effetto negativo
che la chiusura del traforo ha avuto sull'economia valdostana.
Anche per il 2000 dovrebbe subire questi effetti negativi con il
saldo negativo al lordo del rimborso del debito, preventivato
attorno al 18 percento del totale delle entrate.
Ad ogni modo si ritiene che il peggioramento della "performance"
di bilancio della Valle d'Aosta sia transitoria e risulti da un
evento esterno, piuttosto che da una gestione non rigorosa.
Inoltre la buona posizione finanziaria del Governo regionale ed
un onere del debito molto leggero consentono alla Regione ampio
spazio per manovrare e per conservare il "rating" nella categoria
doppia A.
La principale competenza della Valle d'Aosta è quella di fornire
il servizio sanitario ai propri abitanti, il 20 percento delle
spese correnti. Sebbene il bilancio del settore sanitario sia in
leggero disavanzo, la maggiore autonomia della Valle in tema di
entrate e il peso minore della spesa sanitaria sul proprio bilancio
rendono il finanziamento della sanità meno preoccupante di quanto
non sia per le regioni a statuto ordinario?
(interruzione del Consigliere Lattanzi, fuori
microfono)
? questi sono gli analisti che lo dicono, questa è la
situazione? no, ma di fronte a una situazione catastrofica
presentata, ho preso alcune note?
Indebitamento finanziario. Nonostante il bilancio preveda un
utilizzo relativamente intensivo di capitale per scopi di
investimento, la Valle d'Aosta ha un debito diretto molto basso,
che rappresenta all'incirca il 2 percento delle entrate correnti a
fine 1999. Il debito si è ridotto sin dal 1996, dopo aver raggiunto
il valore massimo del 4 percento delle entrate correnti a fine
1995; con un previsto peggioramento della "performance" di bilancio
nel 2000 il livello del debito regionale potrebbe salire
leggermente, ma rimarrà nondimeno molto modesto se confrontato con
parametri nazionali ed internazionali.
Questi sono alcuni passaggi di questo rapporto, e credo che gli
economisti che lo hanno redatto abbiano le competenze tanto quanto
gli pseudoeconomisti che troviamo in quest'aula, questo voglio dire
in definitiva. Non è che possiamo valutare di essere sempre i
migliori economisti.
Vi sono anche alcune iniziative che hanno visto il
coinvolgimento della Regione, per esempio, la creazione dei fondi
pensioni a base territoriale è un'iniziativa che la Regione ha
preso due anni fa, fra l'altro su questa iniziativa alcune regioni
stanno venendo fuori in maniera promozionale e di immagine come se
avessero scoperto un qualcosa di sensazionale, ma due anni fa la
Regione Valle d'Aosta ha creato le condizioni perché i lavoratori
autonomi e i lavoratori dipendenti potessero usufruire di questi
fondi pensione a base territoriale. Poi per quanto riguarda i
risultati, questo dipende dalle categorie. Quindi questa è
un'iniziativa che ricade in questo rendiconto consuntivo 1999.
Per quanto riguarda l'osservazione della situazione debitoria
della Regione, quello che ha chiesto Marco Viérin non tiene conto
dell'attività di un ente, cioè di un'azienda, Regione, che si sta
organizzando, che prosegue la sua pianificazione, ricercando le
risorse?
(ilarità dai banchi dell'opposizione, a cui si unisce anche
l'Assessore Agnesod)
? e andando ad inserire quelle situazioni che erano tenute in
poca considerazione, cioè si sapeva che il debito nei confronti dei
nostri dipendenti era di una certa portata, ma non era mai stato
delineato; esisteva già prima, da sempre esisteva, ma adesso lo
abbiamo pianificato, con questa legge lo abbiamo inserito in
bilancio programmandolo nel tempo.
E questa situazione non solo per quanto riguarda i dipendenti,
ma anche per le altre voci di debiti a cui faceva riferimento il
Consigliere Viérin; anche per il vitalizio dei consiglieri
regionali abbiamo pianificato nel tempo. Ovviamente se ci sono più
risorse, nel momento in cui dovessero esserci più entrate
cercheremo di diminuire il tempo necessario per saldare questi
debiti nei fondi pensione, ma quando le risorse non ci sono, come
in questa situazione specifica, non possiamo andare oltre a quella
pianificazione che avevamo programmato e che va nel tempo ad
estinguere il debito stesso. Quindi non c'è nulla di allarmante; ho
letto prima le dichiarazioni della Standard & Poor, la Regione
Valle d'Aosta è bassa come percentuale di indebitamento, in questo
momento abbiamo 45 miliardi ma non è la prima volta perché, come
dicevo prima, nel 1993 ne avevamo 20 senza la chiusura del
tunnel.
Questo tanto per dire che l'attività dell'Amministrazione non ha
avuta un'espansione in maniera incontrollata per cui non c'è da
allarmarsi per la situazione che ci troviamo a dover
affrontare.
C'è una gestione che sta andando a garantire tutta una serie di
iniziative che erano state programmate nel tempo e adesso le sta
attuando, nel 1999 e nel 2000 patiremo questa difficoltà di risorse
al titolo I.
Per il titolo III sono delle somme sulle azioni delle
concessioni e subconcessioni delle acque pubbliche; abbiamo avuto
12 miliardi in meno e il 9 percento in meno di canoni, quindi ci
sono delle indicazioni, ma non sono le industrie, è questo che
volevo dire, sono altre entrate, e questo è un capo che incide
molto poco sul complesso del nostro bilancio, però sono dovute a
questi fattori.
Per quanto riguarda il Consigliere Tibaldi, le tasse di
concessione della casa da gioco, questa diminuzione è dovuta ai
nuovi parametri che sono entrati in vigore e che hanno inciso negli
ultimi sei mesi in maniera negativa rispetto all'andamento che
poteva essere previsto. Però in questo momento sta migliorando la
tendenza delle entrate riferite alla casa da gioco, e questo è
positivo.
Per concludere, vorrei fare una considerazione. Questo bilancio
è riuscito a creare le condizioni perché l'economia della nostra
Regione riuscisse a mantenere un buon livello di competitività,
tant'è vero che dai dati che emergono nel primo semestre 2000 dalla
situazione economica delle nostre imprese la capacità di essere sul
mercato è in rialzo, la situazione generale dell'economia è in
miglioramento, quindi questo bilancio con i 45 miliardi di
disavanzo, che sono derivati, e lo ripetiamo, dalla chiusura del
tunnel, ha comunque consentito al nostro sistema economico di
crescere.
(interruzione di un Consigliere, fuori microfono)
? chiudevamo a zero, chiudevamo con una decina di miliardi in
avanzo. Questo credo sia quanto si può dire rispetto al conto
consuntivo e al relativo assestamento, che pone nel bilancio 2000
gli aggiustamenti riferiti ai residui e per l'attivazione del
relativo mutuo.
