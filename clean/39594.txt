Classificazione
CASA DA GIOCO
FINANZA REGIONALE E LOCALE
Finaosta



Oggetto del Consiglio n. 2724 del 9 maggio 2017 - Resoconto
OGGETTO N. 2724/XIV - Interpellanza: "Conferimento di mandato
alla Finaosta per la richiesta di un parere pro veritate ad un
esperto sulla procedura di finanziamento della Casino
S.p.A.".
Fosson (Presidente) -
Punto n. 11 all'ordine del giorno.
Ha chiesto la parola il consigliere Rollandin, ne ha facoltà.
Rollandin (UV) -
La richiesta di chiarimenti è legata a
un tema molto importante, che ha avuto una eco nell'ambito della
discussione sul Casinò e sulla possibilità o meno di finanziare la
situazione esistente, tenendo conto del pregresso dei debiti che la
Regione ha nei confronti della casa da gioco. Per chiarire questo
tema, era stato chiesto un parere
pro veritate
, che è
datato, il quale aveva avuto una sua richiesta coralmente
condivisa, per capire se per caso c'erano dei motivi ostativi a
seguire quel percorso che prevedeva un finanziamento collegato e
collegabile alle azioni svolte dalla Casinò per conto della
Regione, che erano state contabilizzate, viste, seguite e accertate
da tutti gli organi competenti, dal collegio sindacale, da tutti
coloro che avevano seguito questo tema. A questo punto, noi di tale
parere non abbiamo più avuto traccia. Per vie traverse si è saputo
che questo parere è stato depositato, però non è stata data copia
nemmeno con richiesta di 116 e, almeno a oggi, neppure con le
sollecitazioni che sono state fatte in seguito.
Vogliamo sapere perché questo parere non viene depositato e reso
in qualche modo noto alla Commissione. Sono passati mesi! Nel
contempo, non sappiamo se corrisponda al vero che è stata fatta -
da parte di chi non si sa - una richiesta di approfondimento. Se
così è, vogliamo sapere chi ha fatto questa richiesta e sulla base
di che cosa, tenendo conto che non conosciamo a oggi nulla di
questo parere, che doveva avere un peso molto importante sulla
possibilità di un intervento. Al di là della procedura, delle
tempistiche e dei programmi, noi riteniamo ancora che ci sia
l'esigenza di un finanziamento, che si raccordi con la
documentazione che la Regione ha nei confronti dei lavori svolti e
che quindi come tali devono essere restituiti alla Casinò. Di tutto
questo non c'è assolutamente traccia e non abbiamo avuto nessuna
informazione, quindi chiediamo di capire perché e a che punto sia
la storia, in modo da comprendere un po' meglio come si possa
procedere.
Presidente -
Ha chiesto la parola l'assessore Chatrian,
ne ha facoltà.
Chatrian (ALPE) -
L'iniziativa che il collega Rollandin
sottopone, ci dà la possibilità di fare chiarezza serenamente sullo
stato dell'arte, per quanto è stato fatto dalla sua precedente
Giunta e per quanto invece riguarda la chiusura dell'iter, proprio
a seguito della delibera di Giunta del 24 febbraio 2017.
Un piccolo riepilogo, per poi rispondere nel merito ai tre
quesiti che il collega Rollandin ci sottopone. Ricordo che
l'incarico a Finaosta è stato conferito dalla Giunta regionale, non
dal Consiglio, con delibera n. 229 in data 24 febbraio 2017 e che
nel frattempo era stata approvata all'unanimità dal Consiglio
regionale la legge n. 2 del 2017 (Disposizioni urgenti per il
risanamento finanziario della Casino de la Vallée S.p.A.).
(Voce fuori microfono)
La legge n. 2 del 2017 è stata approvata dal Consiglio il 7
febbraio.
Il parere
pro veritate
inerente l'ipotesi di intervento
legislativo per il sostegno finanziario alla Casino de la Vallée,
richiesto per il tramite di Finaosta S.p.A. ai professori
dell'Università di Udine, Andrea Garlatti e Marcello Fracanzani, è
stato trasmesso all'Amministrazione regionale in data 8 maggio
2017, cioè ieri.
Rispetto al quesito inizialmente posto, è stato richiesto ai
consulenti di condurre ulteriori approfondimenti sulle possibili
forme di finanziamento autorizzabili proprio alla luce della legge
appena approvata. In considerazione di questa esigenza di
chiarimento e di approfondimento che si è inteso perseguire,
utilizzando la consulenza in atto, Finaosta, in accordo con gli
uffici regionali, ha richiesto formalmente in data 30 marzo un
incontro con i professori incaricati per definire il perimetro
degli approfondimenti richiesti, ai quali i consulenti, dopo il
necessario confronto con Finaosta, hanno provveduto con il parere
sottoscritto e trasmesso a chiusura dell'incarico ricevuto in data
4 maggio. Il parere ovviamente è a disposizione dei consiglieri
regionali che ne hanno fatto richiesta e delle competenti
Commissioni consiliari.
Ieri abbiamo ricevuto come Amministrazione regionale, per il
tramite di Finaosta, il parere che ci è stato trasmesso e
puntualmente ho risposto ai sedici o diciassette 116 che mi sono
stati fatti, e ho risposto al collega Perron che più di venti
giorni fa aveva chiesto se il parere era stato depositato
all'Amministrazione regionale, ma nessun parere è stato depositato
all'Amministrazione regionale. Chi ha fatto la richiesta di
delucidazioni e soprattutto di integrazioni, in accordo con gli
uffici regionali, è stata Finaosta, come ho ribadito poc'anzi: ha
richiesto formalmente in data 30 marzo un incontro con i professori
incaricati, i quali dopo il necessario confronto hanno provveduto
con il parere sottoscritto e trasmesso alla chiusura dell'incarico
ricevuto in data 4 maggio.
Io penso che non ci siano altre cose da aggiungere, anche perché
nel momento in cui Finaosta ha inviato tale lettera ai
professionisti, puntualmente questi ultimi hanno risposto nel
merito integrando il parere, che ci è arrivato dal punto di vista
amministrativo ieri nel primo pomeriggio, e io puntualmente ho
firmato nel primo pomeriggio tutti i 116 che sono stati richiesti
dai consiglieri regionali.
Dalle ore 10:35 assume la presidenza il presidente
Rosset
.
Rosset (Presidente) -
Ha chiesto la parola il consigliere
Perron, ne ha facoltà.
Perron (UV) -
Ci permetta di dire, Assessore, che non
siamo soddisfatti. Ravvisiamo da parte sua un atteggiamento
singolare. Lei è molto bravo a rievocare tutti i passaggi, ma non a
dirci le cose. Questo un po' anche in barba a quella centralità che
deve avere il Consiglio regionale, che devono avere le Commissioni
e del fatto che i consiglieri regionali devono essere sempre messi
nella migliore condizione di poter lavorare. Tutte cose che
decantava molto bene quando era consigliere di opposizione, mentre
adesso - mi permetta - si comporta in maniera radicalmente
opposta.
Ieri mattina in Commissione, non venti giorni fa, le ho chiesto
io stesso se c'erano delle novità sul dossier Casinò, perché lei ha
detto che il Governo regionale avrebbe avanzato una proposta. Ieri
nella mattinata ci è stato detto che non c'era nessuna novità. Le
ho chiesto se c'erano novità sulla tempistica e lei ci ha risposto
che ci stava lavorando. Oggi sulla stampa leggiamo di un intervento
già codificato della Giunta regionale. Quindi - io non metto in
dubbio la capacità di lavoro - evidentemente un disegno di legge lo
confezionerete nella giornata di oggi! Ieri le abbiamo chiesto se
c'era la possibilità di sapere qualcosa, con uno spirito anche
costruttivo di poter analizzare le cose; oggi dalla stampa
apprendiamo che ci sarà un intervento di 15 milioni di euro da
parte dell'Amministrazione regionale e di 20 milioni di euro da
parte degli istituti bancari. Salvo che, a precisa domanda, lei ci
ha risposto: "ci stiamo lavorando". Ci sembra singolare che a
fronte di una domanda fatta ieri mattina in Commissione, guarda
caso con una temporalità di qualche ora, subito dopo il parere
viene depositato, viene confezionato, viene inviato ai consiglieri
che - parlo per me - non hanno ancora ricevuto niente nella
giornata di oggi.
Non ci sembra un metodo di lavoro corretto. Io ho la chiara
sensazione che lei non ci dica le cose: lo dico con molta serenità,
perché a fronte di questo la ricostruzione che ha fatto non va
nella direzione di darci una risposta puntuale, in merito a una
cosa che avevamo sollecitato da tempo e che poi, guarda caso, nel
merito va nella direzione che avevamo prefigurato, vale a dire la
possibilità di un intervento da parte dell'Amministrazione
regionale, anche se con cifre diverse. Noi immaginavamo un
intervento finanziario con una entità diversa rispetto a quella che
viene confezionata in questo articolo, ma ci torneremo ampiamente.
Vuol dire che l'impostazione che era stata data forse non era così
fuori luogo e che il parere forse legittimava una procedura che
avevamo immaginato. Quindi, da questo punto di vista, ci permetta
di dire che non siamo soddisfatti della sua gestione su un dossier
così delicato, perché credo che anche come consiglieri di
opposizione vorremmo essere messi nelle condizioni di avere
risposte puntuali, di avere risposte precise e in tempi ragionevoli
per poter avanzare, in modo anche costruttivo, le nostre proposte
su questo argomento.
Presidente -
Ha chiesto la parola il consigliere
Rollandin, ne ha facoltà.
Rollandin (UV) -
Solo per sottolineare che, se non ho
capito male, l'integrazione a quel parere che non abbiamo mai visto
è del 30 marzo e il 4 maggio c'è già stata la risposta. Allora, in
tre giorni lì si arriva a tutto. Sono passati due mesi senza avere
niente e nessuno è a conoscenza di che cosa significasse. La
richiesta del 30 marzo non so di chi sia - se sia di Finaosta
tramite voi, questo non si sa - perché noi non abbiamo visto nulla
e chiederemo naturalmente di capire come si sono svolte le cose. La
morale è che su questa tematica così delicata e così importante si
era fatto un gran
battage
, perché si diceva "non è
legittimo, non si può, non si deve", e adesso arriva il parere che
leggeremo, perché non ce l'abbiamo, quindi non ci possiamo
pronunciare.
Con quale motivazione il 30 marzo si è chiesta un'integrazione?
Noi non lo sappiamo. Se non ho capito male, il parere è arrivato in
Finaosta il 4 maggio e l'8 maggio la Finaosta l'ha trasmesso, ieri.
Quattro giorni per trasmetterlo!? Comunque, noi prendiamo atto di
questo. Avremo modo di tornare su questo parere e sulle tempistiche
che qui sono state ricordate, perché chiaramente non quadrano. Come
è stato detto all'inizio, la legge era stata approvata prima della
delibera, non viceversa: le date hanno un significato!
Tutto questo per dire che sicuramente, se si vuole intervenire
sul Casinò, come è stato detto e ampiamente riconfermato da noi a
più riprese, bisogna intervenire economicamente, bisogna mettere
dei soldi. I 20 milioni di euro attraverso un mutuo, non è che sono
regalati. Quando noi avevamo fatto il primo mutuo, si era gridato
allo scandalo, dicendo che non si doveva, che bisognava intervenire
in modo diverso. Adesso c'è un mutuo! Avremo modo di
ritornarci.
Presidente -
Ha chiesto la parola l'assessore Chatrian
per fatto personale, ne ha facoltà.
Chatrian (ALPE) -
Solo per correttezza, collega Perron.
Ieri in Commissione era l'8 maggio e il parere è stato ricevuto da
Finaosta il 4 maggio. L'altro passaggio, sempre per fatto
personale, è che ieri sono stato audito in II Commissione sulla
delibera "Linee di indirizzo delle società partecipate e
controllate". Mi sembrava di avere chiesto a tutta la Commissione
se potevo aggiungere degli elementi per quanto riguarda il piano e
ho annunciato alla Commissione stessa - pensavo che l'annuncio
fosse gradito - che avremmo approvato il piano in Giunta mercoledì
sera, o al più tardi giovedì.
Presidente -
Ha chiesto la parola il consigliere
Marguerettaz per fatto personale, ne ha facoltà.
Marguerettaz (UV) -
Per fatto personale, perché io ho
fatto un 116, ma non ho ricevuto ancora nulla. Ovviamente,
presidente Rosset, questa è una provocazione: se c'è una codifica,
dai banchi della Giunta i fatti personali dovrebbero essere
contenuti, se no sovvertiamo veramente tutti i regolamenti.
