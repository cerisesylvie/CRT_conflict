Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3240 del 8 febbraio 2024 - Resoconto
OGGETTO N. 3240/XVI - Reiezione di mozione: "Azioni volte
all'estensione della convenzione per la riduzione del pedaggio
autostradale alle categorie di veicoli di classe B".
Bertin (Presidente) -
Riprendiamo dopo l'interruzione.
Punto n. 49 all'ordine del giorno. Per l'illustrazione della
mozione, la parola al consigliere Manfrin.
Manfrin (LEGA VDA) -
Con quest'iniziativa abbiamo
ritenuto di raccogliere un'indicazione che ci è arrivata da
numerose persone che in questo periodo hanno cominciato a
frequentare di più le nostre strade e autostrade proprio a causa
delle, purtroppo, numerose limitazioni alla circolazione sia da una
parte sui treni che in generale per evitare le code che si vengono
a creare nella zona di Aosta e dintorni. Da questo punto di vista,
come sappiamo, c'è una convenzione che permette una riduzione del
pedaggio autostradale a favore delle persone fisiche residenti in
Valle d'Aosta che possiedono l'apparato di Telepass, che viene
definito telepedaggio - e mi sembrava veramente un termine assai
desueto ma interessante-, per la tratta autostradale, però questa
convenzione è limitata ai veicoli appartenenti alla classe A,
ovvero quei veicoli che sono classificati come autovetture e
motocicli. Nella mozione abbiamo sottolineato come in Valle d'Aosta
vi sia un largo uso da parte delle famiglie di pulmini a otto-nove
posti, penso che abbiate immaginato tipo minivan, che vengono
immatricolati come autovetture, quindi sono sicuramente delle
automobili a tutti gli effetti, però rientrano purtroppo nella
categoria della classe B, un po' come tutte le auto monovolume che
hanno sette-nove posti, e per alcuni Suv che anche questi vengono
incasellati sotto questa categoria. La differenza di costo fra le
due classi è di pochissimo, abbiamo fatto qui nella mozione
l'esempio sulla tratta Aosta/Pont-Saint-Martin, c'è meno di un euro
ma, a causa di questa limitazione, non è possibile purtroppo avere
lo sconto che prevede il rimborso del 50% delle corse
effettuate.
Come abbiamo detto prima, sappiamo che c'è un aggravio di costi
sulle nostre strade soprattutto in questo periodo e quindi magari
favorire una liberazione, chiamiamola così, in favore delle
autostrade, quindi di una scorrevolezza maggiore e di meno traffico
sulla statale e sulle strade regionali... è preferibile. Con questa
mozione molto semplice chiediamo al Governo regionale di mettere in
campo ogni azione utile, ovviamente con gli strumenti che
possediamo, quindi con la nostra rappresentanza all'interno delle
società, per estendere la summenzionata convenzione alle categorie
di veicoli di classe B, immatricolati autovettura o a uso privato.
Questo lo abbiamo inserito perché in questa maniera si possono
escludere quelle che invece sono di utilizzo professionale, di
lavoro, quindi evitiamo di favorire magari le aziende che lo
utilizzano per lavoro, favorendo però così le famiglie valdostane e
decongestionando il traffico.
Presidente -
La discussione generale è aperta, se
qualcuno intende intervenire in discussione generale, si prenoti.
Non vedo richieste d'intervento in discussione generale, chiudo la
discussione generale. La discussione generale è chiusa. Per il
Governo, interviene il Presidente della Regione.
Testolin (UV) -
L'argomento è sicuramente attenzionato da
tanto tempo, tant'è vero che questo tipo d'istanza è già stato
portato all'attenzione delle società, seppure il fenomeno, da un
punto di vista delle istanze, è limitato rispetto alla totalità
delle famiglie che utilizzano questo tipo di veicolo. La
problematica è più che altro tecnica, non tanto di volontà da parte
delle Istituzioni, perché il passaggio da una categoria all'altra è
determinato dall'altezza dell'asse anteriore, che determina la
classificazione di uno o di un altro delle due categorie A e B:
quindi l'interlocuzione non trova delle difficoltà a livello di
rapporto con le società che, peraltro, nel tempo si è dimostrato
proficuo, perché siamo passati da uno sconto ogni otto passaggi
soltanto nel transito certificato per lo spostamento per lavoro a
un graduale aumento o diminuzione, a seconda di come lo
interpretiamo, di passaggi necessari per usufruire dello sconto che
oggi ci porta a un rapporto di uno a uno e indipendentemente dal
fatto che uno si sposti per lavoro o semplicemente (banalizzo) per
andare a trovare un amico o la mamma che magari è all'Ospedale o
per una ricongiunzione familiare. Siamo quindi riusciti a slegare
l'aspetto squisitamente legato all'attività lavorativa e a
consentire una fruizione scontata dell'autostrada anche in funzione
di quello che è stato un percorso di attenzione anche con
l'Assessore ai trasporti soprattutto recentemente con la chiusura
della tratta del treno. Questo per rappresentare in linea di
massima qual è l'evoluzione.
La mozione di suo è molto semplicistica, cioè rappresenta un
problema abbastanza complesso in una semplificazione. Penso che
bisogna essere anche molto onesti tra di noi: raccogliamo la
situazione di questa mozione, però non vogliamo neanche pensare che
si possa risolvere il tutto inviando una lettera in più senza
cercare di fare un percorso; quindi la raccogliamo come stimolo.
Chiediamo, se è possibile, un ritiro di questa mozione per
ritrovarci qua tra qualche mese per verificare se quello che
abbiamo seminato può darci delle soluzioni positive, altrimenti
sulla mozione nello specifico ci asterremo, ma con questo percorso
che è un percorso che abbiamo dimostrato nel tempo di seguire e di
attenzionare proprio nell'interesse delle famiglie e dello spirito
anche della norma senza andare a inficiare le caratteristiche
dell'agevolazione stessa, che, come è riportato giustamente dal
Consigliere in presentazione, è per le persone fisiche, quindi per
le famiglie e non per altre attività. Questa è un po' la nostra
richiesta.
Presidente -
La parola al consigliere Manfrin.
Manfrin (LEGA VDA) -
Io ringrazio lei, presidente
Testolin, per la risposta, mi dolgo del suo incasellamento
dell'iniziativa fra quelle scritte in maniera semplicistica e non
comprendo esattamente che cosa intenda, cioè se lei ritiene che io
debba fare dodici pagine di richiami normativi per indicare qual è
poi la finalità... io, se vuole, dalla prossima volta lo posso
fare, però siccome noi siamo qui e con quest'iniziativa non
scriviamo e non mettiamo in piedi un atto amministrativo avente
forza di legge, ma questo è un atto d'indirizzo politico del
Consiglio, abbiamo ritenuto opportuno asciugare il testo per andare
al cuore, al nocciolo della questione ed evidenziarla nella maniera
più chiara possibile. Da questo punto di vista, rispetto alla
questione dell'iniziativa... nel merito io non ho ben compreso, nel
senso che lei ha detto: "Sì, lo stiamo già facendo, forse tra
qualche mese ci arriveremo", quindi non è molto chiaro il motivo
per cui ci si dovrebbe astenere dal dare un mandato che, secondo
me, sarebbe anche più forte rispetto alla sua volontà e capacità di
trattare con chi di dovere per arrivare a una soluzione, siamo
lieti di apprendere che ci sia condivisione rispetto all'impegno
che noi abbiamo posto, però ci si deve mettere d'accordo, o le
lettere e le comunicazioni servono... e allora servono sempre; se
le lettere, le comunicazioni o i collegamenti video, magari in
assemblee che decidono i destini che sono, per esempio, delle
autostrade non servono a niente, allora non servono mai. Allora
delle due l'una: o lettere e comunicazioni servono o non servono
mai. Obiettivamente riteniamo che l'impegno e il mandato per
trattare e per andare nella direzione che abbiamo suggerito con
questa mozione sia chiaro e sia assolutamente condivisibile, quindi
noi non ritiriamo la mozione, la porteremo al voto e voteremo
convintamente e in maniera positiva.
Presidente -
Ha chiesto la parola il Presidente della
Regione per dichiarazione di voto.
Testolin (UV) -
Per dichiarazione di voto, solo per
sottolineare con assoluta serenità che queste cose le stiamo
facendo senza il vostro stimolo e continueremo a farle
nell'interesse comune, quindi non abbiamo bisogno di
quest'ulteriore sollecitazione per portarle avanti.
Presidente -
Metto in votazione la mozione. La votazione
è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
La mozione non è approvata.
