Classificazione
EDILIZIA


Resoconto integrale del dibattito dell'aula
Oggetto del Consiglio n. 1947 del 29 maggio 1996 - Resoconto
SEDUTA ANTIMERIDIANA DEL 29 MAGGIO 1996
OGGETTO N. 1947/X Avvio delle procedure per l'attuazione delle
disposizioni per la sanzione o per la demolizione di opere edilizie
abusive. (Interpellanza)
Interpellanza Premesso che l'articolo 15 della legge 29 giugno
1939 n. 1497, a seguito delle competenze acquisite dalla Regione
Autonoma Valle d'Aosta, prevede che la Pubblica Amministrazione
regionale, nell'interesse della protezione delle bellezze naturali
e panoramiche, debba far luogo alla demolizione delle opere
abusivamente eseguite o al pagamento di una indennità equivalente
alla maggior somma tra il danno arrecato ed il profitto conseguito
mediante la commessa trasgressione;
Considerato che la succitata indennità deve esser fissata in
base a perizia redatta dagli uffici regionali (essendo state
trasferite le competenze di cui sopra del Ministero per i beni
culturali ed ambientali e dagli uffici del Genio civile alla
Regione valdostana;
Rilevato che, fino a tutt'oggi, nessun ufficio esperisce i
compiti di cui sopra e risultano sospese centinaia di pratiche
edilizie in attesa che la Pubblica Amministrazione regionale
determini e quantifichi l'indennità di cui sopra;
Considerato, altresì, che, nel contempo, nessun provvedimento
demolitorio risulta, allo stato, esser stato eseguito in materia
(vedasi, a titolo d'esempio, l'obbrobrio urbanistico costituito
dall'Albergo President di Valtournenche Fraz. Breuil);
il sottoscritto Consigliere regionale
Interpella
l'Assessore competente per sapere quali iniziative urgenti
intende promuovere o sta promuovendo per risolvere le problematiche
suesposte.
F.to: Dujany
Presidente Ha chiesto la parola il Consigliere Dujany.
Dujany (PVA) In questa materia della problematica inerente le
modalità operative attraverso le quali la pubblica amministrazione
dovrebbe sancire e quantificare il cosiddetto danno ambientale, ho
posto questa interpellanza perché occorre arrivare ad una chiarezza
di comportamenti.
Sul piano concreto, sussistono oltre un centinaio di pratiche
che devono essere valutate dalla pubblica amministrazione in merito
alla quantificazione delle sanzioni conseguenti al danno ambientale
sul territorio. In particolare, alla luce delle competenze
trasferite dallo Stato alla Regione e quindi dal Ministero per i
beni culturali ed ambientali, da un lato, e dall'altro del
trasferimento delle funzioni dell'Ufficio del Genio civile alla
regione valdostana, occorreva fin dalla legge di trasferimento,
legge n. 196/78, provvedere operativamente a dare esecuzione in
Valle d'Aosta a questa nuova competenza.
A tutt'oggi mi risulta che non sia ancora chiaro quale
assessorato risulti competente di quelle che erano le funzioni
anticipatamente eseguite dall'Ufficio del Genio civile e quale
assessorato debba invece occuparsi dell'elargizione di questa
indennità conseguente al danno ambientale apportato.
Ho ritenuto quindi opportuno interrogare l'Assessore competente,
al fine di conoscere con quali modalità si intende intervenire per
rendere operative queste competenze, da una parte. Dall'altra parte
ritenevo opportuno venire a conoscenza anche intorno alle modalità
con cui si intende dare esecuzione a provvedimenti di demolizione,
conseguenti sempre a danni ambientali apportati; facevo
riferimento, ma non è l'unico esempio presente sul territorio,
all'Hôtel President di Valtournenche, che mi pare abbia a monte un
ordine di demolizione che manca ancora di esecuzione.
Quindi la problematica è quella relativa alle modalità operative
per dare esecuzione a provvedimenti di tipo demolitorio o
sanzionatorio, conseguenti ad abusi che hanno gravemente
compromesso il nostro ambiente.
Presidente Risponde l'Assessore al turismo, sport e beni
culturali, Agnesod.
Agnesod (UV) La situazione riguardante le concessioni, quindi le
autorizzazioni per il paesaggio delle varie leggi, è una situazione
piuttosto complessa che si trascina da alcuni anni. É un settore
dove le emergenze si susseguono ad un ritmo abbastanza frequente.
L'ultima emergenza che abbiamo dovuto affrontare è stata quella sui
condoni, in conseguenza dell'ultimo soprattutto, perché quello del
1985 non poneva dei limiti di tempo, quindi non c'era
sollecitazione neanche da parte dell'interessato ad ottenere le
risposte.
Avevamo però in giacenza parecchie migliaia di pratiche ancora
del 1985, non solo in Sovrintendenza ma in tutti i comuni della
Valle, e poi ci siamo trovati con questo ultimo condono del 1995 a
dover dare le risposte entro un termine prestabilito.
Quindi è stato istituito dalla Giunta un gruppo di lavoro
formato da architetti e geometri esterni, che ha prodotto per
quanto riguarda quest'emergenza già un risultato che si può
ritenere positivo, perché ha dato l'avvio all'esame di tutte le
pratiche che erano in Sovrintendenza. Stanno arrivando da parte dei
comuni quelle che sono definite nei comuni stessi, quindi che sono
pronte per essere inviate all'esame del gruppo di lavoro.
Alcuni dati circa questa problematica: nel vecchio condono,
quindi riferito al condono del 1985, sul totale di 1123 pratiche
che erano giacenti ne sono state esaminate - pertanto pronte per la
risposta - 834; per quanto riguarda il nuovo condono tutte le 495
pratiche che erano arrivate in Sovrintendenza hanno avuto la
risposta. Perciò dobbiamo dire che rispetto a questo abbiamo una
situazione confortevole.
Se non è questo che può dare una certa soddisfazione, però se
andiamo a vedere la situazione in cui si trovano le varie
Sovrintendenze nel resto del Paese, soprattutto per questo
argomento del condono, siamo decisamente in una situazione molto,
ma molto migliore. Ne abbiamo spedite in questo momento 271; credo
che nel giro di 15 giorni, tre settimane, tutti i condoni del 1995
avranno la risposta.
Collegato con questo esiste il problema, sollevato, delle
sanzioni, che è venuto fuori con il passaggio delle competenze e
quindi con la conseguente abolizione del Genio civile. Siamo su
questa strada, abbiamo iniziato a lavorare per fare in modo che si
possa trovare una soluzione; è una soluzione che va ricercata non
tanto come Sovrintendenza in questo senso, perché assieme al
Sovrintendente va comunque abbinata una figura che debba sostituire
la figura del Genio civile.
Comunque è una problematica aperta, su cui siamo impegnati a
dare anche qui una risposta come abbiamo fatto per i condoni; non
si possono dare delle definizioni temporali perché è un argomento
piuttosto difficile, che coinvolge più servizi; posso però
rassicurare il Consigliere e il Consiglio dicendo che stiamo
lavorando e che nel giro del più breve tempo possibile -
definiamola in questo modo - riusciremo a dare le risposte e a
mandare avanti queste sanzioni per chi ha fatto degli abusi in
questo settore.
Presidente Ha chiesto la parola il Consigliere Dujany.
Dujany (PVA) Prendo atto e riconosco all'Assessore che
effettivamente sul problema del condono edilizio sta portando a
soluzione questa problematica in modo molto solerte.
La problematica invece che avevo posto oggi è di altra natura, e
lo ha confermato lo stesso Assessore, dicendo che questo è un
problema di Governo regionale, non è un problema che riguarda
esclusivamente il suo Assessorato.
Condivido questo tipo di valutazione, perché anche sulla base di
quanto riferiscono i suoi uffici, evidentemente l'ente che
individua un abuso - e quindi la Sovrintendenza che individua
questo abuso - non può essere quello stesso organo che poi
quantifica l'indennità conseguente alla sanzione da applicare
attorno a questo abuso.
Allora la problematica che sono costretto a ripetere e a
riproporre è quella di conoscere esattamente quale sia
l'Assessorato e l'ufficio competente che individuano l'abuso - e
questo lo sappiamo - quale sia quell'altro ufficio che invece
provvede a determinare le indennità in base a perizia redatta dagli
uffici regionali, e quale sia poi in ultimo l'organo che emette il
provvedimento definitivo. L'Assessore oggi mi richiede in sostanza
del tempo; sono disponibile ad aspettare, riproporrò l'argomento
dopo 60 giorni, nell'ipotesi in cui non emerga nessun tipo di
soluzione.
