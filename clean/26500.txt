Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 294 del 31 ottobre 1972 - Resoconto
OGGETTO N. 294/72 - Istituzione di una colonia marina
regionale. (Approvazione di Mozione)
Montesano (P.S.D.I.)
- Allora, che dei sottoscrittori
illustra la mozione?
Tonino (P.C.I.)
- Per questa mozione io dichiaro di non
aver nulla da illustrare in quanto è un problema che è già stato
discusso in questo Consiglio e sono ansioso di sentire
dall'Assessore ciò che dice in rapporto a quanto la mozione
richiede e poi risponderemo dopo. Tanto la discussione qui sopra è
già stata fatta una volta.
Benzo
(D.P.)
- Di questo problema i Signori
Consiglieri sanno che noi avevamo discusso, l'anno scorso e, da
allora, la Giunta, e il sottoscritto unitamente all'Assessore
Chantel, abbiamo provveduto ad una ricerca sistematica delle
località ove questa colonia poteva essere fatta.
Dopo una lunga ed esauriente, diciamo, ricerca di questi luoghi
e di una serie di - come si possono definire? - di atti che ci sono
stati trasmessi, in vendita, di queste località, o di zone già
costruite o di zone di terreni ancora da costruire, si era fatta
una varia cernita per la ricerca di una soluzione migliore.
Erano rimaste in possibilità di soluzione tre aree non lontane
dalla zona di Imperia. In queste aree ci recammo, io, l'Assessore
Chantel col medico regionale proprio per avere degli incontri
diretti, sul luogo, coi singoli proprietari e renderci conto anche
di persona di quali potevano essere gli sviluppi di questa
situazione.
Successivamente, purtroppo, da parte di alcuni proprietari - e
di questo meglio potrà dirvi l'Assessore alle Finanze che ha poi
direttamente trattato la questione dal punto di vista patrimoniale
- c'è stata una marcia indietro per la vendita diretta alla Regione
di queste aree.
Ci siamo quindi trovati, negli ultimi mesi, in una situazione
carente, totalmente, in zone vicine, cioè lungo la riviera ligure
di aree o di fabbricati che potessero servirci per questa
istituzione della nuova colonia marina regionale.
Premetto anche che abbiamo continuato lo stesso questa ricerca
pur all'inizio dell'anno, quando avevamo fatto il discorso, avevamo
dei problemi molto più urgenti trattandosi di uno stanziamento di
notevoli entità e avendo le preoccupazioni che avevamo per la
questione della Bassa Valle.
Comunque noi abbiamo continuato, proprio per poter portare al
Consiglio degli elementi validi per poter poi decidere in merito
alla questione. Ecco questo è il punto.
Attualmente, la Giunta regionale, dopo le nostre dichiarazioni
ed in particolare dell'Assessore Chantel ha dato mandato al
sottoscritto e all'Assessore Chantel di ricercare, in altre zone,
perché non è più possibile, in quella fascia marina, di ricercare
in altre zone dei terreni o dei fabbricati che possano essere
adibiti a questo tipo di colonia, che come sappiamo è di tipo
scolastico e quindi annuale.
Io pregherei l'Assessore Chantel di dire la parte, che a lui
compete, al Consiglio.
Chantel
(P.S.I.)
- Riassunto della zona che va da
Savona fino a Ventimiglia. Noi avevamo acquistato, a suo tempo, un
arenile e un piccolo pezzo di terreno per poter trattare poi in un
secondo tempo il complesso che avrebbe dovuto permettere di fare
una vera e propria colonia sia temporanea che permanente.
L'arenile esiste ancora. L'unica cosa che non è stata chiara è
che nell'atto di acquisto e nella relazione si dichiarava che c'era
un passaggio che poteva unire la località - oggi "di sopra" piccolo
pezzo di uliveto - a quella che avrebbe dovuto diventare la
spiaggia della colonia.
Ora, in realtà, questo passaggio - e credo che a nessuno gli
salterebbe in testa di pigliarsi la responsabilità di far
traversare una o due volte al giorno l'Aurelia a dei bambini, io
non l'attraverserei manco come adulto e non come bambino, vero, a
una massa di bambini, per andar sotto nell'arenile.
A prescindere da questo fatto, lì, un costruttore aveva cambiato
la località e la costruzione, perciò avvisato, siamo andati a
vedere per tutelare i nostri diritti, l'atto notarile non è chiaro,
non solo, ma effettivamente il passaggio era un letto di un
torrente, un greto di un torrente con sottopassaggio ferroviario.
Comunque l'arenile oggi c'è, ma non c'è nessuna possibilità di
usufruire a monte di terreni perché al vecchio proprietario è
subentrato un nuovo proprietario il quale gli ha buttato dentro un
paio di miliardi e ha trasformato tutto in serre riscaldate, ecc.
ecc. perciò non c'è da sognarsi di poter comprare un terreno in
quella località; c'è vicino un albergo, "Cavalluccio Marino", il
quale potrebbe prestarsi per essere trasformato in una colonia, ma
allora siamo solo sulla colonia estiva e non su quel che si voleva
fare giustamente una colonia permanente per poter mandarci
d'inverno i bambini che ne hanno assoluta necessità, bronchitici
cronici, ecc. ecc., per poi d'estate mandare a turno questi in
montagna eventualmente e servirsene come colonia marina.
Questa la situazione di quelle che erano le ex proprietà; sulle
nuove proprietà trattate si era trattata di una - guardo gli
appunti scusate -  di una proprietà, un arenile che si trovava
all'incrocio del torrente Frido, sempre nella zona di Imperia, cosa
è capitato? Che mentre in un primo tempo chiedevamo 36 milioni,
prima di concludere per l'arenile bisognava contemporaneamente
concludere per i terreni a monte che dovevano servire per il resto
della costruzione, ad un bel momento il proprietario, d'accordo o
non d'accordo, l'ha passato ad un impresario, non solo ne ha
chiesto 40 milioni, ma addirittura pretendeva che qualunque lavoro
fosse fatto doveva essere dato a quell'impresa, aggiungere che a
questo momento sia andato a vedere i piani regolatori, il piano
regolatore della zona permetteva solo una costruzione, una cubatura
uguale alle baracche già esistenti, senza toccarne le
strutture.
Di sopra c'era un certo Barni che avrebbe potuto venderci i
terreni, ma in un secondo tempo, dopo aver fatto una offerta di 5-6
milioni al metro, ad un bel momento ha comunicato che lui alla
Regione non voleva vendere, ad un ente pubblico, perché tutti i
soldi sarebbero stati denunciati e che lui di questo affare qui non
ne voleva sapere, e perciò ha rotto la questione, ecco questa è una
delle risposte, quando già uno aveva fatto affidamento, dove si era
andati a vedere, calcolare, ecc. qui questi metri possono servire
ecc. la risposta è stata questa; ah un momento, voi il contratto
denunciate tutto, eh dico, per Dio, siamo una amministrazione
pubblica! Non possiamo mica denunciare i contratti a metà! Ah dice,
ma io a quelle condizioni lì non vendo.
L'altra proprietà che siamo andati a vedere c'era a monte a
questa proprietà, dove c'era già un castello delle case coloniche,
ecc. ecc., quando siamo andati a vedere sul piano regolatore è
ritenuta zona agraria per cui tu non puoi farci niente, ecc. C'è da
aggiungere che tutti i Comuni della Liguria che partono da Genova e
vanno avanti non vogliono colonie, perché è loro interesse di non
avere colonie; perciò sia nei piani regolatori sia in tutte le
altre attuazioni ci mettono i bastoni in mezzo alle ruote nel
limite possibile che il Comune può fare per difendersi dalle
colonie.
Arrivati a questo punto è perfettamente inutile continuare a
perdere del tempo, dei quattrini e delle passeggiate in quella
zona; io ritengo che se siamo tutti d'accordo noi dobbiamo pigliare
in considerazione da Ceva fino a Livorno e prima di essere arrivati
a Livorno, senza dubbio troveremo delle proprietà che ci servono,
che costano molto meno dove troveremo molto meno ostruzionismo da
parte dei Comuni e dove potremo ottenere quello che noi vogliamo,
cioè una scuola permanente tipo colonia per i bambini che ne hanno
bisogno, per l'inverno, ecc. e che nello stesso tempo si presti a
turni di colonia estiva.
Io ritengo che solo se noi ci indirizziamo da Genova, da La
Spezia in giù riusciremo a risolvere il problema. È un problema che
comporterà una maggior distanza, ma oggi ci sono le autostrade, ci
sono i mezzi di comunicazione più rapidi e io ritengo che per
trovare una cattiva soluzione da una parte sia molto meglio trovare
una buona soluzione dall'altra anche se le distanze sono
maggiori.
Se il Consiglio è su questa posizione e allora ci diamo da fare,
io invito chiunque qui nel Consiglio che conosca delle località o
abbia delle relazioni ecc. per offerte di terreno, io ne ho già
qualche d'una, c'è ad esempio il Comune che ha riservato tutta una
zona proprio per impianti di questo genere, e allora in quella zona
qui, da qui a Livorno, avremo la possibilità di trovare il terreno
che ci serve, lo pagheremo meno di quello che pretendono in
Liguria, vero, e riusciremo probabilmente a portare, a varare
questo problema che risale addirittura prima della Giunta
Marcoz.
Dolchi (P.C.I.)
- Brevissimo, per dire che dobbiamo
constatare un certo ritardo in questa iniziativa, iniziativa che
aveva sempre trovato il Consiglio unanime nel ritenere necessaria
l'istituzione di una colonia marina.
Direi che siamo indietro proprio se guardiamo anche iniziative
di altre Amministrazioni pubbliche, direi che non c'è Comune o
Provincia che non abbia sentito questa necessità e che non abbia
risolto il problema. Ma non stiamo a piangere sulla colonia non
fatta e abbandoniamo, ritengo, decisamente la soluzione che era
stata annunciata tante volte in questo Consiglio del terreno di
quell'arenile su cui ci cullavamo tanto, non essendo mai andati sul
posto a vedere e non sapendo che era un limitatissimo pezzo di
arenile separato da quel sottopassaggio che non era poi neanche un
sottopassaggio, ma sembra sia lo scarico delle acque che separa
l'arenile dal piccolo pezzo di terreno a suo tempo comperato.
Direi che gli anni che sono passati, si va beh mettiamoli a
frutto, cioè cerchiamo di vedere come altre amministrazioni che si
sono mosse in questo settore per queste iniziative hanno fatto e
facciamo tesoro delle loro esperienze, dei loro risultati positivi
da loro acquisiti.
Ecco, direi se è possibile, facendo tesoro delle esperienze
degli altri e del tempo che abbiamo perso che ci mette in
condizioni di fare a 25 anni di distanza quello che forse si poteva
fare molto tempo fa, ecco non parliamo più, secondo me, di colonia,
esclusivamente per bambini e di colonia permanente.
Dico questo perché allora, anche la scelta del luogo è collegata
a questa nuova visione, se il Consiglio è d'accordo di prenderla in
considerazione. Questa nuova visione che potrebbe essere quella di
una casa di riposo, di una casa che possa ospitare, di volta in
volta, proprio per l'organizzazione che, in base alla costruzione
si può dare alla vita della casa di riposo stessa e bambini nel
periodo estivo e adulti nel periodo invernale o nel periodo
autunnale e primaverile.
Ecco, io penso che se ci orientiamo in questo senso la scelta
del luogo è abbastanza importante. Io non ho niente in contrario
che si abbandoni la riviera di ponente per rivolgere l'attenzione
alla riviera di levante ed eventualmente anche alla zona di La
Spezia. Noi abbiamo un'esperienza: avevamo, come Comune di Aosta la
colonia marina a La Spezia - anche se comportava un paio di ore di
più di viaggio - era comunque una colonia che aveva dato dei
risultati positivi proprio anche per il retroterra che offriva ai
bambini in colonia, cioè al mare c'era anche poi un retroterra dei
boschi che permettevano il trascorrere completo della giornata
all'aria aperta e non sempre solo sulla spiaggia come capita per la
riviera adriatica.
Ecco, non vorrei prolungarmi. Mi sembra che valga la spesa che
il Consiglio, soprattutto la Giunta, orientino la loro attenzione
sulla possibilità, necessità, di fare - in seguito a questo ritardo
- un passo in avanti nell'affrontare questo problema e concepire la
costruzione dell'immobile e la cosiddetta colonia con una visione
più completa, cioè che possa essere utilizzata per tutto l'anno.
Quindi, invece che grosse camerate, che oramai sono superate anche
nel concetto, ecc. ecc., camere più piccole che possano essere
facilmente controllabili anche dagli istruttori, dagli incaricati,
dai vigilatori e dalle vigilatrici e quindi soluzioni che
permettano con brevissime, rapidissime e non costose trasformazioni
- posso fare un esempio - ci sono degli armadi metallici, per
esempio, per i vestiti dei coloni che con lievi spostamenti possono
a loro volta, ancora maggiormente dividere queste stanze e farsi
che diventino delle camere singole o a due persone. In modo da
trasformare, nel corso dell'anno, quella che può essere la colonia
estiva classica, come la si concepisce per i bambini nel periodo
estivo, in casa di riposo per tutto l'anno.
Ecco, questa, è un po' la raccomandazione che io farei alla
Giunta. Perfettamente d'accordo che si abbandoni oramai quel
terreno insufficiente e inadatto e si faccia il più possibile
rapidamente una nuova scelta.
Tonino (P.C.I.)
- Ma, a parte le cose che avevamo
richiesto noi nella delibera della mozione, cioè di riferire in
Consiglio i passi che sono stati fatti durante questi passati 18
mesi, a me è parso che dei passi sono stati fatti, no? Ricerca
sistematica di varie località, lunga, esauriente richieste;
acquisto di terreni, non so, da quella parte chiamata arenile, tre
aree vicine ad Imperia, un albergo, si sarebbe trovato, che però
poteva servire solo per l'estate e non per l'inverno.
Una certa marcia indietro dei proprietari, che prima erano
disposti e poi non erano più disposti. Conclusione: che la colonia
marina è ancora lì in alto mare e quindi penso di avere fatto bene
a presentare questa mozione proprio perché, a conclusione di questi
18 mesi di attesa tra interpellanza o mozione, a questa, la realtà
è che non abbiamo ottenuto nulla ancora.
Quindi, a parte le considerazioni fatte già dal Capo gruppo
Dolchi sulle quali io concordo sia per quanto riguarda le
particolarità tecniche che ha voluto dare, su quello che dovrebbe
essere questa colonia, la raccomandazione, io penso che la mozione
sia sempre valida, l'impegno che la Giunta, ed in modo particolare
l'Assessore deve prendere da questa mozione, è quella di arrivare a
conclusione di queste cose. Altrimenti si aggiunge un'altra di
quelle già tante discriminazioni involontarie - diciamo pure
involontarie - tra i minori della città di Aosta e minori della
Valle, alcuni hanno la possibilità di recarsi alle colonie d'estate
ed altri che non hanno questa possibilità. Mentre una colonia
marina estiva regionale, dà la possibilità ai diversi minori della
Valle d'Aosta di frequentarla.
Quindi tutta la raccomandazione mia è questa validità della
mozione, è l'impegno che la Giunta deve prendersi per portare a
termine questo problema.
Benzo
(D.P.)
- Due piccole osservazioni.
Innanzitutto, Consigliere Tonino, lei sappia che la ricerca - come
ha detto Chantel prima - è stata effettuata lungo tutta la riviera
e di Ponente e di Levante.
Noi abbiamo avuto 40 segnalazioni di località e posti, per
essere molto chiari. Da queste si è fatta una cernita di località
diverse, in tre tipi di fabbricati o di luoghi. Sono rimasti in
piedi e quindi, Consigliere Dolchi la parte che riguarda il vecchio
arenile, la prima volta che ero stato già a visitarlo questo era
scartato, era impossibile costruire su quel pezzettino di terreno
che aveva acquistato la Regione non so se 10 o 12 anni fa. Non
solo, ma ho visto questa specie di colatoio che è quel sottopasso,
e l'impossibilità di acquistare quell'altro terreno, e quindi
questo era già stato scartato da quando abbiamo - noi come
Consiglio - detto che volevamo la colonia permanente nella zona più
vicina possibile alla nostra Regione. Ben è vero che altre
amministrazioni comunali o di pianura o di mezza collina, più
vicini a certi luoghi, hanno gravitato o verso la zona adriatica o
verso la zona del basso tirreno. Noi avevamo questo mandato ed
abbiamo continuamente cercato quella. Eravamo arrivati quasi ad una
soluzione proprio nella zona della Valle di Prino - il che è un
altro discorso ancora - dove purtroppo non è dovuto a noi se i
proprietari si sono rifiutati di vendere alla Regione.
Ecco, quando ci siamo trovati in quella situazione, ed i nostri
tecnici, che avevamo ancora mandato a vedere in alcune zone
previste dai piani regolatori di quei centri liguri, quali erano le
possibilità di costruzione, ci hanno risposto con esauriente
relazione, a me e all'Assessore Chantel, che ciò non era più
fattibile perché erano destinate, come ha già detto prima
l'Assessore alle Finanze, ad aree agricole, nei loro piani
regolatori, abbiamo portato in Giunta la questione e la Giunta -
ecco perché oggi, bene ha fatto lei, ma avremmo comunque continuato
questo impegno che avevamo preso - la Giunta aveva dato mandato di
ricercare nuove soluzioni al di sotto della Riviera di Ponente, per
essere molto chiari, perché nella Riviera di Ponente non c'è. O
trova dei vecchi casermoni o si trovano delle modestissime
aree.
Quindi impossibilità di costruzione di un certo tipo di casa,
che io non chiamerei casa di riposo, ma modernamente chiamiamolo
pure "soggiorno scolastico e di vacanza" a seconda se adibito a
scuola durante i mesi invernali e a vacanza dei nostri ragazzi nei
mesi estivi.
Andrione (U.V.)
- Soggiorno obbligato ...
(ridendo)
Benzo
(D.P.)
- Soggiorno obbligato... se studiano
volentieri al mare e prendono l'aria marina perché ne han bisogno,
diventa un problema di salute per i nostri ragazzi.
Ramera (D.C.)
- Io non sono d'accordo con taluni
interventi e precisamente con quanto si è detto di ricercare da La
Spezia a Livorno perché ritengo che la zona non sia adatta per una
colonia permanente e secondo non sono d'accordo con quanto ha detto
il Capo Gruppo comunista il quale vorrebbe fare d'inverno una casa
di soggiorno per adulti e allora cade lo scopo di fare una colonia
permanente.
Insomma, qui, in questo Consiglio, abbiamo sempre sentito dire
che i nostri ragazzi, soprattutto quelli della montagna, quelli
della periferia della Valle, avevano bisogno di soggiorni marini e
adesso li manderemo solo in estate! Con le possibilità, non so
quali, visto che non abbiamo ancora una soluzione.
Certo è che, se dovessi dire personalmente, mi stupisce che in
15 anni il famoso arenile con retroterra piccolo non sia stato
ampliato. Perché, può darsi benissimo che in questo ultimo periodo
i proprietari non abbiano più intenzione di vendere però mi
stupisco, eh, io posso, almeno personalmente stupirmi, dato che non
c'ero in tutto questo arco di tempo che va dal 1957 ad oggi, come
mai non sia stato allargato. E, al tempo stesso, mi stupisco anche
che non si trovi. Giuro che mi stupisce, perché una Amministrazione
regionale ligure per trovare altrettante possibilità, come ce l'ha
la Liguria di venire in Valle d'Aosta, se non altro dal punto di
vista di cordiale rapporto, mi stupisce.
Perché, o la colonia si fa in zona veramente climatica che
serve, altrimenti, allora potremmo andare anche noi sull'Adriatico,
ma voi sapete benissimo che sull'Adriatico d'inverno, forse fa
freddo più che ad Aosta. Quindi dobbiamo farla nella zona dove
serve. La zona dove serve sarebbe la Riviera di Ponente. Al massimo
si può trovare, in un piccolo raggio tra Genova e La Spezia, perché
ci sono ancora condizioni climatiche ottime. Ma questo è lo scopo
per cui noi vogliamo che la Regione acquisti delle aree per fare
una colonia permanente; perché, altrimenti, potremmo anche
suggerire di metterci d'accordo con la Cogne, che la colonia di
Cavi di Lavagna mi sembra abbastanza ampia, semmai di vedere di
ampliare quella, se ci sono delle disponibilità. Perché io ritengo
che nella colonia di Cavi di Lavagna ci siano delle disponibilità.
Naturalmente tutto sta a vedere se dalle cifre che l'Assessore
Benzo molto probabilmente ha più di me, questo è chiaro, quanti
sono i ragazzi che si prevede di dover ricoverare in inverno per la
scuola...
(voce:
250
)
...allora non si può fare un
accordo, naturalmente, con la Cogne. Se fossero una cinquantina io
penso che si potrebbe ampliare.
Comunque io ritengo che proprio da un accordo, da un sondaggio
della Regione con amministrazioni comunali, adesso che abbiamo la
Regione Liguria, si potrebbe vedere proprio perché la Liguria ha,
nella nostra Valle, un paio di colonie notevoli a La Thuile e in
Val d'Ayas e quindi, praticamente, vediamo di accordarci, di vedere
come noi veniamo incontro a certe loro esigenze, che loro almeno ci
vengano incontro nel reperire l'area possibile.
Questo mi sembra che sia, non so. Ognuno di noi, poi, se potrà
avere notizie, potrà farle avere senz'altro. Perché qui si tratta
di venire incontro alle esigenze dei ragazzi.
Però io sono contrario a che non si crei la colonia permanente,
perché per fare delle colonie estive è molto facile. Abbiamo 8 mila
km. di coste e quindi è molto facile creare una colonia estiva, ma
una colonia permanente va creata esclusivamente in zona climatica
idonea.
Benzo
(D.P.)
- ...quello che ho detto io. Io ho
parlato appunto di soggiorno scolastico, la colonia permanente
resta valida, sia ben chiaro. L'unica cosa, voglio dirle, lei,
quello che ha richiesto sotto il piano del contatto, del colloquio
con le amministrazioni, le abbiamo prese, abbiamo avuto dei
contatti con l'Amministrazione provinciale di Imperia che era la
zona del tutto interessata. Si sono mosse, tramite anche altri
organismi, la Prefettura abbiamo interessato per queste aree che ci
erano state segnalate. Non c'è stata possibilità. Credi, che
nell'esempio, cioè nella lunghissima serie di colonie, o già
costruite o di terreni possibili per fare la nostra colonia non
sono rimasti che i terreni della vallata del Breno. Sembra strano,
non esistono arenili e quindi...
Ramera (D.C.)
- Solo una cosa. Guarda che io adoro il
pezzo di Grimaldi che si trova subito dopo i giardini Hanbury,
prima del confine, e credo che sia tutto da costruire. Perché ogni
anno che vado a passare qualche giorno vedo sempre notevoli
ampliamenti di costruzioni, quindi è un Comune che dà delle
possibilità enormi e costa pochissimo ancora il terreno vicino a
San Remo, Bordighera, Ospedaletti.
(parlano insieme)
Benzo
(D.P.)
- Si ricerca, perché, più che fare
delle ricerche tramite le Amministrazioni anche comunali, per
esempio, siamo andati direttamente al Comune di Imperia. Avevamo
ottenuto, anche in Imperia stessa, c'era una certa possibilità che
poi non è stata possibile concretizzare, cioè c'è stata
un'approfondita ricerca.
Potrà ancora venir fuori. Vi faccio un caso, per esempio. Ci
sono delle colonie già costruite, la colonia Ambrosiana verrà messa
in vendita, sono stato a visitarla con il medico regionale. Sono
colonie da 1.000 posti. Sono quei casermoni! Non hanno più quei
concetti che, giustamente, esprimeva Dolchi, per cui vanno fatti
dei tipi di soggiorni climatici scolastici invernali, logicamente.
Nella zona vicina a Torre del Mare, meravigliosa.
Ma io mi immagino, immaginate, vedere questi mille bambini
d'estate, in quell'immenso salone a mangiare come si mangia,
insomma. Sono istituti, sono vere e proprie raccolte di ragazzi che
però non danno quello che noi desideriamo.
Ora, quindi, se ci fosse qualche segnalazione, se tu hai
qualcosa da segnalare in quella zona, con l'Assessore Chantel siamo
disponibili ad esaminare ancora quello che ci viene messo in
condizioni. Però, purtroppo, non abbiamo trovato e cercheremo di
vedere altre zone ancora.
Mappelli (D.C.)
- Ma, io non so cosa, intanto devo
precisare che un anno e mezzo fa, con le dichiarazioni dell'Ing.
Benzo sembrava che la cosa fosse fatta, perché la mia mente non è
offuscata - come dice Bordon - allora sembrava che gli aiuti
internazionali erano già a nostra disposizione per la
progettazione, insomma si stava già trattando ed era già tutto
fatto.
Ora, io invece ritengo, innanzitutto: primo discorso - al fine
di essere chiaro - che la questione Genova-Livorno, Chantel,
bisogna andarci molto piano perché se noi vogliamo fare una colonia
che serva tutto l'anno, evidentemente vi sono questioni climatiche,
di distanza, ecc.
Non so cosa vi abbia potuto rispondere l'Amministrazione di
Imperia, però a me risulta che tra Cervo e Diano Marina vi sono
delle ampie, grandi zone ancora edificabili...
(Benzo:
non
hai che da segnalarcele
)
...ora a me risulta che tra Cervo e
Diano Marina ci sono delle zone ancora disponibili e pertanto
piuttosto il discorso di fondo, anche qui, è un altro: che cosa si
intende fare? Quando si parla di casa di riposo oppure di
armadietti, ecc. e ho il timore che non è, è un sistema come un
altro per deviare in parte il problema.
Io ritengo, ed era anche questo, Ing. Benzo, un impegno, che per
questo problema si doveva creare una Commissione, di cui tutto il
problema... - sì, sì, dirò date e quando è stato - una Commissione
che doveva esaminare tutto il problema dell'assistenza in generale
per riordinare, ristrutturare tutto il problema
dell'assistenza.
Benzo
(D.P.)
- Ma non c'è già la colonia
permanente marina?
Mappelli (D.C.)
- La colonia permanente marina è un
problema che, secondo il tuo avviso, probabilmente non centra con
l'assistenza; però per me sì, e difatti il fatto lo dimostra che
per te non è un problema di assistenza perché fino ad oggi non è
stato risolto assolutamente niente in questo senso.
Comunque desidero ripetere che se noi vogliamo mantenerci fermi
sulla Liguria di Ponente, io sono convintissimo che abbiamo delle
possibilità di venirne fuori; si tratta però anche qui, dico e
ripeto, di chiarire che cosa noi vogliamo fare, perché ancora una
volta ho l'impressione che le idee chiare in questo senso non ci
sono, e voglio essere più preciso: è da anni che la Pontificia si
trova in grandi difficoltà per portare avanti il discorso dei
bambini in estate, ora a Diano Marina, ecco perché io parlavo tra
Cervo e Diano Marina, perché sono venuto a sapere, così ultimamente
quando la Pontificia ha dovuto andarsene da Diano Marina, che
probabilmente se conoscete, allora dovete sapere che se avessero
avuto dei fondi avrebbero potuto in quella sede e in quell'ambiente
fare qualcosa di nuovo...
(voce dell'Ing. Benzo)
...ma non
quello, non parlo di quello, dico costruire, non so se parlo
greco!
Benzo
(D.P.)
- Terreno di Diano Marina.
Mappelli (D.C.)
- Sì, terreno di Diano Marina - comunque,
guardate, ancora una volta devo prendere atto che in questo senso
non si è fatto assolutamente niente, e quel che è peggio, non si
hanno le idee chiare su quello che si crede che si debba fare.
Dolchi (P.C.I.)
- Due cose brevissime, primo, ecco quando
si sente il collega Mappelli sembra sempre che il collega Mappelli
nel periodo 1966 fino ad oggi sia stato all'opposizione e i suoi
rilievi sono fatti con la citazione di dati e di suoi particolari
ricordi come se i problemi che si affrontano riguardassero una
Amministrazione che ha retto, una Amministrazione che ha retto la
Regione di cui non facesse assolutamente parte; ecco no, una breve
considerazione.
Mi sembra che alcune cose che dice il collega Mappelli sarebbero
valide se lui non fosse stato Assessore per tanti anni, proprio
Assessore di questi problemi; vorrei fare una precisazione al
collega Ramera: sono d'accordo anch'io, e ripeto, per chiarire il
concetto, sulla colonia permanente per bambini, diciamo per esempio
dai 6 agli 11 anni, cioè per le cinque classi delle elementari.
Ecco la mia preoccupazione, dato che siamo così in ritardo, era che
non si realizzassero assieme alla colonia permanente anche quelle
necessarie iniziative collaterali riguardanti l'istruzione
pubblica, la scuola, per tutto l'anno, se intendiamo fare una
colonia per tutto l'anno; e allora mi permettevo di citare esempi
di altre Amministrazioni Comunali, per esempio il Comune di
Collegno ad Arpuilles, dove, non essendo ancora in grado di fare
per i bambini di Collegno la scuola tutto l'anno in montagna e
quindi una colonia permanente, ha però costruito un immobile,
utilizzabile tutto l'anno anche per il soggiorno di persone adulte
o di ragazzi, che non comportano tutte quelle complicazioni per
quanto riguarda lo studio, durante il periodo invernale.
Certo che, se riteniamo possibile fare, con una certa rapidità
il passo in avanti completo, riteniamo che si possa costruire, e
allora dobbiamo costruirla proprio; avere questa ferma intenzione e
attuarla con rapidità una colonia, uno stabile che possa ospitare i
bambini tutto l'anno, teniamo anche conto delle conseguenze che il
periodo invernale porta dal punto di vista scolastico ai bambini
che risiedono nella colonia.
La mia proposta era, in attesa di questo, non dimentichiamo che
esperienze di altre Amministrazioni ci insegnano come è possibile
lo stesso utilizzare l'immobile per tutto l'anno mandando altri
cittadini, nel nostro caso abitanti della Valle d'Aosta bisognevoli
di cure marine durante il periodo invernale.
Savioz (P.C.I.)
- Vorrei ripetere un momento quanto ha
detto Ramera prima. Conosco anch'io personalmente quel terreno,
quell'ampio terreno, ampissimo terreno che si trova in una
posizione del tutto particolare, che fino adesso non è mai stata
utilizzata per il semplice motivo che in quella zona non c'è ancora
l'accesso al mare, sappiamo benissimo il perché della strada e
della montagna e della friabilità, ecc. ecc. ecc.
Zona che io ho visitato diverse volte, sia perché è una zona
bellissima e sia perché avevo degli amici che abitavano in quella
zona. Quindi la conosco discretamente.
Indubbio che in quella zona sono anch'io del parere che
bisognerebbe comunque fare un sopralluogo e vedere di parlare con
chi di dovere.
Io però mi permetterei di suggerirvi di non rivolgervi tanto
alle amministrazioni perché le amministrazioni in questo caso qui
non vi daranno un gran che di apporto.
Bisogna rivolgersi a quelle agenzie che hanno lo specifico,
direi, compito di ricercare per privati e per amministrazioni
terreni necessari. Spenderemo qualcosa per il loro compenso ma
almeno andremo un passo più rapido e più sicuro.
Qualche anno fa, io mi ero interessato non di questo problema,
per un'altra questione, cioè per un problema alberghiero e avevo
trovato nella zona di Bordighera, nella collina di Bordighera, ci
sono due complessi alberghieri molto vecchi che sono da abbattere
completamente, sono due grandi alberghi che risalgono a duecento
anni fa forse e che sono stati letteralmente abbandonati per cui i
proprietari, siccome sono diversi proprietari e allora avevano
delle difficoltà a mettersi d'accordo e pretendevano di avere i
soldi tutti in un colpo da solo, motivo per cui non hanno mai
venduto, questo fino a qualche anno fa. Adesso non so se hanno
concluso, venduto, ratificato, ma se si potesse vedere un momento
in quella zona, sarebbe certamente un piccolo paradiso terrestre
per i nostri bambini. Meglio di quello non si potrebbe
chiedere.
In secondo luogo la zona indicata prima dal Consigliere Ramera
che è anche quella una zona molto buona, molto ben esposta,
soleggiata ecc. ecc. con qualche difficoltà per accedere al mare,
ma il mare interessa poi relativamente, quello che interessa è di
avere l'aria marina e cioè di essere nella immediata vicinanza del
mare dove lo iodio si può assorbire benissimo senza bisogno di
andare dentro l'acqua perché poi tanto i bambini dentro all'acqua
li lasciano quei pochi minuti e non è quello che risolve il
problema, almeno, mi è sempre stato detto questo da parte dei
sanitari, preciso, da parte dei medici.
Quindi, si capisce che il problema di una colonia estiva a noi
non risolve un gran che, io sono molto perplesso perché una colonia
estiva, francamente non risolve il nostro problema. Il nostro
problema è una colonia permanente a tutti gli effetti. E anche
l'altra idea di mettersi in contatto con la Cogne per la colonia di
Cavi, io la colonia di Cavi l'ho visitata tre volte quando ero
sindaco di Aosta. A mio modesto avviso un certo allargamento
sarebbe possibile perché hanno un determinato territorio, quello
che invece, diventa un po' più problematico, anche lì, è l'accesso
al mare e la spiaggia disponibile che è molto piccola. Quindi
aumentare il numero dei bambini diventerebbe, ma anche quello si
potrebbe tentare di fare e poi su tutto il resto io non dico
niente, ma certo che abbiamo perso il treno e l'abbiamo perso in un
modo del tutto banale, perché quando ci è venuta la possibilità di
comperare l'entro terra, non l'abbiamo comperato e non andiamo a
cercare la colpa di chi sia o del perché e del per come, mettiamoci
una pietra sopra come diceva Dolchi prima e non ne parliamo più.
Però quando Maschio ha comperato quell'arenile di cui voi parlate,
che poi tra l'altro in quel momento non era un arenile, io ho fatto
parte della Commissione che è andata sul posto per comperare quel
pezzo di terreno e allora era una spiaggetta riguardevole con il
pezzo di terreno annesso. Ma poi voi sapete che il mare in quella
zona rosicchia tutti gli anni e adesso, dopo che è stata
abbandonata completamente, si capisce, ormai, non c'è più niente,
quindi se trovate qualche merlo che ve la compra, vendetela...
(voce di Chantel)
...e allora vendetela perché tanto lì non
si potrà mai più far niente.
Quindi io raccomanderei proprio caldamente questa questione,
fare un passo in quelle due località, non è che ci porti via tanto
tempo, Assessore Benzo, io credo che un viaggetto in quella zona
possa essere fatto, rapidamente e vedere se è possibile realizzare
qualcosa.
Montesano (P.S.D.I.)
- Allora chiudiamo gli interventi e
passiamo alla votazione della mozione ed esorto i Consiglieri a
tener presente che abbiamo ancora quattro o cinque oggetti e la
speranza di chiudere questa sera l'ordine del giorno.
Chi è favorevole alla mozione alzi la mano, contrari? Astenuti?
Il Consiglio approva.
Allora si ritorna indietro all'oggetto 29.
