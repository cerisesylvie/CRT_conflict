Classificazione
TRASPORTI E VIABILITÀ
Aeroporti



Oggetto del Consiglio n. 2879 del 11 luglio 2007 - Resoconto
OGGETTO N. 2879/XII - Criticità nella realizzazione del Piano
di ristrutturazione e riconversione dell'area autoportuale.
(Interpellanza)
Interpellanza
Premesso che:
-
nel 1993 il Consiglio regionale ha approvato il Piano di
ristrutturazione e riconversione dell'area autoportuale nei Comuni
di Pollein e Brissogne;
-
nel 1995 il Consiglio regionale ha definito le tipologie di
attività economiche collocabili nell'area e i criteri di selezione
delle richieste di insediamento, demandando successivamente
all'Autoporto S.p.a. (società controllata indirettamente dalla
Regione) il compito di vagliare le proposte
imprenditoriali;
-
la Giunta regionale intende attualizzare il Piano in
oggetto, "mediante analisi di marketing strategico, preordinate
alla realizzazione del marketing operativo", oltre a estendere
l'utilizzo di spazi non ancora locati ad altre tipologie di
attività economiche;
-
i titolari di spazi commerciali presso la galleria
Les Corbeilles (modulo di raccordo), hanno da tempo accertato e
segnalato l'esistenza di diverse criticità strutturali;
-
i commercianti medesimi, visto il perdurare di tali
criticità e nell'intento di individuare una soluzione condivisa,
hanno trasmesso una proposta articolata ad Autoporto S.p.a., al
Presidente della Regione, all'Assessore regionale delle
Partecipazioni regionali e al Presidente della IV Commissione
"Sviluppo economico";
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) se l'esigenza di aggiornare il Piano scaturisce dalla
constatazione di un'attrattività dell'area inferiore alle
aspettative e dal riscontro di imperfezioni progettuali degli
edifici che la compongono;
2) che cosa si intende per "analisi di marketing strategico,
preordinate alla realizzazione del marketing operativo" e secondo
quali modalità e tempi si prevede di realizzarli, nonché se tali
"analisi" contemplano altresì una risposta, ancorché criptata, alle
proposte avanzate dai commercianti della galleria Les
Corbeilles;
3) quali azioni di marketing sono state effettuate da
Autoporto S.p.a. e dalla Giunta regionale, direttamente o mediante
consulenze esterne, nell'intento di conseguire il migliore
popolamento imprenditoriale dell'ex area autoportuale;
4) qual è, a tal fine, la spesa complessivamente sostenuta
dall'avvio della riconversione dell'area ad oggi.
F.to: Tibaldi - Lattanzi
Président
- La parole au Vice-président Tibaldi.
Tibaldi (CdL)
- Brevemente per illustrare questa
interpellanza, che parla di "marketing" strategico, territoriale,
operativo, parolina magica che si accompagna ad aggettivi di
diverso tipo e che oggi è frequentemente usata dagli amministratori
pubblici. Venne già usata nel 1993 agli albori della riconversione
di un'area importante sotto il profilo logistico ed economico della
Valle d'Aosta, l'area aeroportuale poi trasformata in area di
servizi e commerciali. Questa interpellanza è propedeutica ad uno
dei punti che verranno successivamente trattati: mi riferisco alle
determinazioni che sono state individuate per il processo
insediativo nell'area di Pollein, di cui parleremo più tardi,
"propedeutica" perché vuole conoscere le intenzioni
dell'Amministrazione regionale in materia di sviluppo di
quell'area. Un'area che nei 14 anni che sono trascorsi dal 1993 al
2007 ha avuto una sua trasformazione, ma che negli ultimi anni sta
evidenziando alcune criticità, giustamente il titolo
dell'interpellanza è: criticità nell'area aeroportuale di
Pollein.
Con l'iniziativa poniamo alcuni quesiti che si riferiscono a
questa esigenza di aggiornare il Piano di riconversione dell'area,
un aggiornamento di cui abbiamo parlato in IV Commissione, dove
abbiamo audito il Presidente Caveri sull'argomento. Ci è parso di
capire che si sia constatata un'attrattività dell'area inferiore
alle aspettative, non solo per numerosi operatori economici che
sono insediati, ma anche per la stessa pubblica amministrazione,
poi sono state riscontrate imperfezioni progettuali degli edifici
che dovranno essere corrette. Le chiediamo, Assessore, se questa
esigenza è confermata, quindi se ci sono delle debolezze e delle
criticità come ci è sembrato di capire e come abbiamo capito dalle
parole del Presidente;
"cosa si intende per "analisi di
marketing strategico, preordinate alla realizzazione di marketing
operativo"..."
, terminologia che sottintende qualcosa di
importante, ma che non è che sia stata spiegata nel dettaglio,
quindi oggi c'è un'occasione in più per dirci cosa avete intenzione
di fare come Giunta con questi futuri incarichi di "marketing" che
andrete a conferire ad esperti o società del settore. Questa
domanda si riferisce anche a una recente richiesta che è stata
avanzata a più riprese da tutti i gestori di esercizi commerciali
nella famosa galleria "Les Corbeilles", che è una propaggine del
serpentone (il cosiddetto "edificio commerciale"), "se questa
deliberazione costituisce una risposta ancorché criptata", perché è
difficile intravedere in queste parole una risposta alle
sollecitazioni e alle richieste che vi hanno fatto questi operatori
economici de "Les Corbeilles".
Terza domanda - e qui vogliamo ricostruire la storicità
dell'intervento, anche perché diverse risorse in termini
professionali ed economici sono state impiegate all'uopo -:
vogliamo conoscere
"quali operazioni di marketing sono state
effettuate da Autoporto S.p.a. e dalla Giunta regionale
direttamente o mediante consulenze esterne, nell'intento di
conseguire il migliore popolamento imprenditoriale dell'ex area
autoportuale"
. Qui, anche se non abbiamo i dati in possesso,
speriamo che ci vengano forniti al quesito puntualmente proposto,
ma sappiamo essere risorse importanti e consistenti.
Ultima domanda:
"qual è la spesa complessivamente sostenuta
dall'avvio della riconversione dell'area ad oggi"
, sempre in
materia di "marketing".
Ascoltiamo le sue risposte e ci riserviamo una replica.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Ritorniamo su un argomento che ha
visto diverse occasioni per avere un confronto. Rispetto a questo
tema, dichiaro che avremo, come anticipato dal collega Tibaldi,
modo di confrontarci in un punto successivo nell'ordine del giorno
odierno, quindi non anticiperemo dei ragionamenti che verranno
fatti in quella sede. Lei pone le domande, io devo dare delle
risposte, lei poi si dichiara soddisfatto o meno, quindi è chiaro
che non affronto un argomento che è all'ordine del giorno
successivamente, e la descrizione del documento avverrà
successivamente, altrimenti rischieremmo di parlare sempre delle
stesse cose.
Rispetto a tale argomento, ritengo che sia interessante fare il
punto della situazione e, rispetto ad alcune affermazioni, mi
permetto di contestare la filosofia che regge l'interpellanza - non
è mio compito interpretarla, ma mi serve per reggere il mio
ragionamento - perché dice: "qui abbiamo sbagliato tutto
sull'autoporto, quindi dobbiamo cambiare strategia". Mi permetto di
dire che questa riconversione è una riconversione che ha
complessivamente un giudizio positivo, perché è stato popolato un
importante centro commerciale con un numero importante di aziende
che si sono insediate e che danno una certa occupazione.
All'interno di tale quadro, non così disastroso come lo si vuole
rappresentare, abbiamo delle criticità che non abbiamo mai negato,
né voluto occultare, quindi, nonostante certe polemiche, abbiamo
apprezzato tutti coloro che hanno voluto contribuire a risolvere
tali criticità. Dico questo perché, se il contributo è un
contributo per costruire, è ben accetto, se invece è una
primogenitura per "cavalcare" del malcontento e farsene paladini,
riteniamo che questo sia un comportamento legittimo politicamente,
ma che noi rifiutiamo. Chi si aggiunge all'attività del Governo
quindi fa una cosa positiva; chi vuole sostituirsi fa una cosa di
sua competenza ma... tanto che su questo argomento l'Assessorato,
piuttosto che la Presidenza, molte volte ha avuto modo di
confrontarsi con gli occupanti de "Les Corbeilles", che
manifestavano un loro disagio. Questo disagio è un disagio che è da
ricondurre ad alcune criticità che sono le vie di accesso, che sono
i percorsi, la logistica, che sono la visibilità e, a questo
riguardo, si stanno facendo tutti gli sforzi per far sì che i
locali disponibili siano occupati, che i locali occupati nel
frattempo non si liberino, che gli oneri per la locazione di spazi
che oggi hanno delle potenzialità ridotte dal punto di vista
commerciale vengano contenuti, quindi, rispetto a questo, c'è
un'azione importante che ha dei riflessi sia di natura economica,
sia di natura promozionale, cercando di valorizzare le potenzialità
dell'area. A fianco a questo vi sono delle attività di analisi e
progettuali che portano ad immaginare dei flussi e dei percorsi
diversi. Collega Tibaldi, lei sa che il punto di attrattività più
importante di quell'area è rappresentato dal supermercato, dove
abbiamo un'affluenza settimanale di almeno 20-25mila persone e,
rispetto a questo, ci dobbiamo porre come obiettivo quello di
veicolare parte di quel flusso all'interno di spazi commerciali: è
questa la vera azione di "marketing" che si sta facendo. Rispetto a
questo tema, i nostri sforzi sono degli sforzi importanti che non
possono prescindere da una trattativa con gli attuali gestori del
supermercato, perché l'attuale supermercato ha dei contratti in
essere e un "lay out" della sua struttura che per essere modificata
necessita di aggiustamenti. Se così è, bisogna negoziare, quindi
non possiamo imporre, ma dobbiamo negoziare delle modifiche ed è
quello che si sta facendo; pertanto stiamo sollecitando fortemente
il "CdA" dell'autoporto affinché queste istanze vengano raccolte e
trovino una definizione. Vi è la possibilità - ne parleremo dopo -
di verificare, da un lato, un ampliamento delle classi
merceologiche che permettono di ampliare le tipologie che possono
popolare la galleria, perché gli intendimenti delle deliberazioni
precedenti sono stati assolutamente ottenuti e oggi siamo nella
condizione di creare una situazione che va a perfezionare tutta
l'area. Rispetto a questo ragionamento, quindi avremo la
deliberazione, il provvedimento che viene presentato
successivamente, che ha questo intendimento, ossia creare una
platea più ampia di soggetti che possono andare ad occupare. Dal
punto di vista numerico, ricordo che oggi abbiamo 16 locali
occupati, 9 disponibili, quindi ecco perché si propone tale
ampliamento.
Quanto alle azioni che vengono fatte, oltre a quella di cui vi
ho parlato, vi è un'attività importante, che è in fase di studio
dalla "Sanguinetti Comunicazioni", per un piano inerente la
segnalazione delle nuove attività insediabili nella galleria
commerciale, abbiamo degli altri interventi che sono la copertura
dell'ingresso sud-est della galleria commerciale per migliorare le
condizioni di passaggio creando un passaggio coperto per l'utente
proveniente dal parcheggio "indoor" del "Carrefour" e c'è un
miglioramento dell'area di parcheggio "indoor" in prossimità
dell'ingresso sud-est della galleria commerciale, con la creazione
di un controsoffitto ed altre attività sull'impianto di
illuminazione. Vi è un'attività che è stata svolta, che è
un'attività promozionale con degli eventi, ricordo gli ultimi,
abbiamo coinvolto delle attività culturali... hanno coinvolto
l'IRRE VDA con delle manifestazioni "expo" risorse per la
didattica, ad aprile-maggio, sempre a maggio un raduno di livello
per delle prove tecniche su delle autovetture "Porsche", il 27
maggio un raduno delle "Ferrari" e a giugno i "Campionati italiani
di powerlifting", palestra "New Gym" come proponente, quindi sono
attività che vivacizzano dal punto di vista di eventi promozionali.
Rispetto a questo, abbiamo necessità di avere - lo dico con
serenità - un insieme coeso e di collaborazione di operatori,
quindi nei vari incontri avevo sollecitato i vari occupanti ad
elaborare una sorta di autoregolamento per proporre all'"Autoporto"
una traccia per creare una coerenza nell'attività commerciale, e mi
spiego: essendo gli spazi teorici 25, sarebbe interessante riuscire
ad immaginare...
(interruzione del Vicepresidente Tibaldi, fuori
microfono)
... sì, de "Les Corbeilles", perché lì non ci neghiamo che
quello è il punto dolente. Normalmente non mi nascondo - non potrei
neanche vista la mia mole - rispetto ai problemi, quindi bisogna
dibattere dei problemi perché per il resto, collega, non potrà che
convenire con me che il risultato è molto buono.
Parliamo del problema e di come possiamo risolverlo: questo
regolamento dovrebbe coinvolgere i vari operatori affinché
l'apertura dei locali sia coerente, armonica, omogenea. È
impensabile che questi negozi siano aperti "a singhiozzo", uno apre
la domenica, l'altro il sabato, uno la mattina e l'altro il
pomeriggio, perché le regole della galleria commerciale, per essere
appetibili, sono quelle per le quali tutti i locali sono aperti con
un effetto moltiplicatore. Da un lato, quindi bisogna sollecitare
l'"Autoporto" a fare il possibile per creare le condizioni per un
popolamento dell'area; dall'altro, bisogna sollecitare le aziende a
collaborare e a darsi un autoregolamento e, magari con delle
valutazioni specifiche, a fare delle economie di scala.
Rispetto poi ai costi, la spesa complessiva sostenuta dalla
società "Autoporto Valle d'Aosta" e relative voci per promozione e
pubblicità, riscontrabili nei bilanci, sono nel periodo 1999-2006
182.228 euro. È chiaro che, se c'è della progettualità per delle
opere strutturali, non sono qui; qui abbiamo quelle azioni che in
termini di bilancio sono state così classificate...
(nuova interruzione del Vicepresidente Tibaldi, fuori
microfono)
... non mi permetterei mai, la sua finezza è invidiabile e la
sua preparazione anche, i suoi pensieri non tanto... lì non ci
troviamo, ma non disconosco le sue importanti capacità.
Credo di aver dato risposta a tutte le domande, ha modo di fare
un'ampia risposta se non telefona...
Si dà atto che dalle ore 12,10 presiede il Vicepresidente
Lanièce.
Presidente
- La parola al Vicepresidente Tibaldi.
Tibaldi (CdL)
- Anch'io apprezzo le sue capacità,
Assessore, in particolare quelle di rimestare molto bene i vari
ingredienti che di volta in volta vengono richiesti e anche
stavolta è riuscito a fare un "pastone" nel quale per riconoscere i
gusti è impresa difficile, perché non sai cosa ci ha messo dentro.
Ha anticipato in realtà delle informazioni che aveva anticipato
voler affrontare dopo, poi ha aggiunto della materia non richiesta
e si è dimenticato qualche ingrediente che avremmo apprezzato
conoscere, ma sappiamo che è in buona fede.
Qualche considerazione. Non so se lei o qualche suo collega di
Giunta avete avuto occasione di fare un sopralluogo nell'area,
sappiamo che le vostre presenze sono numerose e qualificate quando
si tratta di tagliare i nastri...
Caveri
(fuori microfono)
- ... e assai
gradite...
Tibaldi (CdL)
- ... e assai gradite, un po' meno
interessate forse quando si tratta di verificare la funzionalità
del sistema ex autoportuale.
Mi è capitato di frequentare quell'area e bisogna dire che non
vogliamo mettere in discussione la riconversione - tanto che nella
premessa non abbiamo fatto alcuna allusione a quello, perché era
necessaria, lei ha parlato di disastri, ma forse "excusatio non
petita accusatio manifesta", io ho parlato di criticità e lei è
andato oltre... -, la riconversione era necessaria, è stata
effettuata, bisogna fare delle correzioni in corso d'opera e
concordiamo, però le criticità ci sono e lei le ha confermate e
sono criticità piuttosto preoccupanti. Dal 1993 ad oggi queste
correzioni ci sono state a più riprese, anche perché lei parla di
ampliare la platea degli eventuali soggetti che possono popolare
l'area, è vero, ma ampliare la platea perché la quantità e la
qualità dei richiedenti era insufficiente a coprire gli spazi
disponibili: è questa una prima criticità! D'altronde la
deliberazione di cui parleremo fra poco va a reiterare in maniera
sensibile i parametri e i criteri di insediamento, sui quali
"Autoporto S.p.a." ha lavorato per cercare di rilanciare un'area
che si è "seduta" da un punto di vista commerciale. Ne sono
testimonianza la Torre delle comunicazioni, che avrebbe dovuto
essere occupata diversamente, invece diventerà la sede maestosa
dell'"INVA". L'"INVA" verrà trasferita in corpo da Borgnalle alla
Torre delle comunicazioni nonostante l'attività di "marketing"
costosa e impegnativa fatta da "Autoporto" per trovare qualche ente
che andasse ad occupare quell'edificio. Già, la Torre delle
comunicazioni è un ripiego e lei, Assessore, non può disconoscerlo!
È vero che il fulcro è l'ipermercato del "Carrefour", è quello il
luogo di maggiore attrattività commerciale nell'area, ma i cui dati
sono decisamente distanti da quelli che ha dichiarato recentemente
l'"Amministrazione Calchera" su "La Vallée Notizie", non sono
42.000 presenze a settimana, ma siamo di poco sopra alle 20.000,
lei ha detto correttamente fra 20 e 25mila a settimana. Se lei va a
verificare l'ipermercato, che è il volano dell'area, avrà notato in
questo biennio come vi sia stato un calo di presenze; molte casse
che prima erano aperte oggi sono chiuse, c'è una metà di casse
funzionanti. La popolazione di avventori che frequentavano il
"Carrefour" sono oggi diminuiti, anche per dichiarazione dello
stesso Direttore dell'ipermercato, che sta valutando la concorrenza
sul mercato, comunque l'attrattività del principale luogo
commerciale dell'area è diminuita, inevitabile poi la ripercussione
sull'indotto. Non parliamo della galleria "Les Corbeilles", che è
la "Cenerentola", veramente macilenta, nell'ambito di questo
serpentone del cui edificio costituisce una propaggine.
"La lingua batte dove il dente duole": lei parla di regolamento
per l'apertura di negozi, ma sa bene che il regolamento orario è
difficilmente proponibile da quando è stato liberalizzato. Oggi un
commerciante è libero, secondo norme nazionali riprese anche da
norme regionali, di aprire con una certa flessibilità la propria
attività commerciale secondo esigenze o valutazioni di mercato. Il
problema è che lì c'è il deserto; se su 25 spazi disponibili 8 o 9
sono chiusi, difficilmente ci sarà una capacità di attrazione per
un centro commerciale i cui 2/3 sono a malapena occupati e 1/3
completamente deserto. Se lo frequenta, si rende conto che ci sono
attività che, se va bene, battono uno scontrino al giorno, è
insostenibile la cosa! Qui il "marketing" è stato fatto in maniera
distorta nei confronti di questi operatori commerciali, ai quali è
stata illustrata una certa aspettativa, che poi non si è verificata
e ne stanno facendo le spese. Così ci sono azioni di sfratto,
commercianti morosi e questo è un problema grave. Lei dirà: "è un
problema privatistico", sì, ma è un problema che alla fine si
riflette su un microsistema che è fortemente governato dal
pubblico, da una società partecipata da "Finaosta", da una società
che ha utilizzato contributi pubblici, in particolare contributi
europei, per addivenire a questa complessa riconversione e rilancio
dell'area. Addirittura in un modulo c'è un pittore che soggiorna
gratuitamente, ben venga, nulla in contrario, ma un pittore che sta
lì gratuitamente, mentre altri commercianti sono chiamati a pagare
gli arretrati delle pigioni che non sono riusciti a pagare per il
deficit delle loro attività commerciali. Vi è tutto un sistema che
così come è gestito dall'"Autoporto S.p.a." deve essere
corretto.
Il problema è che la promozione e il "marketing" sono stati
fatti - e lei mi conferma - negli ultimi 7 anni per una somma
ragguardevole: 182.000 euro; vi sono stati dei sopralluoghi in
altre Regioni d'Italia, vi è stato l'interessamento di "Autoporto"
con altri interlocutori che sono costati, ma alla fine il risultato
non vi è stato. Questa è la replica di quello che è accaduto
nell'"Espace Aosta", dove il "marketing" territoriale è stato
insufficiente, allora penso che la Giunta debba chiedersi se le sue
strategie di "marketing" sono idonee a popolare questi insediamenti
produttivi, perché l'"Espace Aosta" e l'"Autoporto" non hanno dato
i risultati attesi e non lo hanno dato anche sulle spalle degli
operatori insediati in quell'area. Se ha fatto una ricognizione, si
sarà reso conto che nell'edificio direzionale (fronte autostrada)
vi è uno spazio vuoto e un modulo il cui titolare è in sfratto
esecutivo dal 2006. Nella galleria "Les Corbeilles" vi sono 9 spazi
vuoti da locare e vi è la maggior parte di quelli lì presenti che
sono prossimi a lasciare la loro attività e a chiudere perché le
aspettative sono diverse rispetto a quelle prospettate. Nel
serpentone vi sono 2 spazi vuoti da locare e uno sfratto esecutivo
e il "Carrefour", secondo le indicazioni che ci sono pervenute, ha
dei risultati commerciali decisamente al di sotto degli anni
scorsi. Il malcontento quindi c'è, le criticità ci sono e sono ben
distanti i valori rispetto a quelle 51 attività economiche
esistenti che sono state decantate dal Presidente dell'"Autoporto
S.p.a.".
Noi, come Regione, attraverso "Finaosta" abbiamo una voce in
capitolo importante, non crediamo che questa deliberazione che
esamineremo fra poco sia una risposta alle ripetute sollecitazioni
che gli operatori della galleria "Les Corbeilles" hanno effettuato
nei mesi scorsi. Ci sembra piuttosto una presa in giro, di cui
dovete renderne conto anche a costoro, vi hanno chiesto incontri,
ma finora non hanno avuto nulla, se non una risposta criptica
attraverso una deliberazione che non va ad affrontare tale
situazione, anzi anticipa operazioni di "marketing" attraverso
incarichi e consulenze che sono già state effettuate
infruttuosamente negli anni scorsi.
Presidente
- È giunta all'Ufficio di Presidenza una
risoluzione riguardante la questione di Carema - firmata da tutti i
Capigruppo, ad eccezione di quello dei "Democratici di Sinistra" e
di quello del gruppo "Arcobaleno" - che vi verrà distribuita a
breve e poi verrà iscritta nel pomeriggio.
