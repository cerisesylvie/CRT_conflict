Classificazione
ACQUE
Acque pubbliche
AGRICOLTURA
Bonifica, miglioramenti e riordino fondiario
AMMINISTRAZIONE REGIONALE
Amministrazione della giustizia
COOPERAZIONE



Oggetto del Consiglio n. 942 del 14 gennaio 2015 - Resoconto
OGGETTO N. 942/XIV - Interpellanza: "Situazione del
contenzioso in atto tra l'Amministrazione regionale, il Consorzio
di miglioramento fondiario Ru Grenze e Ru Fabbrica Viering di
Champdepraz e la società ALGA in merito alla subconcessione di
derivazione d'acqua del torrente Chalamy".
Presidente
- Per l'illustrazione, la parola al
Consigliere Ferrero.
Ferrero (M5S)
- Grazie Presidente.
Affrontiamo adesso un tema che ci è caro, caro perché sono circa
tre anni che stiamo seguendo la questione delle centraline
idroelettriche in Valle d'Aosta. Abbiamo fatto dei monitoraggi non
ufficiali riguardo alla quantità d'acqua che passa nelle condotte
delle società che gestiscono le centraline. Ci era sempre parso,
pur non essendo dei tecnici con metodi empirici, che la quantità di
acqua fosse largamente superiore a quella che era concessa e,
attraverso una richiesta di accesso agli atti che abbiamo fatto
riguardo ad una centralina particolare, abbiamo avuto questa
conferma, ma abbiamo avuto questa conferma in termini che sono
veramente notevoli rispetto a quello che già ci aspettavamo.
Infatti io ho dovuto, una volta ricevuto i dati, rivolgermi al
competente Assessorato per avere conferma che avevo letto bene, che
avevo capito bene, e devo dire che c'è stata disponibilità nello
spiegarmi che effettivamente quello che avevo letto stava in quei
termini. Non c'è stata altrettanta disponibilità su altre cose che
volevo chiedere all'ufficio, ma per carità, non ne faccio una
colpa, alle volte ci fosse un po' meno burocrazia...mi hanno detto:
"tu hai chiesto questo, ti diciamo questo e non ti diciamo altro",
ma per carità, va bene, non posso contestare nulla. Certo che, alle
volte, quando magari un Consigliere si reca in un ufficio, vorrebbe
magari avere la situazione più generale o sapere qualcosa in
più...quindi ho dovuto fare un'ulteriore richiesta di accesso agli
atti, che è in corso, e della quale attendo ancora i dati.
Qui vediamo che ci sono quantità di acqua che sono state
turbinate in più che raggiungono, alle volte, il 100, il 200, 300
per cento, quindi tu potevi prelevare 100 e hai preso 400. La
situazione va avanti, per il caso specifico di questa centralina
idroelettrica, dal 2002, quindi non possiamo dire che è una cosa
fresca, non possiamo dire che non ce ne eravamo accorti. Allora
viene il dubbio su che tipo di controlli vengono effettuati su
queste centraline, tanto più che la cosa era nota, era talmente
nota che noi l'avevamo anche denunciata pubblicamente. Io, per aver
detto queste cose, ho subito un procedimento giudiziario penale in
Valle d'Aosta che si è risolto con l'assoluzione e adesso ne sto
subendo un altro in sede civile presso la Procura di Milano.
Ecco che allora mi chiedo: ma effettivamente che cosa ci sta
sotto a queste questioni? Perché nell'arco di 20, 30 anni - perché
bisogna andare indietro di 20 anni - nessuno si è accorto di questa
situazione? E poi, soprattutto, è una situazione che è limitata a
questo caso o è una situazione che è più diffusa? Questo ci terremo
a saperlo! Non so a questo punto, perché mi viene da pensar male,
ma quando noi dicevamo: "guarda caso, dietro alle centraline c'è il
signor Luigi Berger...guarda caso, dietro ad alcune centraline c'è
il signor Giulio Grosjacques...guarda caso, troviamo delle società
lussemburghesi...guarda caso, troviamo delle società
fiduciarie"...dove vanno a finire i soldi dell'acqua dei
valdostani? Cavolo, ci hanno messo in croce per aver detto queste
cose! Però, io, guardando questi dati...ebbè i dati sono
inequivocabili! Tanto più che qui c'è una situazione che è
particolare, è una situazione in cui la concessione data ad un
consorzio, il consorzio ovviamente non è in grado di far fronte
alla spesa di realizzazione e di gestione della centralina e,
guarda caso, l'affida alla società ALGA, che appunto è una società
che fa capo...vogliamo dire a Luigi Berger? Io qui ho la visura
storica, ci sono tutti i passaggi, la famiglia Berger e comunque il
gruppo Berger. È strano perché la concessione viene inizialmente
richiesta per un quantitativo d'acqua e, due anni dopo,
automaticamente, come d'incanto il quantitativo raddoppia,
triplica, quadruplica. Questo non viene mai concesso, questa è una
procedura che si è interrotta, però poco importa, tanto il
proprietario della centralina faceva sostanzialmente quello che
voleva, all'oscuro anche del consorzio, e quindi anche il consorzio
ci ha rimesso, ci ha rimesso perché l'acqua che passava nelle
condotte era superiore, veniva prodotta più energia elettrica,
quindi la Regione non otteneva un canone adeguato e il consorzio
neanche!
Ma c'è un problema che è un problema ancora più grave. Nel
momento in cui io non rispetto i limiti di turbinaggio, cosa
succede? Lo dico in maniera comprensibile, non dobbiamo usare
termini tecnici: se io ficco tutta l'acqua nel tubo, nella
condotta, nel torrente non ci sta più acqua! E noi abbiamo le foto,
abbiamo foto e filmati di cosa succede anche a Courmayeur! È per
questo che mi hanno querelato ed è per questo che ho subito un
procedimento penale. C'era la Dora che sostanzialmente era quasi
secca e dalla condotta, invece, dopo l'uscita della condotta, ecco
che il torrente assumeva di nuovo quelle che erano le proporzioni
normali.
Allora io mi chiedo: ma è veramente possibile che, in tutti
questi anni, i Comandanti delle stazioni forestali fossero
distratti? Che i forestali fossero distratti? È mai possibile - e
qui bisogna un po' sdrammatizzare - che fossero tutti a guardare
con il binocolo il gipeto, alla caccia del gipeto, mentre sotto gli
occhi qualcuno turbinava? Io non lo so se è solo una centrale, ma
da quello che risulta dalle nostre indagini non è una sola
centrale, sono decine di centrali che usavano questo sistema e che
continuano ad usare. E allora noi dobbiamo sapere che sono stati
turbinati decine e decine e decine di milioni di euro in più
rispetto a quelle che erano le concessioni che erano state date, e
che alcuni corsi d'acqua, pertanto, soprattutto dei corsi d'acqua
di pregio, hanno subito un danno ecologico che non è più possibile,
cioè non possiamo più fare qualcosa. Ormai il danno che c'è stato
rimane e noi non possiamo fare più nulla, quindi c'è un danno
ecologico che è di dimensioni grandissime.
Allora, noi vogliamo semplicemente capire che cosa è stato fatto
in questi anni per controllare se è stato fatto qualcosa. In questo
caso so che c'è già stato - e mi risulta dagli atti - un
accertamento da parte delle competenti autorità che il fatto
illegittimo...io non lo definisco illecito, perché illecito sarà la
Magistratura (se mai interverrà) che lo dirà, ma illegittimo c'è
stato! E allora a questo punto, veramente, che cosa ha fatto la
Regione? Ha fatto pagare alla ditta il sovracanone dovuto? Ha
irrogato la sanzione, la multa? E soprattutto perché il vecchio
Regio Decreto che disciplina l'utilizzo delle acque pubbliche,
nell'ipotesi di reiterati e gravi fatti che comportano violazione
ai regolamenti, comporta la revoca della concessione! Che cosa si
intende fare? Noi vogliamo sapere questo, non pensiamo di chiedere
qualcosa che è al di fuori di qualsiasi comprensione, che cosa è
stato fatto, che cosa è stato fatto dei dati e se mai sono stati
acquisiti, e che cosa si intende fare. Io aspetto le delucidazioni
dell'Assessore per poi mettere qualche punto di precisazione.
Presidente
- Per la risposta, la parola all'Assessore
Baccega.
Baccega (SA)
- Sì, grazie Presidente.
Questa vicenda di contenzioso impone una premessa per definire
con esattezza i contorni di questa questione. È vero, nel gennaio
2002 è stata rilasciata al Consorzio di miglioramento fondiario Ru
Grange e Ru Fabbrica una subconcessione di derivazione d'acqua, per
una potenza mediana di 144,4 kilowatt, rispetto alla quale poi
successivamente, nel 2004, è stata presentata una domanda di
potenziamento fino a 472,59 kilowatt. La procedura amministrativa
di autorizzazione al potenziamento si è sviluppata, per diversi
motivi, per quasi 8 anni e, soltanto nel febbraio 2012, la Giunta
regionale ha approvato la delibera di variante alla subconcessione,
che ha portato, nel novembre 2014, alla sottoscrizione del
disciplinare suppletivo di subconcessione, dopo ripetuti solleciti
da parte dell'Amministrazione affinché i rappresentanti del
Consorzio venissero a firmare. Di conseguenza, alla data odierna
non è ancora stato emesso il relativo decreto di subconcessione, in
quanto, visti i ritardi che si erano generati, il pagamento
effettuato dal Consorzio per le registrazioni disciplinari
dev'essere integrato: tasse, imposte di registro e altri tributi.
Quando nell'ottobre 2014, il Consorzio ha trasmesso i dati relativi
ai quantitativi di energia elettrica prodotta su base mensile
dall'impianto, è stato anche comunicato che, in data 6 novembre
2000, era stata siglata la convenzione di concessione tra il
Consorzio e la società ALGA per la gestione dell'impianto. A
partire dai dati di produzione forniti dal Consorzio e dalle
caratteristiche della derivazione così come attualmente assentite,
gli uffici hanno potuto determinare che fino al 31.12.2013,
l'impianto aveva superato le portate massime medie annue di
prelievo.
Entrando nel merito dei quesiti, comunichiamo che le
contestazioni degli addebiti sono state elevate al Consorzio di
miglioramento fondiario, in quanto titolare della subconcessione e
responsabile nei confronti dell'Amministrazione regionale della
corretta gestione della stessa. Il superamento del solo valore di
portata massima mensile determina il mancato rispetto dei limiti
fissati, come previsto dall'articolo 1 del disciplinare, e per
questa violazione è prevista l'applicazione di una sanzione
amministrativa pecuniaria che è variabile da 3 mila a 30 mila euro;
nei casi di particolare tenuità, quindi con esuberi minimi, è
applicabile la sanzione amministrativa pecuniaria da 300 a 3 mila
euro. Nel caso di superamento del valore della portata media
annuale, all'applicazione della sanzione amministrativa prevista,
va aggiunto il recupero del canone e dell'eventuale sovracanone,
relativi all'esubero di potenza nominale dell'impianto. L'articolo
220 del Regio Decreto che lei ha citato, stabilisce appunto che i
verbali di accertamento delle contravvenzioni alle norme, ivi
comprese le violazioni previste dall'articolo 17, possono essere
formati anche dagli organi di Polizia giudiziaria. Pertanto, a
partire dal 2013, a seguito di specifici accordi, le violazioni
inerenti il superamento delle portate di prelievo sono state
comunicate ai sensi dell'articolo 220 del Testo unico al Corpo
forestale della Valle d'Aosta per le contestazioni dei relativi
addebiti. La Struttura Affari generali e demanio delle risorse
idriche, che provvede invece alla riscossione dei canoni e dei
sovracanoni del superamento delle portate medie annue di prelievo,
ha provveduto ad inviare, con una nota, il 3 novembre 2014, al
Corpo forestale della Valle d'Aosta, il quale svolge in ambito
regionale funzioni di Polizia giudiziaria, una relazione
concernente le violazioni inerenti l'illecito utilizzo di acqua
pubblica in assenza di provvedimento autorizzativo. Il Corpo
forestale ha notificato i verbali di contestazione nel mese di
dicembre 2014 e ha trasmesso la documentazione all'Ufficio
regionale sanzioni amministrative per la fissazione dell'importo.
L'Ufficio gestione demanio idrico, per quanto di competenza, ha
provveduto inoltre, autonomamente a richiedere al Consorzio di
corrispondere le somme dovute a titolo di canone e sovracanone in
relazione ai maggiori prelievi. Queste somme, ammontanti a
complessivi euro 60.696,90 sono state corrisposte alla Regione
dalla società ALGA. Voglio ricordare al Consiglio che la recente
deliberazione della Giunta regionale, la n. 1786 del 12 dicembre
2014, prevede che i canoni di derivazione a scopo idroelettrico per
il 2015, per potenze come nel caso di specie, quindi fino a 3 mila
kilowatt, sono aumentati del 12 percento rispetto al 2014, mentre
per potenze superiori l'aumento è stato del 21 percento, ben oltre
il tradizionale tasso di inflazione.
Per quanto riguarda il secondo quesito, gli uffici evidenziano
che non è possibile fornire indicazioni in generale sui ricavi
provenienti dalla vendita dell'energia elettrica; il valore
dell'energia ceduta in rete e i relativi ricavi dipendono da
diversi fattori: il momento in cui l'impianto idroelettrico è stato
certificato come impianto alimentato da fonte energetica
rinnovabile, le norme vigenti nel momento della certificazione e il
regime di vendita dell'energia scelto dal produttore. Sembra
inoltre che il gestore del servizio elettrico GSE, appunto, nel
caso di sovrapproduzione di energia elettrica rispetto a quanto
indicato nella certificazione, corrisponda al produttore il valore
dell'energia a prezzo di mercato senza ulteriori incentivi.
Pertanto non è possibile quantificare con certezza i ricavi
supplementari ottenuti.
In riferimento al terzo quesito, bisogna precisare che il Corpo
forestale fornisce all'Ufficio gestione demanio idrico una costante
collaborazione per l'effettuazione dei controlli a campione, che
vengono effettuati sul deflusso minimo vitale nell'alveo dei
torrenti. Pertanto, come da informazioni assunte presso
l'Assessorato dell'agricoltura, il Corpo forestale non ha condotto
controlli strumentali su questo impianto, ma ha effettuato
ispezioni periodiche di tipo visivo all'opera di presa.
Entrando nel merito del quarto quesito, l'Ufficio gestioni
demanio idrico, in collaborazione con il Corpo forestale, sin
dall'anno 2007, sta effettuando controlli sistematici su tutti i
più importanti impianti idroelettrici presenti sul territorio
regionale, escludendo quelli destinati all'autoproduzione in
situazione di isolamento energetico come rifugi ed alpeggi, sia in
termini di portata più elevati, sia in termini di rilascio del
deflusso minimo vitale dell'opera di presa. L'Ufficio gestione ha
provveduto a segnalare le irregolarità al Corpo forestale della
Valle d'Aosta per l'elevazione delle rispettive sanzioni
amministrative e ha provveduto a recuperare le somme dovute a
titolo di canone e di sovracanone, in relazione ai maggiori
prelievi idrici effettuati. Nel periodo 2008-2013 sono stati
recuperati 158 mila euro di canoni e 40 mila euro di sovracanoni a
cui vanno aggiunte somme già verificate, ancora ovviamente da
recuperare, per euro 83 mila di canoni e 22 mila euro di
sovracanoni.
Intendo quindi rassicurare il Consiglio che, come stabilito
dalla normativa vigente, tutto quanto dovuto alla Regione per i
prelievi idroelettrici è stato recuperato, oltre agli importi
dovuti a titolo di sanzione amministrativa. La Struttura Affari
generali e demanio idrico e risorse, con lettera raccomandata in
data 6 novembre, ha formalmente diffidato il Consorzio di
miglioramento fondiario a proseguire l'esercizio nella derivazione
in difformità a quanto indicato nel disciplinare ed ha
espressamente comunicato che l'Ufficio gestione avrebbe provveduto
a consegnare alla Giunta, quale organo competente, una relazione
dettagliata in merito alle violazioni. A seguito dei provvedimenti
adottati dal Corpo forestale, infine, la derivazione in questo
momento è stata autorizzata a funzionare secondo l'originario
subconcessione, quella del 2002. Va detto che il 23 giugno 2014
Confindustria Valle d'Aosta chiede formalmente alla Giunta
regionale...ho quasi finito Presidente...e all'Ufficio demanio
idrico di aprire un confronto su un'approfondita valutazione sulle
subconcessioni ad uso idroelettrico, atto ad ottenere
l'autorizzazione a superare i prelievi autorizzati nei periodi di
piena quando in alveo ci sono grandi quantità d'acqua. In
quest'ottica e sulla base di un'effettiva volontà di
approfondimento, anche da parte della Giunta, è iniziato un
confronto tecnico che è ancora in atto e che permetterà di fare
delle valutazioni in merito alla richiesta di Confindustria nel
rispetto del minimo deflusso vitale dei corsi d'acqua e del piano
di tutela delle acque. Grazie.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Beh, che ci sia stato un aumento nei canoni di concessione,
quando i canoni - noi abbiamo fatto un calcolo - rappresentano lo
0,80-0,83 percento di quello che sono i ricavi delle società che
gestiscono l'acqua...anche se noi li aumentiamo del 12 percento
arriviamo all'1 percento, quindi ci sembra sempre "la stagione dei
saldi aperta per i soliti noti". È una cosa veramente che non può
andare avanti così. È necessario mettere mano immediatamente a una
riforma della legge, perché su un ricavo presunto superiore, che
noi abbiamo stimato dai 2 milioni ai 3 milioni di euro, se alla
fine la ditta paga 60 mila euro di multa...ma guardate che ci sarà
sempre qualcuno che è disponibile a pagare 60 mila euro di multa e
anche qualcosa in più di sovracanone, per avere 2 milioni e mezzo o
3 milioni di euro in più di ricavo! Ma stiamo scherzando?
Non spostiamo poi l'attenzione sul consorzio, perché qui c'è la
società ALGA del signor Luigi Berger, signori...perché il
consorzio, che tra l'altro ha un contenzioso con il signor Berger
(e voi lo sapete bene), ha un contenzioso perché è stato tenuto
all'oscuro in tutti questi anni di quella che era la vera
produzione, e non c'è stato verso di riuscire a capire quanto
produceva! Sempre per la solita "svista", guarda caso, nel
provvedimento di concessione era stato dimenticato il fatto di
produrre l'autodichiarazione riguardo ai consumi...una cosa strana,
questa, che riguarda questa e altre concessioni! Capita a tutti di
dimenticarsi, però non ci possiamo dimenticare di una cosa: che
qui, al di là dei controlli sugli impianti di basso e medio
voltaggio...signori, abbiamo i contatori di una società che si
dovrebbe chiamare "Deval", non so se la conoscete, e che...sapete
che esistono i contatori elettronici, li hanno messi anche a casa
vostra, oppure voi, componenti della Giunta, avete ancora quelli a
pedale? Ci sono i contatori elettronici e dai contatori elettronici
non c'è neanche da mandare il forestale a vedere quanto è passato
di energia elettrica! E allora, io non lo so, non pretendo che ci
siano delle selezioni per dei geni posti a fare i controlli o posti
a sovraintendere, però bastava alzare il telefono e farsi mandare
il
report
dalla Deval! Quindi non era un controllo che non
era fattibile...diciamo che qualcuno non ha voluto fare questo
controllo, diciamo che in tanti casi, che noi abbiamo verificato,
quando fanno una richiesta di realizzazione di una centralina,
nessuno si è mai chiesto perché fanno una richiesta per 10 e
mettono dei tubi da 200, salvo poi, passato un anno, un anno e
mezzo, chiedere l'aumento della quantità d'acqua che passa
attraverso la condotta! Questo ovviamente cosa permette?
Permette...è un
escamotage
per far fuori la valutazione di
impatto ambientale: tu all'inizio hai una piccola quantità, quindi
non vieni sottoposto alla procedura standard, poi dopo chiedi un
aumento...ma l'impianto già esiste, quindi la cosa si risolve
tranquillamente. A nessuno è mai balenata l'idea che se uno mette
un tubo di 2-3-4-5 volte non lo mette così perché ce l'ha lì, in
magazzino, ma perché ha già pensato dopo di fare qualcosa? Quindi
qui è il problema.
Allora, se andiamo a vedere, ma noi lo andremo a
spulciare...adesso noi pretendiamo una cosa: pretendiamo intanto
l'intervento legislativo, ma un intervento di revoca, "di revoca"
vuol dire ritirare le concessioni a questi signori; ci riprendiamo
noi, Regione, la nostra concessione, ci riprendiamo noi valdostani
la nostra acqua. Fate, trovate un
escamotage
...adesso io
tecnicamente andrò a fare le verifiche, ci mette una parte la
Regione, una parte il Comune, una parte i cittadini del Comune, si
turbinano la loro acqua, e quando si parla di Patto di stabilità o
di soldi questi non hanno più bisogno di chiedere i soldi a
nessuno, né alla Regione, né a Roma, perché con quello che viene,
con i milioni di euro che noi abbiamo svenduto ad alcuni privati
che hanno nomi e cognomi e che sono per la maggior parte riferibili
a forze politiche ben precise...ecco, abbiamo veramente perso una
grandissima opportunità! Dobbiamo riappropriarci di quest'acqua che
è un nostro patrimonio.
Concludo. Noi attendiamo, riguardo ai provvedimenti di revoca,
una nota, una comunicazione da parte del competente Assessorato in
tempi brevi perché, diversamente, di fronte a reiterate
appropriazioni di acqua come ci sono state, il provvedimento di
revoca dev'essere adottato obbligatoriamente, non possiamo
aspettare oltre, e quindi dobbiamo vedere un documento
ufficiale.
Si dà atto che dalle ore 10,44 assume la presidenza il
Vicepresidente Rosset.
Presidente
- Grazie Consigliere Ferrero. Point 11 à
l'ordre du jour.
