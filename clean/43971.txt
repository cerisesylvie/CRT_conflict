Classificazione
AMBIENTE
Flora e fauna



Oggetto del Consiglio n. 1072 del 1° dicembre 2021 - Resoconto
OGGETTO N. 1072/XVI - Interrogazione: "Contributo regionale
alla richiesta avanzata al Ministro della transizione ecologica per
l'assunzione di responsabilità politica in ordine al divieto di
immissione in Italia di alcune specie ittiche alloctone".
Bertin (Presidente) -
Possiamo passare al punto n. 10.
Risponde l'assessore Sapinet.
Sapinet (UV) -
A seguito delle modifiche apportate dal
decreto del Presidente della Repubblica n. 102/2019 dal decreto del
Ministero dell'ambiente del 2 aprile 2020, l'attuale normativa in
materia di conservazione degli
habitat
naturali prevede che
le immissioni in natura di specie non autoctone sono generalmente
vietate, possono essere autorizzate dal Ministero, a seguito di
apposita istanza da parte delle Regioni, solo per motivate ragioni
di rilevante interesse pubblico connesse a esigenze ambientali,
economiche, sociali e culturali e comunque in modo che non sia
recato alcun pregiudizio agli habitat naturali, alla fauna e alla
flora selvatiche locali. L'autorizzazione ministeriale è
subordinata alla valutazione di uno specifico studio del rischio
che le emissioni comportano per la conservazione delle specie e
degli habitat naturali, predisposto dagli enti richiedenti. In
assenza di tale autorizzazione, le emissioni di specie non
autoctone non possono avere luogo, questo era per fare un po' il
sunto, poi veniamo alle risposte. In assenza di tale autorizzazione
quindi le immissioni di specie non autoctone non possono avere
luogo. La normativa ha bloccato in tutta Italia le immissioni di
molte specie ittiche, allevate e utilizzate da molti decenni, e
considerate ormai parte del patrimonio ittico italiano, fra cui la
trota Fario e il salmerino alpino.
Considerata la scarsità di materiale autoctono presente nelle
acque italiane e le difficoltà di reperimento e riproduzione, le
Regioni hanno dunque iniziato a elaborare degli studi del rischio
per l'immissione delle specie non autoctone da sottoporre al
Ministero per la prevista autorizzazione. Questo è un problema che
ha, e ne avevamo già parlato in altre iniziative, coinvolto
ovviamente anche la nostra Regione, e ringrazio i colleghi
dell'interrogazione così faremo di nuovo il punto della situazione
aggiornando tutto il Consiglio. A tal proposito poi colgo anche
l'occasione per informare che lo studio relativo alla nostra
Regione predisposto dal Consorzio regionale pesca è stato trasmesso
al Ministero per il parere.
Venendo invece ai quesiti, comunico che per la nostra Regione
sabato 13 novembre 2021 a Milano era presente un delegato del
Consorzio Pesca Valle d'Aosta con il quale il confronto è costante.
Il sottoscritto purtroppo non ha potuto essere presente per impegni
sia istituzionali che tecnici, questi ultimi relativi alla
questione della fauna purtroppo non delegabili. Purtroppo sin dai
primi confronti con il Ministero sono emerse molte difficoltà per
il rilascio delle autorizzazioni con la richiesta da parte del
Ministero di modifiche e integrazioni di difficile
realizzazione.
Poiché, come detto, il blocco delle immissioni sta provocando
ingenti danni economici al settore della pesca sportiva, il sistema
delle Regioni nei mesi scorsi ha condiviso e segnalato ai Ministeri
interessati le forti criticità attuative della normativa.
Il 29 ottobre scorso poi la Commissione delle politiche agricole
ha stilato uno specifico documento che il 3 novembre è stato
approvato dalla Conferenza delle Regioni e delle Province autonome
e trasmesso ai Ministri competenti ed ai Capigruppi parlamentari.
Il documento impegna il Governo e i Ministri delle politiche
agricole, alimentari, forestali e della transazione ecologica ad
avviare tutte le iniziative per garantire:
- il mantenimento di un'adeguata politica di gestione delle
popolazioni di salmonidi nell'intero territorio nazionale, con
particolare riferimento all'arco alpino e appenninico anche
mediante idonea attività di immissione di specie ittiche;
- l'adozione di procedure rapide e snelle per l'ottenimento
dell'autorizzazione all'immissione di specie ittiche para-autoctone
e non autoctone già presente da decenni e da secoli nelle acque
italiane, se necessario anche mediante adozione di uno specifico
provvedimento concernente l'immissione di specie ittiche e
l'adozione di un apposito decreto di individuazione delle specie
para-autoctone di cui ho parlato in premessa;
- definire e approvare una disciplina transitoria per consentire
la prosecuzione della gestione delle stesse in condizioni di
legittimità limitando i danni a carico del settore della pesca
sportiva e professionale, dell'indotto turistico, produttivo e
commerciale causati dal blocco delle immissioni;
- provvedere, in considerazione delle criticità già espresse
dalle Regioni e dalle Province autonome, a concordare con esse le
necessarie proposte di modifica del citato decreto direttoriale con
particolare riferimento all'articolo 3: "Criteri per le immissioni
in natura di specie o popolazioni non autoctone" e all'allegato 3
bilanciando in modo più equo le esigenze di conservazione con
quelle economico e sociali e armonizzando con carte ittiche i piani
ittici regionali.
Rispondo anche al secondo quesito: si evidenzia che la nostra
Regione ha partecipato a tutte le riunioni portando il proprio
contributo sia con la componente politica che con i funzionari
degli uffici competenti che la problematica è stata più volte anche
affrontata in coda nel punto "Varie ed eventuali" nelle diverse
riunioni della Commissione delle politiche agricole nell'ambito dei
lavori di programmazione del nuovo PSR.
Si condivide ovviamente le preoccupazioni per la situazione
venutasi a creare e non si può che confermare e continuare a porre
il massimo impegno e la massima attenzione alla questione portando
avanti di continuo un'azione condivisa con le maggiori associazioni
dei pescatori nazionali e locali.
Presidente -
Per la replica, ha chiesto la parola il
consigliere Brunod.
Brunod (LEGA VDA) -
La ringrazio, Assessore, per la
risposta in merito a questo tema sulla pesca, un settore che, come
abbiamo letto su tutti i
media
, ha delle grandi criticità in
questo periodo per le motivazioni che anche lei ha citato nelle
premesse della sua risposta. Un settore che, come possiamo vedere
anche dai dati forniti dalla Federazione Italiana Pesca Sportiva,
stima in Italia che i pescatori siano circa 2 milioni, ci siano 15
mila negozi che trattano attività legate al settore pesca e il
fatturato annuo del comparto pesca, compreso l'indotto, ammonta a
circa 3 miliardi di euro. Si contano 600 impianti di itticoltura
che occupano circa 6 mila persone e contando l'indotto si arriva a
18 mila persone.
Credo che questi dati facciano riflettere molto sull'importanza
che ha questo settore e la grande attenzione che richiede viste
queste criticità che si sono manifestate negli ultimi mesi, infatti
vi è molta attenzione da tutte le associazioni, da tutti i settori,
abbiamo visto che in Lombardia, in Trentino, su tutti i
media
sono comparse notizie inerenti alle prospettive che
non sono sicuramente rosee, infatti l'ultimo incontro che ho citato
del 13 novembre a Milano era per capire se vi era stato qualcuno,
qual era l'attenzione, qual era stato il contributo della nostra
Regione in merito perché noi siamo convinti, lo abbiamo già detto
diverse volte attraverso le nostre iniziative, che questo è un
settore e un campo che ha delle grandi potenzialità sul quale si
può lavorare molto bene per il futuro dove si possono ottenere
delle grandi soddisfazioni anche in quei mesi che a volte magari
sono meno prevalenti dal punto di vista turistico. Noi quindi ci
auguriamo che ci sia d'ora in poi una continua attenzione e
collaborazione con tutti gli Assessori all'agricoltura delle altre
Regioni, con la Conferenza delle Regioni per cercare di ottenere
nel più breve tempo possibile delle deroghe o delle soluzioni che
permettano di dare continuità al settore della pesca e soprattutto
di non andare indietro perché molti pescatori ci stanno dicendo e
riportando che se la situazione sarà questa, non saranno più
disponibili a prendere il permesso. Cerchiamo quindi con tutte le
forze e con tutti gli strumenti di porre rimedio a questa criticità
e riuscire a trovare una quadra che dia l'importanza giusta al
settore della pesca.
