Classificazione
CASA DA GIOCO



Oggetto del Consiglio n. 2624 del 5 aprile 2007 - Resoconto
OGGETTO N. 2624/XII - Reiezione di mozioni relative alla
Casino de la Vallée S.p.a.
Mozione
Constatato che, malgrado le rassicuranti dichiarazioni del
Presidente del Consiglio di Amministrazione, la Casinò S.p.a. ha
presentato nel gennaio 2007 dei dati di incassi ancora più
drammatici di quelli già negativi del 2006, ed in particolare la
riduzione del 38% degli incassi dei giochi francesi, dell'8% di
quelli delle slot e del 7% di quelli dei giochi americani, con il
conseguente raggiungimento del 50% del fatturato da parte dei
giochi automatici e la contestuale riduzione a circa al 20% dei
giochi francesi, quelli a più alto contenuto professionale;
Ricordato che il bilancio della Casinò S.p.a. ha già chiuso
due esercizi consecutivi con pesanti perdite e, tenuto conto degli
incassi conosciuti, si appresta a chiudere un altro bilancio in
perdita, a meno che la Regione non intervenga con sovvenzioni
straordinarie a vario titolo;
Evidenziato come la conflittualità con le maestranze e la
mancata osservanza del Piano di sviluppo e del Disciplinare da
parte del Consiglio di Amministrazione nel suo insieme, fanno
ritenere totalmente inadeguata l'attuale gestione;
Il Consiglio regionale della Valle d'Aosta
Impegna
la Giunta regionale a:
1) chiedere l'immediata convocazione dell'Assemblea
straordinaria della Casinò S.p.a. con, all'ordine del giorno, le
dimissioni dell'intero Consiglio di Amministrazione;
2) presentare entro 30 giorni al Consiglio regionale una
proposta di gestione più efficace per salvare la Casinò S.p.a., la
qualità e la quantità dell'occupazione, per l'attuazione del Piano
di sviluppo, per la sua integrazione con gli immobili acquisiti
recentemente nel comprensorio della Casa da gioco e per
l'attuazione del Disciplinare vigente.
F.to: Sandri - Fontana Carmela
Mozione
Vista la conflittualità a tutti i livelli che permane
all'interno della Casa da gioco di Saint-Vincent;
Visti i continui risultati economici negativi e la necessità
del relativo ripianamento delle perdite da parte dell'azionista
(Amministrazione regionale al 99% e Comune di Saint-Vincent
1%);
Verificata la difformità di strategie sulla gestione e il
rilancio della Casa da gioco all'interno dell'attuale Consiglio di
Amministrazione;
Viste le continue esternazioni sugli organi di stampa del
Presidente del Consiglio di Amministrazione, per esempio: "apertura
del Casinò ai valdostani"... "il CdA diventerà imbattibile..." ed
altre affermazioni dello stesso tenore, che denotano un'incapacità
dello stesso Presidente di gestire al meglio la Casa da
gioco;
Il Consiglio regionale
Ritenendo la situazione attuale all'interno della Casa da
gioco ormai insostenibile;
Ritenendo necessario e improrogabile porre termine alle
conflittualità tra dipendenti della Casa da gioco ed il Consiglio
di Amministrazione;
Ritenendo necessario definire una migliore organizzazione del
lavoro, competenze e mansioni;
Ritenendo indispensabile definire il ruolo della Casa da
gioco nel più ampio contesto regionale e in quello più specifico
del comprensorio territoriale di riferimento;
Chiede
al governo regionale di porre termine anticipatamente al
mandato dell'attuale Consiglio di Amministrazione, con conseguente
nomina di un nuovo Consiglio, in grado di gestire la Casa da gioco
secondo gli indirizzi politici indicati dal Consiglio
regionale.
F.to: Bortot - Venturella - Squarzino Secondina
Mozione
Premesso che:
·
Casinò S.p.a. è la società a totale partecipazione pubblica
preposta alla gestione della Casa da gioco di Saint-Vincent e che
la Regione Valle d'Aosta detiene il 99% delle quote azionarie della
medesima società;
·
è dilagante la preoccupazione per l'andamento negativo
della gestione pubblica della Casa da gioco, la quale registra -
anno dopo anno - la progressiva riduzione di proventi, di clienti e
delle quote di mercato;
·
l'attuale Consiglio di amministrazione, la task-force e il
comitato strategico non appaiono in grado di fornire risposte
convincenti ed efficaci per risollevare il Casinò dalla grave
situazione in cui versa;
Atteso che l'esercizio del gioco d'azzardo non rientra tra le
finalità istituzionali della Regione Valle d'Aosta;
Rilevata l'esigenza di avviare la privatizzazione della
gestione, nel superiore interesse della comunità valdostana a una
conduzione corretta ed economicamente valida della Casa da gioco di
Saint-Vincent;
ciò premesso, il Consiglio regionale
Impegna
la Giunta regionale a bandire, entro sei mesi
dall'approvazione della presente mozione, una gara d'appalto
europea al fine di individuare un gestore ottimale per la casa da
gioco valdostana o, in alternativa, a predisporre, entro il
medesimo termine, le modifiche della legge regionale 36/2001
finalizzate all'accesso di un azionariato privato diffuso che
rappresenti la quota maggioritaria nel futuro assetto societario,
facoltizzando in tal senso i cittadini residenti eventualmente
interessati e secondo modalità che impediscano la costituzione di
posizioni dominanti.
F.to: Tibaldi - Frassy - Lattanzi
Mozione
Vista la risoluzione approvata dal Consiglio regionale in
data 8 giugno 2006 soprattutto in riferimento ai punti che
impegnavano la Giunta ad operare per:
a) coordinamento tra disciplinare, organici e loro
gestione;
b) predisporre un nuovo statuto della casa da gioco;
c) definire nuove norme di controllo anche attraverso
l'utilizzo di nuove tecnologie;
Vista la mozione approvata dal Consiglio in data 26 ottobre
2006 per il controllo della casa da gioco che impegnava la Giunta
regionale a portare all'esame delle competenti Commissioni
consiliari entro 150 giorni una "proposta di regolamento inerente
le modalità e gli strumenti del controllo regionale";
Preso atto che non sono ancora emerse proposte circa la
definizione di nuovi modalità e strumenti di controllo riguardo
anche con l'eventuale utilizzo di mezzi tecnologici;
Viste le comunicazioni dell'Assessore Marguerettaz del 25
gennaio 2007 al Presidente del Consiglio di Amministrazione della
Casinò S.p.a. Moreno Martini e quella del 13 febbraio 2007 a Carlo
Ferina Direttore della Casa da gioco riguardanti la litigiosità e
le tensioni interne in merito a mansioni, competenze, contestazioni
ecc;
Verificato che in altre case da gioco sono installate
telecamere per il controllo dei tavoli da gioco e più in generale
sull'intera attività, stante che le telecamere garantiscono, in
caso di contestazioni, tutti gli operatori, i giocatori e la stessa
casa da gioco evitando l'eventualità di pagamenti di favore di cui
all'art. 9 del Disciplinare;
Ritenuto che le telecamere possono evitare perdite di tempo e
di denaro derivante dalla partita ferma; che le stesse siano
considerate favorevolmente dalla clientela in quando non
costituiscono un deterrente essendo le vincite esenti da
Irpef;
Il Consiglio regionale
Impegna
L'Assessore al Bilancio, Finanze, Programmazione e
Partecipazioni regionali, in attesa della definizione di quanto
stabilito dalla Risoluzione e della Mozione sopraccitate, ad
attivarsi perché sia installato un adeguato servizio di video
sorveglianza con lo scopo, se non di eliminare, almeno ridurre
conflittualità, tensioni, contestazioni e garantire tutti gli
operatori e clienti sull'attività nella Casa da Gioco di
Saint-Vincent.
F.to: Bortot - Venturella
Presidente
- La parola al Consigliere Tibaldi, per
mozione d'ordine.
Tibaldi (CdL)
- Chiederei l'inversione dell'ordine del
giorno e la discussione congiunta delle mozioni riguardanti la Casa
da gioco di Saint-Vincent. Questa mia richiesta fa seguito ad un
accordo che è stato preso con i Capigruppo del Consiglio regionale
e alla disponibilità espressa dalla Giunta da parte dell'Assessore
Marguerettaz. Se il Consiglio conferma tale disponibilità,
chiediamo che vi sia questa inversione immediata dell'ordine del
giorno.
Presidente
- Da parte della Presidenza non vi è alcuna
difficoltà. Vengono abbinate 4 mozioni: i punti n. 42, n. 43, n. 44
e n. 49, facciamo una discussione congiunta con votazioni
separate.
La parola al Consigliere Tibaldi.
Tibaldi (CdL)
- Ringrazio il Consiglio per aver aderito
all'inversione dell'ordine del giorno. L'argomento è iscritto da
diverse settimane, ci sembrava opportuno affrontarlo, anche perché
non c'è solo una mozione, ma ve ne sono ben 4 riguardanti la
materia della casa da gioco ed è quanto mai necessario farvi
fronte.
La mozione presentata dal nostro gruppo ha un obiettivo diverso
rispetto a quello delle altre mozioni, il nostro obiettivo è quello
di insistere su un argomento molto semplice: la privatizzazione
della Casa da gioco di Saint-Vincent. È un argomento che abbiamo
affrontato altre volte in questa sessione di legislatura, è un
argomento che abbiamo proposto fin dalla scorsa legislatura,
riteniamo che essa sia la via di uscita da una situazione in cui si
trova in questo momento il Casinò, che è di grave e preoccupante
crisi. Vorremmo illustrare la nostra proposta in maniera
schematica, indicando quali sono le ragioni per cui bisogna
privatizzare la gestione della casa da gioco, la prima: l'emergenza
degli anni '90 è terminata, l'emergenza di dare un'alternativa
gestionale al Casinò risale al 1994 e venne risolta con un
intervento commissariale della legge n. 88/1993. Da allora sono
trascorsi 13 anni e, attraverso una complessa mutazione giuridica,
si è passati dalla fase commissariale alla S.p.a. a totale
partecipazione pubblica. La gestione pubblica aveva un senso in
quell'epoca - seconda metà degli anni '90 - in cui vi era
un'emergenza, in quel momento l'esigenza pubblica sopperiva alla
scadenza di una convenzione privata che rischiava di lasciare un
vuoto gestionale a questa importante risorsa valdostana. Oggi la
gestione pubblica è diventata un limite alle potenzialità espansive
della nostra casa da gioco, l'ente pubblico a nostro avviso è
assolutamente inidoneo a gestire il gioco di azzardo e le
molteplici attività che vi ruotano attorno.
La seconda ragione è il cosiddetto "alibi congiunturale": il
mercato, non è più sostenibile che il mercato è in flessione e la
nostra casa da gioco ha seguito l'onda del mercato: è un alibi
falso che viene utilizzato semplicemente per comodità. In questi 12
anni dal 1994 al 2006 - l'ultimo esercizio che si è concluso - vi
sono stati fattori importanti che hanno influito sul mercato del
gioco, per esempio la realizzazione del sito di Ca' Noghera a
Venezia, una seconda Casa da gioco a Venezia, l'alluvione del 2000,
l'introduzione dell'euro, il divieto di fumo nei locali pubblici,
il potenziamento delle lotterie di Stato, la diffusione delle
cosiddette "new slot" nei pubblici esercizi sono i fattori più
significativi che hanno condizionato e modificato il mercato del
gioco. Ciononostante la somma dei proventi dei 4 Casinò italiani
nel periodo 1994-2006 considerati complessivamente è cresciuta
ininterrottamente fino al 2004, quando l'introito ha superato la
cifra considerevole di 557 milioni di euro. Se cresce il mercato
complessivo delle case da gioco, non possiamo dire che vi è un
alibi congiunturale sfavorevole. Il divieto di fumo e le "new slot"
hanno rallentato questa corsa nel 2005, ma dal febbraio 2006 la
tendenza è positiva e il recupero è costante, tanto che alla fine
dello scorso anno Venezia ha registrato un incremento di 27 milioni
di euro di introiti, Sanremo di 3,40, mentre Campione segna una
flessione di 1,9 milioni di euro. Saint-Vincent è il fanalino di
coda con un calo di 4,2 milioni di euro. Questa è una fotografia
significativa della situazione del mercato in questi 12 anni, in
particolare nel 2006. A nostro avviso, il confronto con il passato
e lo sviluppo storico non lasciano spazio ad interpretazioni
differenti, non è difficile constatare che negli ultimi 12 anni gli
introiti del Casinò sono cresciuti solo di 1,04 volte a fronte di
Venezia che li ha moltiplicati di 3,5 volte, Sanremo 1,82 volte e
Campione 1,49 volte. Vi è un salto di qualità e di quantità nella
produzione di ricchezza degli altri 3 Casinò italiani decisamente
superiore rispetto a Saint-Vincent, che è rimasto immutato. La
crescita del nostro Casinò è solo numerica, perché essa dimostra in
realtà un preoccupante decremento visto che non copre neppure il
"gap" inflazionistico rilevato fra il 1994 e il 2006. In un Paese
come l'Italia, dove le case da gioco autorizzate sono solo 4 e
quindi vige un regime di oligopolio, la quota di mercato
rappresenta il vero termometro della strategia gestionale e più
volte ci siamo soffermati su questo aspetto. Dal 1994 ad oggi la
quota di mercato di Saint-Vincent è inesorabilmente crollata,
poiché sfiorava il 39% nel 1994 quando subentrava la gestione
pubblica e fatica a stare sopra il 23% a fine 2006. Ci risulta poi
che a febbraio 2007 sia scivolata ulteriormente al 22,2%, quindi è
un declino inarrestabile. Se nel 1994 Saint-Vincent godeva
largamente della sua "leadership", frutto di strategie oculate e
investimenti mirati che sono avvenuti negli anni '80, in
particolare l'avvento dei giochi elettronici, le 3 concorrenti
hanno reagito un decennio dopo (quando Saint-Vincent iniziava ad
annaspare in quella che continuiamo a definire una "palude del
controllo politico" sull'azienda), riuscendo a polarizzare
l'attenzione nei loro centri a scapito di Saint-Vincent che pian
piano ha visto questo decremento. Per concludere tale analisi sulle
quote di mercato, Venezia ha spiccato il volo, ha raddoppiato la
sua quota dal 19 al 38% acquisendo la "leadership" che aveva
Saint-Vincent; Sanremo ha mantenuto la sua posizione intorno al
17%; Campione ha contenuto i danni di un'aggressione di 4 Casinò in
terra svizzera: dal 24,74 al 21%; Saint-Vincent ha lasciato sul
"tappeto" ben 16 punti percentuali dal 19 al 23%. Le presenze di
giocatori si sono quasi dimezzate: da 1.121.000 del 1994 a 624.000
del 2006, questi sono dati, anche se come sempre interpretabili, e
abbiamo scoperto in quest'aula che la matematica diventa sovente
un'opinione, però sono dati che dimostrano che non è vero che il
mercato è caduto, il mercato delle 4 case da gioco, nonostante i
fattori che riferivo prima, è un alibi che non può essere
sostenuto.
Terza ragione: bisogna cercare urgentemente una strategia per il
rilancio di una casa da gioco che non trova più risposta nell'ente
pubblico. Gli indicatori numerici che ho citato sono il sintomo di
una grave crisi che si è innescata fin dall'avvio della gestione
pubblica e che si è consolidata mano a mano con la società per
azioni a controllo regionale. Prima un commissario, poi il
triumvirato, ora il "CdA" a 5; se analizziamo le competenze delle
persone che si sono succedute in questi ruoli, ben poche sono
professioniste del gioco e altrettanto poche sono quelle che hanno
il "possesso" della materia, la stragrande maggioranza delle
persone che le maggioranze politiche hanno inserito nei ruoli di
comando della società sono eminenti avvocati, commercialisti,
ragionieri, funzionari di banca, abbiamo avuto anche un prefetto,
commercianti, persone che hanno un'esperienza al loro attivo, ma
non è un'esperienza qualificabile come professionisti del gioco,
sono persone assolutamente laiche rispetto alla materia del gioco
di azzardo. In questa legislatura si sono succeduti 3 Consigli di
amministrazione in pochi anni e secondo una successione che è
sicuramente peggiorativa: mi riferisco ai risultati mancati. Ancora
adesso dall'inizio dell'anno il progressivo trimestrale del 2007
rispetto a quello dello scorso anno segna un calo di meno 4 milioni
di introiti, ma il trimestrale 2006 sul 2005 era già in calo e a
continuare a cascata sugli anni precedenti. Qualsiasi impresa
privata in queste condizioni sarebbe stata dichiarata fallita più
volte, certi amministratori sarebbero stati chiamati a rispondere
senza premi o esclusioni di responsabilità, mentre qui nel 2004
abbiamo visto il riconoscimento in moneta pesante a favore di un ex
Direttore generale e amministratore delegato per aver compiuto
chissà quale missione: quella di aver condotto il Casinò in questa
"palude" di disastri... la Regione lo ha premiato con 1,3 milioni
di euro di liquidazione e con l'esclusione dalla responsabilità per
colpa! Il collega Frassy e io siamo stati addirittura querelati per
diffamazione - poi caduta nel vuoto -, perché abbiamo osato dire la
verità di questi dati. È bene ricordare che dal 2003, in virtù di
un disciplinare, che è stato modificato sullo scadere della scorsa
legislatura, è stato riconosciuto un riparto dei proventi
decisamente più generoso a favore dell'azienda, elemento che non
depone a favore della gestione pubblica, in forza di una modifica
che venne programmata per venire incontro alle crescenti difficoltà
gestionali della casa da gioco, tanto che la quota di competenza
regionale si è sensibilmente ridotta e al netto di tutto gli oneri
derivanti dal disciplinare - che sono l'accantonamento per il piano
di sviluppo e il concorso nelle manifestazioni - e al netto delle
ricapitalizzazioni più volte effettuate della "Casinò S.p.a." -
oggi oscilla sui 50 milioni di euro. L'altro giorno il Presidente
Caveri dichiarava su un organo di informazione che i proventi del
Casinò rappresentano il 10% del bilancio; Presidente, questa è una
"bufala", perché questo significherebbe dire che vale 200 milioni
di euro, siamo a 50 milioni di euro al netto di tali voci, quindi
1/4 di quello che diceva il Presidente. Oggi possiamo dire che il
Casinò pesa sul bilancio regionale per il 2,5-3%, altro che 10%!
Una volta era una risorsa, era il forziere finanziario che ha
permesso all'autonomia dal 1947 in poi di crescere, fino a quando
non è arrivato il riparto fiscale nel 1981, ma oggi il Casinò ha
una forza marginale in termini di redditività per la Regione.
Manca una strategia. Lo scorso anno il Consiglio ha affrontato
un documento strategico, 6 punti di cui 4 stralciati e 2 mantenuti,
perché la maggioranza non aveva trovato un'unità di intenti; era un
foglietto di belle parole, di intenti che dovrebbero essere
condivisi senza nemmeno discuterli, ma la strategia manca.
L'azionista pubblico non è riuscito a dare un indirizzo al "CdA" e
non dimentichiamo che l'azionista pubblico, in particolare la
Giunta ha ingaggiato anche fior di consulenti; la "KPMG" e la
"TBridge" di cui tutti abbiamo visto le risultanze sono costate
oltre 200.000 euro come consulenze, hanno dato delle indicazioni
precise su un mercato che stava mutando, hanno analizzato il
fenomeno esterno e l'organizzazione interna addirittura dicendo che
il personale è in soprannumero, la "TBridge" ha detto che, se non
si creano delle potenzialità espansive, quelle persone sono
assolutamente sprecate. Non vogliamo mettere in discussione la
funzione sociale che deve avere la casa da gioco, perché siamo
consapevoli che dà lavoro a 1.200 persone, 1.200 famiglie ci
ruotano intorno e non siamo qui per indebolire uno "status" di
benessere che si è creato dal punto di vista occupazionale, ma
dobbiamo avere la consapevolezza di definire una strategia, perché
da questa maggioranza non è uscita alcuna indicazione strategica.
Lei sa benissimo che oggi dispone di un "CdA" che non ha un'unicità
di visioni sull'argomento. Ho sentito recentemente ad un incontro
organizzato a Saint-Vincent un Consigliere di amministrazione che
parlava "pro domo propria", ho sentito un Direttore generale che
cercava di difendere l'indifendibile, ho sentito delle affermazioni
solo volte a giustificare il proprio operato, ma su una cosa c'era
una concordia, se non palesata, ma evidente: la concordia che
questa casa da gioco è senza una guida, né un indirizzo. Quando
allora si definirà una strategia, Assessore? Si riuscirà a definire
una strategia se e quando la Regione avrà il coraggio di spezzare
quel "cordone ombelicale" di profondo controllo politico che
sussiste fra Aosta e Saint-Vincent. Dobbiamo fare in modo di
sganciare quegli interessi politici che ci sono ancora oggi e che
hanno sempre alimentato - in senso negativo - il Casinò dagli
interessi aziendali di questa struttura, altrimenti non se ne esce.
Lei, Assessore, è un commercialista, si renderà conto che i dati
che ho citato prima non possono deporre a favore di una gestione
fruttuosa, è una gestione assolutamente infruttuosa!
Perché allora diciamo privatizzare (ed è il quarto punto)?
Privatizzare per non collassare. Fino a quando saremo in grado di
sostenere un Casinò in tali condizioni? Lo sosteniamo perché ci
mettiamo soldi pubblici, perché dobbiamo considerare questo grosso
ammortizzatore sociale che deve dare vita a tutte quelle persone
che vi lavorano... o vogliamo darci una strategia industriale? Ma
il pubblico non è riuscito a fare tale piano... non è riuscito a
salvarlo o non vuole salvarlo... questo lo ignoriamo come progetto.
Volete salvare, Assessore, questo Casinò o volete abbandonarlo a sé
stesso? Gli stessi dipendenti del Casinò sono venuti a qui ad
incontrare lei e il Presidente Caveri in delegazioni unitarie,
nell'ottobre scorso hanno fatto uno sciopero che ci ha coinvolti
tutti, "dateci una strategia" chiedevano. Il pubblico non la sta
dando questa strategia; la può dare il privato? Sì, perché il
privato è obbligato ad avere un interesse a generare ricchezza,
sviluppo ed occupazione, se il pubblico non ha questo interesse -
come ci pare non abbia -, non ha alcuna motivazione per dare
slancio, per salvare 1.200 posti di lavoro, per incrementare in
un'ottica futura le nostre potenzialità di mercato... e il mercato
dice che siamo in crescita, la propensione al gioco degli Italiani
è aumentata: paradossalmente in una situazione congiunturale
critica la gente si rivolge, più che alla propria virtù, alla
fortuna, al destino, scommette anche poco, ma scommette e,
nonostante le lotterie di Stato, le case da gioco hanno raddoppiato
i loro volumi di affari in 12 anni... nello stesso periodo in cui
il Casinò ha dimezzato la quota: oggi siamo al 22%. Fatevi un esame
di coscienza, colleghi! C'è gente con me che in questi 12 anni ha
visto tale progressione negativa e non possiamo occultarla!
Privatizzare allora non significa proporre polemicamente qualcosa
di diverso rispetto al pensiero dominante. Ho sentito qualcuno dire
- il Consigliere Bortot ne è testimone, era un sindacalista - che
chi oggi vuole privatizzare vuole fare polemica, ma è scandaloso!
Non è né polemica, né ideologia: è una proposta, è una visione
diversa da quella pubblica, ma non è fatta con lo spirito di
provocare qualcosa! Noi ne siamo convinti, riteniamo che
privatizzare oggi significhi dare una via di uscita. Non significa
neppure consegnare questa risorsa a un soggetto qualsiasi, magari
un avventuriero come più volte ho sentito dire qui come critica nei
nostri confronti. Non vogliamo consegnare quello che è stato un
autentico forziere dell'autonomia valdostana a una qualunque
persona! Se così fosse, importanti enti italiani di diritto
pubblico non sarebbero mai stati aperti all'azionariato popolare e
il Ministero delle partecipazioni statali sarebbe rimasto intatto.
Visto che qui è stato creato un Assessorato delle partecipazioni
regionali, non vorremmo che questo fosse l'alibi per mantenerlo.
Privatizzare vuol dire decidere con coraggio e convinzione di voler
uscire dal giogo della politica, che non può più permettersi di
saccheggiare con la complicità di funzionari collusi le casse
esauste di questo forziere, come è avvenuto in un recente passato e
qui bisogna stigmatizzare certe dichiarazioni che abbiamo sentito a
Saint-Vincent, penso che anche il collega Bortot lo condivida... o
di lasciare l'azienda in balia di una diffusa incompetenza di
amministratori che, in ossequio ai loro numi tutelari - si sente
dire: "il mio sponsor si chiama Tizio, l'altro si chiama Caio e
l'altro ancora Sempronio", naturalmente le sponsorizzazioni sono
incompatibili, perché partono da qui dentro e l'impossibilità di
governare che esiste qui dentro si riproduce in altri enti, primo
fra tutti il Casinò tanto che il "CdA" è discorde su diversi punti
-, sono degli "yes men" senza particolari motivazioni a proporre
strategie o a condurre il Casinò fuori dalla crisi, ma chi glielo
fa fare? Si sono aumentati anche lo stipendio senza neppure porsi
il problema dei risultati di esercizio, che per il 2006 sono
passivi, sarà necessaria un'altra ricapitalizzazione e poi è stata
rimodulata la logica dei compensi, anche questo è diseconomico, non
ha alcuna logica aziendale, ha una logica di riconoscimento
politico. Ci è spiaciuto, Assessore Marguerettaz e Presidente
Caveri, quando il 22 dicembre scorso, oltre a dispensare gli auguri
di rito, avete avallato in quanto rappresentanti l'azionista
assoluto del Casinò questa richiesta del "CdA", che è un "CdA"
inadeguato a nostro avviso. La gestione deve tornare privata al più
presto, pena la chiusura diciamo noi; pensate che siamo allarmisti?
No. Non vogliamo essere allarmisti, ma ribadiamo: "pena la
chiusura", perché il mercato sta allontanando il Casinò dai fasti
di un tempo, è il quarto Casinò italiano, mentre era il primo
d'Europa. Non esiste più l'emergenza del 1994, allora eravamo senza
"paracadute", non c'era neppure la legge n. 88/1993, oggi abbiamo
anche una "legge paracadute", quindi se il privato che individuiamo
non va bene, possiamo procedere così ancora per un certo periodo di
tempo.
Possiamo perciò permetterci di indire una gara pubblica con
tutti i crismi per individuare un privato affidabile e dinamico per
rilanciare il Casinò e le condizioni vi sono, le esigenze sono
sotto i nostri occhi, non vi è il rischio di affidarlo a
chicchessia, non è che rischiamo di svendere un nostro bene
prezioso a qualcun altro. Dobbiamo solo scegliere per il bene di
questa risorsa, non il contrario. Possiamo anche strutturare una
società mista, muovendoci nell'ambito della legge n. 36/2001, come
avevamo proposto, riducendo progressivamente la componente
azionaria regionale a vantaggio dell'ingresso di azionisti privati
che possono essere anche residenti, famiglie, investitori locali,
banche locali o imprenditori locali. Possiamo far sì che il Casinò
diventi veramente il Casinò dei Valdostani, ma dei Valdostani come
soggetti che partecipano direttamente a una gestione, non che il
Casinò rimanga dominio di pochi, bene di pochi, peraltro alla fine
rischiando di essere saccheggiato come successo in passato. Bisogna
avere un occhio di riguardo ai Valdostani residenti, un Casinò
valdostano, nel senso che è posseduto anche da cittadini residenti
che diventano lo stimolo della ripresa, perché hanno la voglia di
investire su un bene che sentono loro, che hanno l'orgoglio di
riportarlo ai risultati e ai ruoli di un tempo, che hanno bene in
mente che non si possono sprecare le risorse finanziarie e che
controllano severamente l'operato degli amministratori, che sanno
perfettamente riconoscere i meriti e sanzionare i demeriti; oggi
avviene il contrario. Tutto ciò che oggi non accade perché regna
un'incapacità di decidere e di controllare, faccio un esempio: il
nuovo regolamento di controllo regionale, penso che i 150 giorni
che erano imposti dalla mozione del gruppo "La Casa delle Libertà"
poi modificata e accolta dal Consiglio... lo stiamo ancora
attendendo, vige un regolamento del 1967, il corpo dei controllori
è impotente nel controllare le attività del gioco, ma questa
impotenza ha una causa politica, allora diamo un segnale politico,
vogliamo che si esercitino i controlli sul Casinò e non che sia
lasciato alla mercé di chiunque e che poi si verifichino gli
scandali che si sono verificati nel recente passato. Ci vuole la
capacità di decidere e di assumersi delle responsabilità, di dare
delle indicazioni giuste fra azionista e "CdA", cosa che finora non
è successa, è una guerra fra bande, una riproduzione su scala
minore di quello che succede all'interno del partito che oggi ha la
responsabilità di governo della Regione.
La politica non può continuare a sequestrare la casa da gioco e
tenerla in ostaggio, impedendo che sia definita una qualunque
scelta utile all'uscita da questa crisi. Noi allora facciamo un
forte appello al Consiglio, mi rivolgo agli amici del gruppo
"Stella Alpina", con i quali c'è stato un incontro, per non solo
riconoscere uno stato di crisi che non può permanere, ma anche
perché è un onere della politica dare delle risposte. L'appello che
facciamo al Consiglio è di lasciare una traccia anche lieve della
nostra buona volontà. Finora alla storia non è stata consegnata
nessuna memorabile impresa in tale settore, i tentennamenti e le
debolezze di questa Giunta non sono un gallone di cui ci si può
fregiare, lasciamo un segnale chiaro e forte di cosa vogliamo fare
di questa casa da gioco. Oggi vi facciamo una proposta aperta -
come si evince anche leggendo il tenore letterale della mozione -
senza acuire le difficoltà e i difetti gestionali di questa
azienda, ma vi diamo un indirizzo: bandiamo una gara di appalto
europea per individuare il miglior gestore oppure allarghiamo la
"Casinò S.p.a." anche all'azionariato privato diffuso, il tutto
regolamentato in maniera chiara senza privilegi per furbi o
furbetti. Questa è la proposta che facciamo e che rimettiamo al
vostro esame e anche alla vostra approvazione.
Presidente
- La parola al Consigliere Bortot.
Bortot (Arc-VA)
- Anche noi facciamo un'analisi della
situazione, che per grandi numeri coincide con l'analisi fatta dal
collega Tibaldi. A novembre del 2006 abbiamo fatto una rilevazione,
abbiamo un incremento delle entrate per tutte le case da gioco
escluso il Casinò di Saint-Vincent, per il quale i risultati sono
deludenti e continua la flessione dei giochi francesi: siamo sotto
i 5 milioni di euro rispetto all'ultimo anno della "gestione SITAV"
(1993-1994). È vero che le "slot machine" sono passate dal 30 al
50% delle entrate e questo comincia ad essere preoccupante per i
livelli occupazionali, sapete bene che gli addetti alle "slot
machine" non possono raggiungere numeri astronomici. È anche vero
che a Venezia si sono espansi nel frattempo e hanno occupato
posizioni di privilegio della Casa da gioco di Saint-Vincent, ma a
quei tempi la ripartizione era 30% e 70%, mentre oggi siamo al 48%
e non è una cosa da poco. Parliamo del futuro e anche del perché
siamo arrivati a questo punto. Se l'Assessore ascoltasse, noi
abbiamo chiesto le dimissioni di tale "CdA" 10 mesi fa, se ci
avesse ascoltato, forse avremmo guadagnato un po' di tempo per
"raddrizzare la barra" e questo presuppone che si cambi l'attuale
"CdA" senza guardare in faccia nessuno, perché quello che ci
interessa è la casa da gioco, gli introiti e soprattutto
l'occupazione e non tanto se nel "CdA" c'è un amico degli amici o
cose del genere.
I primi dati per gennaio, febbraio e marzo delle entrate del
2007... anche queste volgono al pessimismo. Servirebbe - come noi
proponiamo - un'indagine seria e professionale sull'operato degli
amministratori e della dirigenza, perché abbiamo degli
amministratori che non sono in grado di amministrare, ma abbiamo
anche dei dirigenti che non sono in grado di dirigere e vi è una
mancanza di punti di riferimento per i lavoratori all'interno del
Casinò per la mancanza di dirigenti. La mancanza di dirigenti fa sì
che acquisiscano potere delle "lobby", che non si possono più
permettere di avere il peso che avevano nei decenni passati nella
casa da gioco, queste "lobby" le si ridimensionano solo se siamo in
grado di avere una dirigenza all'altezza e un "CdA" all'altezza.
Dobbiamo verificare la congruità dei costi rispetto agli
investimenti, dare un'occhiata alla produttività delle
manifestazioni, sulle provvigioni corrisposte ai "porteurs", i
valori e i risultati che circolano sui tavoli, dobbiamo verificare
le politiche di "marketing". Senza questo tipo di indagine siamo di
fronte ad una gestione a dir poco allegra. È vero che i costi del
personale sono fra i più bassi delle case da gioco, ma per ora non
è su quello che è necessario intervenire: bisogna intervenire
affinché i dipendenti all'interno del Casinò riacquistino la
fiducia e un'identità su cosa fare, nessuno sa più cosa fare o,
meglio, ognuno pensa di poter fare quello che vuole per mancanza di
queste identità.
Occorre fare in modo che l'offerta corrisponda alla domanda, e
qui apriamo una parentesi. Vedo a Nus abbiamo un tabacchino pieno
di persone che giocano al lotto e al gratta e vinci. Finalmente da
buon ottimista io penso: quanta gente acquista i giornali! Un
giorno poi mi fermo e vedo che erano tutti pacchi di gratta e
vinci, lotto, e poi frequento 2 bar e ci sono 3 "slot machine",
alle 8,00 del mattino ci sono persone che sono già lì che
smanettano, persone anche in ciabatte che smanettano sulle "slot
machine". Abbiamo uno Stato che fa da biscazziere, uno Stato non
proibizionista, per cui si aprono delle fasce di possibilità,
occorre solo adeguare a questo tipo di giocatori delle offerte.
Occorre ridurre la conflittualità interna, sono in crisi i
controlli per il disciplinare che non so bene a quanto risale, lo
ha detto il Consigliere Tibaldi, e a questo punto è possibile il
controllo ogni tavolo; è vero che i "croupiers" non lo vogliono,
che dicono che in base ai dati si può discriminare un lavoratore,
piuttosto che un altro, ma noi non dobbiamo badare alle posizioni
personali o di gruppo, dobbiamo badare a che tipo di gestione dare
all'azienda nell'interesse di tutti i lavoratori e di tutti i
Valdostani, in questo senso bisogna introdurre le telecamere.
Bisogna che le telecamere siano introdotte perché "venga" l'unica
possibilità di dirimere la conflittualità interna che non è mai
cessata.
In sostanza, vi sono alcuni dati che contano, l'ultimo anno
della Gestione straordinaria abbiamo incassato 147 milioni di euro,
oggi siamo a 116. Siamo passati da 86 a 61 milioni di euro in
giochi lavorati, da 61,5 a 55,8 alle "slot", in 4 anni abbiamo un
calo di 25 milioni di euro per i giochi lavorati e di 5,7 milioni
di euro per le "slot machine", per un totale di 30 milioni di euro.
Le responsabilità non sono tutte e solo del "CdA", ma noi non
abbiamo mai verificato le professionalità alle persone che abbiamo
messo nei punti delicati della gestione della casa da gioco, perché
abbiamo un vecchio sistema che è superato. Il Casinò ha fatto 60
anni, nessuno si scandalizzava se nei decenni trascorsi il Casinò
era lottizzato ed era lottizzato ogni movimento politico, ogni
partito con il buon Conte Cotta, poi è continuato... avevano delle
quote di assunzione, ma in quel periodo ce n'era per tutti. Se si
metteva un imbecille a fare l'imbecille, non era grave, adesso il
rischio è che si metta un imbecille a fare il dirigente con livelli
di frustrazione dei subordinati non indifferenti, perché
all'interno ci sono livelli di professionalità non indifferenti! Ma
se non si valorizzano queste professionalità, perché magari hanno
una tessera in tasca che non piace, non ne usciamo! Partendo dalla
gestione dobbiamo capire cosa fare con il Casinò. Non è certo
l'alleanza con la "Cogetex", che è una "boutade", che ci fa uscire
dalla crisi: sono "boutades" perché non ci sono progetti, idee e
strategie.
Infine abbiamo gli interventi della Magistratura, già abbiamo
dei grossi problemi a recuperare quote di mercato, se poi diamo la
possibilità per attività lavorative illecite di personale
all'interno con mancati controlli e si dà la possibilità ad alcune
persone di riciclare il denaro sporco della mafia... guardate che
qualcuno di loro mette qualche soldo in tasca, ma l'immagine che si
dà all'esterno è deleteria, allontana le persone. Qui bisogna non
dare degli esempi punitivi, ma ci sono dei contratti e delle
sanzioni; in qualsiasi luogo se uno non svolge le proprie mansioni,
viene sanzionato o allontanato in base al livello di reati e di
gravità delle azioni commesse.
Ancora 2 cose: ho sentito Conca, non so che tessera di partito
abbia, ma da una parte noi possiamo privatizzare, noi siamo quelli
che hanno parlato di azionariato popolare... il problema della
privatizzazione però è strettamente legato ai livelli
occupazionali, allora o abbiamo delle garanzie sulla
privatizzazione, o siamo in grado di offrire alternative a molte
persone che sono in esubero all'interno della casa da gioco, oppure
chiunque privato che sia, azionariato pubblico o meno, la prima
cosa che fa di fronte ai risultati è tagliare sugli organici,
perché se non si "mettono le mani" all'interno del Casinò per
migliorare la gestione, non saremo in grado neanche di
privatizzare. Su tale questione si apre un bel punto interrogativo,
però non abbiamo molto tempo per "sbrogliare la matassa".
In sostanza, per terminare, noi pensavamo che il Governo e
l'Assessore potessero intervenire rimuovendo questo "CdA" in tempi
non sospetti; non si è voluto ascoltare, a Saint-Vincent è
peggiorata la situazione, abbiamo visto manifestazioni, sono state
fatte delle promesse, quelle promesse non sono state mantenute,
questo "CdA" non è in grado di intervenire né sulla gestione per
quanto di competenza, né sulla gestione nei confronti dei
dirigenti, quindi va rimosso. Non possiamo più permetterci che vada
avanti l'attuale andazzo nella casa da gioco, pena la
responsabilità di tutto questo Consiglio, non della maggioranza o
dell'opposizione, ma non possiamo più permettercelo! Abbiamo degli
esuberi nella casa da gioco che non possono essere assorbiti in
altre attività, perché abbiamo un comparto industriale che fa
"buchi", abbiamo un comparto del servizio pubblico che non può
assorbire lavoratori da altri settori; dovremo prima o poi farci un
esame di coscienza e capire dove possiamo "metterci le mani".
Quando c'è di mezzo il privato, ci si dice dai banchi del Governo
che questo non lo possiamo fare perché di competenza del privato,
nella situazione della casa da gioco non esiste il privato: esiste
il Consiglio che, tramite il Governo e l'Assessore, è in grado di
prendere provvedimenti, dunque dobbiamo prendere questi
provvedimenti se vogliamo tutelare la dignità dei lavoratori nella
casa da gioco e il comprensorio dal punto di vista dei redditi che
dà la casa da gioco! E i primi passi sono la rimozione del "CdA",
di alcuni dirigenti, inserire le telecamere che permettano di
ridurre la conflittualità, andare alla trattativa seria con il
personale per capire quali interventi si possono fare per
migliorare la gestione di questa delicata struttura.
Si dà atto che dalle ore 12,01 presiede il Vicepresidente
Fiou.
Presidente
- La parola al Consigliere Sandri.
Sandri (GV-DS-PSE)
- Questa mozione intende richiamare
seriamente l'attenzione del Consiglio sul disastro e sul fallimento
del Casinò di Saint-Vincent, però i padri di questo fallimento sono
tanti, non è solo la Giunta regionale o le scelte sbadate del
"CdA". Voglio dirlo proprio perché non sembri che questa sia
un'iniziativa volta a mettere in difficoltà politica questo o quel
soggetto, in tale senso voglio richiamare le responsabilità gravi
dello Stato italiano, che è il principale concorrente del Casinò di
Saint-Vincent. Una quindicina di anni fa, al di là del totocalcio,
sistema di scommesse legalizzato sul calcio, del lotto,
tradizionale gioco... non c'era nessun tipo di gioco d'azzardo che
fosse concorrente con quelli che si facevano a Saint-Vincent,
tant'è vero che lo stesso Stato attraverso il Casinò di Campione
era un collega del Casinò di Saint-Vincent, perché portava a casa a
livello di Ministero degli interni le stesse rendite del Casinò di
Saint-Vincent. Si è scoperto il famoso "buco" di bilancio e tutti i
Governi di Centro-Destra, di Centro-Sinistra, quelli più
ulivisti... si sono scatenati a dirottare fondi da questi tipi di
attività tradizionali agli altri giochi: le 1.000 sale bingo, le
"slot machine" nei bar, le "super slot", il gratta e vinci, vi è
una marea di iniziative, le scommesse ippiche, le scommesse non
ippiche, adesso si può scommettere su tutto, adesso avremo quelle
"on line"...
Vi è da prendere atto che il Casinò soffre di questa situazione
generale, quindi mi chiedo: ma il nostro Senatore, il nostro
Deputato, quelli di adesso, quelli di prima, quelli di ancora prima
cosa hanno fatto per difendere il Casinò e per riordinare? Vi
ricorderete le battaglie che facevano per non far aprire nuove case
da gioco, proprio le battaglie degli sciocchi, perché, mentre
facevano la battaglia per non aprire le case da gioco, gli aprivano
tutto il resto... ed è sul resto che si doveva intervenire a
bloccare tutte queste iniziative! Oggi quindi paghiamo anche errori
di gestione di quell'epoca: per non far aprire il Casinò ad
Alessandria, piuttosto che a Verbania, o sul Lago Maggiore, ci
siamo fatti fregare, lungimiranza politica! È uno dei motivi per
cui qualcuno è andato a casa, Senatori e Deputati; forse gli
elettori non lo sapevano, ma lo intuivano.
Seconda questione: la gestione locale. Il "CdA" di cui oggi
chiediamo le dimissioni paga anche un difetto politico: la gestione
della casa da gioco ha avuto scossoni a non finire dal 1994 ad
oggi, non vorrei dire delle date sbagliate, ma mi sembra che nel
1997 fu cambiato il Commissario straordinario, fu mandato a casa
Arrigoni e ne fu messo un altro, nel 1999 si torna al vecchio
Commissario, all'interno però di una gestione triarchica, nel 2002
si avvia la fine della Gestione straordinaria e si passa alla
gestione ordinaria e da allora abbiamo 4 "CdA", una crisi di
maggioranza in Consiglio regionale nel luglio 2004,
l'"impallinatura" mitica del bilancio della "GS". È chiaro che, di
fronte a una situazione del genere, ai piani di sviluppo che si
sostituiscono uno dopo l'altro... la sintesi finale è una carenza
di indirizzo politico e questo si ripercuote anche sui risultati.
Notate bene che il Governo regionale è così debole che ancora oggi
l'unica cosa che fa - come abbiamo sentito ieri dal mitico
Assessore alle finanze - è: "ma cambieremo il disciplinare!",
quindi un'ulteriore complicazione a fronte della mancanza di una
linea politica.
Non voglio farla troppo lunga, in parte i dati erano già stati
presentati, vorrei solo dare al Consiglio attraverso la stampa e
coloro che ci sentono su "internet", a tutta la popolazione
valdostana i dati delle varie gestioni. Il saldo fra entrate nelle
casse regionali e ritorno a qualunque titolo alla casa da gioco,
quindi l'utile vero, netto della casa da gioco, dal 1990 al 1993,
quindi la gestione privata, ha oscillato fra i 67,5 milioni di euro
e i 70,5 milioni di euro. I privati davano alla Regione grosso modo
70 milioni di euro a stare larghi. Arriva poi la Gestione
straordinaria, il Commissario unico Arrigoni, 1995-1996-1997, i
soldi passano da 70 a 80 milioni di euro, 78 nel 1995, 80,5 nel
1996, 79,1 nel 1997. Nel 1998 c'è la prima crisi, crisi economica
nazionale, crisi anche nella gestione, perché è una macchina
vecchia che non è riuscita a muoversi e si scende a 60 milioni di
euro. Cosa fa il Consiglio? Modifica il disciplinare e si torna ai
66-70 milioni di euro di utile. Tenete conto "utile" significa che,
se anche le modifiche del disciplinare vanno a modificare i
rapporti, si parla sempre di utile finale, vuol dire che quelle
modifiche del disciplinare hanno permesso delle economie di scala e
dei risparmi che sono poi arrivati a beneficio di tutta la
Comunità. Nel 2003 parte la S.p.a., siamo sempre a questi livelli
66-68 milioni di euro, arriva poi l'Assessore Marguerettaz, arriva
la nuova politica di rilancio, il genio politico che deve
rilanciare la casa da gioco che è allo sfascio ed è il disastro: 53
milioni nel 2004, 40,8 milioni nel 2005, 37 milioni nel 2006 e nel
2007 saremo molto peggio. Ho fatto un'interpellanza a gennaio, i
dati di febbraio e marzo non sono significativamente differenti, vi
sono alcune piccole compensazioni, vi do solo un dato: a gennaio
passiamo da 3 milioni di euro di incassi sui giochi francesi a 1,9
milioni. Sul giornaletto dei sindacati autonomi grande rilancio
dello "chemin de fer"... da 511.000 euro a 378.000 euro, ne abbiamo
persi 120.000. Questi dati dimostrano che la gestione attuale è
fallimentare! Ma è fallimentare anche dal punto di vista giuridico
e normativo. La convenzione, il disciplinare attuale, e non vorrei
che andaste a toccare questa "cosa", prevede la revoca della
gestione, articolo 20; uno dei motivi è quello dei risultati, un
altro è l'inosservanza degli obblighi di cui all'articolo 13, comma
1, articolo che recita:
"la Casinò S.p.a. assicurerà con il più
severo controllo la regolarità dei giochi e dei relativi
incassi"
, cosa che possiamo dire che non fa.
La Regione quindi è obbligata in solido ed eventualmente se ne
prende la responsabilità chi ha la gestione a chiedere le
dimissioni in Assemblea del "CdA", perché? Perché da molti anni non
viene attuato un controllo tavolo per tavolo giornaliero del gioco,
come previsto dall'articolo precedente, nel senso che il
disciplinare chiede che la "Casinò S.p.a." sia tenuta a fornire
quotidianamente per gioco e per tavolo una dettagliata e analitica
contabilità delle mance, consentendo alla Regione il controllo
anche ai fini dell'applicazione dell'ultimo comma del precedente
articolo 11, che dice che, quando le mance superano un "tot",
diventano introito, quindi vanno suddivise con la Regione. Vi è
anche un danno patrimoniale che sta andando avanti dal 2003 ad oggi
tutte le volte che le mance superano il 52% dei valori. Questa cosa
era stata sospesa perché qualcuno di voi diceva che c'era un
ricorso al TAR da parte dei sindacati, benissimo; il ricorso al TAR
è stato dichiarato decaduto il giorno 15 giugno 2006, quindi non vi
è più nessuna scusante e chi non ha preso atto di questo se ne
assume la responsabilità non solo politica, ma amministrativa e
pecuniaria, perché l'articolo 13 sui controlli della casa da gioco
non è stato rispettato. Sono d'accordo con il collega Bortot: la
questione dei controlli è fondamentale non solo per il buon
funzionamento della casa da gioco, ma per i rapporti fra casa da
gioco e Regione. Non facendo i controlli abbiamo perso il 52% di
tutti gli sforamenti della quota delle mance quando andavano
all'eccesso, quindi un danno patrimoniale per la Regione. Vi è poi
anche una questione di sicurezza del gioco. Le telecamere esistenti
in tutti i Casinò del mondo sono una delle cause per cui i
giocatori non vengono in Valle d'Aosta: perché non hanno la
garanzia di essere difesi da possibili trucchi che ci sono. La
telecamera è anzitutto una difesa del giocatore onesto e questo
credo sia un dato di cui non avete tenuto conto; bisogna che questi
controlli vi siano ed è la mancanza di questi controlli che fa
capire che la gestione vuole navigare nel "grigio", perché così può
mantenere buone certe "lobby", determinati "croupiers", piuttosto
che altre cose.
Cosa fare? Credo che anzitutto dobbiamo avere l'obiettivo di far
funzionare bene la casa da gioco perché, se c'è produzione e
reddito, se c'è una torta, poi la torta la si può dividere a favore
dei lavoratori, dell'Amministrazione regionale e della
collettività, ma se non c'è la torta, non si divide niente... il
problema, quindi, è far tornare una torta e succulenta. Dall'altra
parte credo che, per ottenere questo, si debba "cambiare marcia",
per questo vi è un metodo banale, senza bisogno di fare il Comitato
strategico del Comitato strategico del piano di sviluppo, del
Comitato straordinario della Giunta regionale, del Presidente,
della maggioranza, dell'Assessore alle finanze: basta solo mettere
dei Consiglieri di amministrazione della casa da gioco
professionalmente validi - ve ne sono - che non siano frutto di
lottizzazione, ma soprattutto che siano presenti nel "CdA"
Consiglieri espressi dalla maggioranza regionale e Consiglieri
espressi dalla minoranza regionale. Perché? Perché si recepisce un
indirizzo nazionale ed europeo per cui in tutte le s.p.a. sono
previsti i cosiddetti "Consiglieri indipendenti" o comunque
rappresentanti delle minoranze, perché è da una presenza plurima
che la trasparenza si attua e la trasparenza si attua se vi è la
volontà di farlo e se si ha voglia di far funzionare le cose.
Credo si possa chiudere qui il mio intervento, ricordando solo
un'immagine disastrosa che insieme alla collega Fontana abbiamo
dovuto constatare; per quanto riguarda il sottoscritto, era già la
ventesima volta che succedeva, per la collega, è stata la prima.
Siamo a livelli tali di lontananza dalla realtà, da un normale
flusso della vita, che, quando si va dal lunedì al venerdì al
Casinò e si sale al "privé", si può assistere per 5 ore
all'intervallo. Una volta c'erano le pecorelle nella tivù in bianco
e nero, ora vi sono 5 addetti tecnici della casa da gioco - i quali
hanno tutti dei nomi stranissimi e molto "ancien régime, plutôt que
belle époque" - che stanno fermi lì. Voglio sapere cosa c'entra
questo con una gestione efficiente ed efficace! Li vedi lì così...
è una scena apocalittica, ma è la scena che fotografa il fallimento
di una politica, ma anche un fallimento personale.
Presidente
- Nessuno prende la parola in discussione
generale? Dichiaro chiusa la discussione generale.
La parola al Presidente della Regione, Caveri.
Caveri (UV)
- Ci dividiamo con l'Assessore Marguerettaz
il piacere e il compito di parlare di queste mozioni, io mi
occuperò della questione della privatizzazione, è un tema molto
delicato sul quale bisogna esprimersi "in punta di penna", non
lasciando spazio ed equivoci, partendo da una rappresentazione
esatta di un quadro giuridico che senza alcun dubbio deriva dal
diritto comunitario. Non posso esimermi dal ricordare come tale
discussione sull'eventuale privatizzazione futura si inserisce in
un dibattito più ampio, che oggi è stato riecheggiato negli
interventi dei colleghi, vi sono molti argomenti sui quali sarà il
collega Marguerettaz a tornare, mi sia consentito di sottolineare
che non possiamo oggi accettare questo caducarsi del "CdA", siamo
invece convinti che anche in capo al Consiglio rivengono una serie
di responsabilità importanti, come la questione del disciplinare,
del regolamento delle assunzioni, della riforma dello Statuto della
"Casinò S.p.a.", del regolamento dei controllori regionali. Ci
saranno molti argomenti che saranno riassunti nelle prossime
settimane in una risoluzione in Consiglio... e poi declinata nella
presentazione di documenti una volta appurato all'interno della
maggioranza il punto della situazione su alcune scelte che devono
essere fatte.
La mozione presentata dal gruppo "La Casa delle Libertà" chiede
al Consiglio di impegnare la Giunta a bandire entro 6 mesi una gara
di appalto europea, oppure di procedere a una modifica della legge
regionale n. 36 con la finalità di passare da una gestione di
natura pubblica ad una di natura privata della casa da gioco. Ai
Consiglieri non sfuggirà la complessità di questa eventuale
operazione, della quale essi hanno tracciato le linee principali,
appalto europeo per la gestione o, se possibile - ho qualche dubbio
che sia così facile -, un azionariato diffuso sul modello della
"public company". Pur restando del tutto discutibili le premesse
della mozione in oggetto, che svolgono delle valutazioni soggettive
in merito alle prospettive di azione del "CdA", della "task force",
del comitato strategico, le prospettive indicate non sono prive di
interesse, ma l'orizzonte di questa legislatura è solo di studio
della problematica, oggi nessuno di noi può pensare che in chiusura
di una legislatura, nella quale il mare appare già così burrascoso,
vi sia qualcuno che si prenda la responsabilità ma, oltre alla
responsabilità, si tratta anche di buon senso, perché le procedure
per una cosa del genere sono molto complesse e per questo darò un
cenno al quadro giuridico di riferimento, che deriva da 3 sentenze
della Corte europea di giustizia. La possibilità di affidare ad una
gestione di natura privata la casa da gioco non potrebbe mai
prescindere dall'apertura di una procedura di evidenza pubblica di
natura europea in considerazione delle vigenti soglie economiche di
riferimento. Una simile procedura, oltre ad essere onerosa sotto il
profilo economico, è complessa e, tenuto conto della posta in
gioco, delicata, perché nell'effettuare scelte del genere bisogna
valutare il periodo: questo è un periodo nel quale abbiamo bisogno
di un rilancio che ci consenta un'eventuale valutazione sul
mercato, oggi saremmo in un momento di difficoltà. Una
giurisprudenza copiosa della Corte europea ci conferma che la via
della gara è inevitabile, se la natura peculiare del gioco di
azzardo consente a livello europeo talune limitazioni ai principi
del mercato unico, ad esempio la riserva della titolarità del gioco
alle autorità pubbliche... è affermato in maniera incontrovertibile
che, nel momento in cui una pubblica autorità ritenesse di affidare
a soggetti privati la gestione di una simile attività, anche alla
ricerca di un azionista di minoranza, ciò non potrebbe farsi al di
fuori delle regole generali delle procedure di evidenza
pubblica.
La Corte europea di giustizia ha fissato in 3 successive
sentenze i principi a cui ispirare l'intervento comunitario in
materia. Vi è una prima sentenza del 24 marzo 1994, la causa nota
come "sentenza Schindler", la Corte era chiamata a risolvere un
contenzioso che richiamava la normativa nazionale britannica in
tema di lotterie, questa sentenza ha statuito 3 questioni in
particolare: la prima, le attività concernenti le lotterie,
definibili come attività economiche ai sensi dell'articolo 2 del
Trattato CE, afferiscono al settore dei servizi, questo vale per
tutto il settore dei giochi di azzardo; la seconda, una normativa
nazionale che limiti o vieti l'esercizio di simili attività nel
territorio dello Stato o impedisca o restringa la possibilità agli
organizzatori di lotterie di altri Stati membri di vendere sul
territorio dello Stato i relativi biglietti costituisce un ostacolo
alla libera prestazione di servizi: questo è importante perché
anche in tale caso torna il "refrain" di quale direttiva cardine è
di riferimento alla privatizzazione, ossia la prestazione dei
servizi; la terza, tuttavia nel caso in cui tale normativa non
comporti nessuna discriminazione, essa può risultare compatibile
con le disposizioni del Trattato nella misura in cui le restrizioni
e i divieti sono giustificati da particolari ragioni di ordine
pubblico, legati alla specifica natura dell'attività in parola.
Cosa dice la Corte? Se il pubblico vuole gestire il gioco, lo può
fare, perché i giudici della Corte europea sono severi nel
giudicare l'invasività sociale del gioco. Vi è una seconda sentenza
del 21 settembre 1999, "causa Laara", che viene da un contenzioso
riguardante la Finlandia, dove la Corte ribadisce i concetti
espressi nella precedente sentenza, pur con alcuni distinguo
connessi alla differente natura dell'attività svolta dal ricorrente
- non erano lotterie, ma "slot machine" - e anche in questo caso
andiamo nella stessa linea dei servizi. La più attuale è una
sentenza che si chiama "sentenza Anomar", 11 settembre 2003, dove
la Corte europea era stata sollecitata dal "Tribunal civel de
Comarca" di Lisbona, e questo è importante come già per
l'organizzazione delle lotterie, anche i giochi di azzardo - qui si
definisce chiaramente la linea giurisprudenziale - sono
qualificabili come attività economiche ai sensi dell'articolo 2 del
Trattato e ricadono nell'ambito di applicazione degli articoli 49
ss del Trattato concernenti la libera prestazione di servizi. Vi è
poi tutto un declinare interessante che però ci conferma quello che
dicevamo prima, ossia oggi chiunque immagini elementi di gare
vincolate, o di ricerca di partner di minoranza o di maggioranza, o
di un'eventuale società mista con decisioni assunte in maniera
fantasiosa in precedenza, questo non è possibile perché, nel
momento in cui si bandisse qualunque tipo di gara, ci troveremmo di
fronte a una pluralità di soggetti. A parte il fatto che bisogna
sempre riflettere di non avere un approccio ideologico, quindi il
buono è il privato e il cattivo è il pubblico, questo è un tema che
non può essere approfondito in 6 mesi, perché se la logica fosse
immaginare che in 6 mesi...
(interruzione del Consigliere Tibaldi, fuori
microfono)
... voglio essere onesto con voi: quando ho detto 6 mesi, ho
anche detto che oggi l'unica prospettiva esistente è che l'attuale
Giunta non è in grado da qui alla fine della legislatura di bandire
una gara; quello che possiamo fare è, nel riferirne in Commissione,
di approfondire tutti gli aspetti tecnici molto complessi e
divenuti ancora più complessi dopo l'acquisizione del "Billia",
perché non possiamo far finta che la problematica inerisca
esclusivamente i giochi: la problematica inerisce l'intero
complesso delle attività ludiche e di gioco. Un approfondimento che
non è solo tecnico, è un approfondimento che ha caratteristiche
politiche, ma credo che oggi affrontare il tema della
privatizzazione prima che il comitato strategico abbia concluso il
suo lavoro, prima di avere le idee chiare sul futuro di casa da
gioco in termini di rilancio competitivo, prima di aver dato
attuazione al piano di sviluppo attualmente in essere e di aver
avuto contezza del nuovo piano di sviluppo, prima di aver avuto le
progettualità che oggi legano, diversamente dal piano di sviluppo
approvato dal Consiglio, i destini dell'immobile della casa da
gioco e delle nuove pertinenze e il destino del "Billia" e del
centro congressuale... oggi sarebbe velleitario lanciare qualunque
ipotesi concreta di privatizzazione. La scelta di privatizzare la
casa da gioco non può essere assunta al di fuori di una logica di
confronto sulle linee di sviluppo dell'azienda e dell'intero
comprensorio di Saint-Vincent, deve trattarsi di un confronto che
non può valere solo per gli aspetti gestionali del Casinò, ma deve
interessare soprattutto aspetti più generali come l'impatto
economico della casa da gioco sulla Regione, le sinergie con
l'offerta turistica, le ricadute occupazionali... Oggi non si può
che immaginare di aprire un approfondimento sul tema senza
immaginare di preparare oggi un bando di gara per la
privatizzazione della gestione, tema che sarà al centro del
confronto politico per la prossima legislatura.
Per quel che mi concerne - qui esprimo un parere personale,
perché credo che la parola conclusiva debba essere oggetto di un
confronto politico ad ampio spettro all'interno della maggioranza,
anche se ricordo che nel programma di Governo su questo vi è nulla,
però nessuno impedisce di avere delle evoluzioni -, devo dire di
non essere particolarmente innamorato della gestione pubblica.
Guardavo le carte in questi giorni per il "60° Anniversario
dell'autonomia" e mi sono ricostruito tutte le vicende che portano
con una rapidità incredibile all'apertura della casa da gioco, che
avvenne in circa un anno - prima seduta del Consiglio: 10 gennaio
1946, apertura della casa da gioco: fine marzo 1947 -, ma
nell'insieme della documentazione è interessante verificare come
dopo la scelta... allora chiaramente non vincolata da gare, perché
all'epoca fu scelta la "Sitav" con una trattativa privata e dopo
l'apertura iniziarono i contenziosi fra l'Amministrazione regionale
e la gestione, molto interessanti dal punto di vista storico...
Pur riconoscendo ai colleghi del gruppo "La Casa delle Libertà"
di aver riproposto all'attenzione del Consiglio tale questione
della privatizzazione - e lo hanno fatto in termini molto netti,
non di passaggio -, non posso condividerne i contenuti, per questo
li invito a ritirare la mozione, prendendo semmai l'impegno di
riferire entro un certo numero di mesi in Commissione non su
un'avvenuta scelta di privatizzazione, ma su quali possono essere
dal punto di vista giuridico le diverse strade da intraprendere in
un orizzonte temporale che non si può chiudere nell'orizzonte di
questa legislatura.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Brevemente perché alcune
considerazioni sono state fatte dal Presidente Caveri, vorrei
condividere con i colleghi che sono intervenuti alcune
considerazioni. Di fronte a una dispensa abbiamo elencato una serie
di alimenti e di ingredienti, su cui non si può che concordare: ci
sono dei numeri, al di là di alcune considerazioni... ma non voglio
mettermi a contestare le ricostruzioni, perché possono esserci
delle differenze sensibili, ma non è questo il problema. Il
problema è la ricetta, perché, a fronte di una serie di
ingredienti, non è detto che la ricetta che viene proposta sia la
ricetta che dà un risultato corretto. Tutti noi abbiamo
riferimenti, conoscenti, amici, parenti e comunque persone che
vengono a dare la loro opinione sul Casinò e tutti danno una
lettura dalla loro prospettiva, anche onesta intellettualmente, ma
dalla loro prospettiva.
Qualcuno mi ha parlato del regolamento, del controllo regionale,
ma io sono venuto qui e c'erano dei documenti che risalivano nella
precedente e nella precedente ancora legislatura. Ogni volta che
incontro le rappresentanze sindacali ho delle posizioni che
contrastano nel momento in cui parlo con le rappresentanze
sindacali dei controllori, con le rappresentanze sindacali dei
"croupiers". Stesse sigle sindacali, cose che neanche i segretari
riescono a dirimere, perché le letture fra di loro sono totalmente
contrapposte; la scommessa quindi è una cosa che non è da poco.
Collega Tibaldi, le assicuro che dal momento in cui abbiamo votato
la risoluzione abbiamo ripreso e periodicamente ci siamo incontrati
con le rappresentanze sindacali dei controllori, abbiamo inviato
loro la bozza di un articolato, stiamo lavorando su argomenti
delicati, perché il rischio di complicare anziché risolvere una
determinata situazione c'è. Paradossalmente ci poniamo nel momento
più teso nell'ambito dei rapporti fra controllo regionale,
impiegati, azienda, mai come oggi ci troviamo di fronte a una
virulenza, a dei rapporti tesi che periodicamente mi vengono
trasmessi dai dipendenti regionali... di intolleranza nei confronti
del controllo regionale. Abbiamo 2 strade: entrare con "i piedi nel
piatto", come qualcuno mi consiglia, o cercare di trovare una
situazione che nella sua trasparenza dia delle garanzie, nel senso
che non si vuole un Casinò "ingessato", un Casinò che è
semplicemente un luogo in cui regna la burocrazia e regna la
rigidità... con un luogo dove si può fare di tutto... Molte volte i
dipendenti del Casinò hanno rappresentato la necessità di
valorizzare la professionalità degli impiegati tecnici nel gestire
la partita, perché è vero che dobbiamo avere dei punti fermi, ma
dobbiamo anche gestire dei giocatori che destinano alle emozioni
migliaia di euro. Nel momento in cui si destinano migliaia di euro
e si gestiscono le emozioni, non sempre la matematica e non sempre
la regola spaccata costituiscono il bene dell'azienda;
paradossalmente un giocatore che viene scontentato anche a ragione
può costituire la perdita di una fonte per l'azienda...
(interruzione del Consigliere Lattanzi, fuori
microfono)
... sicuramente, Consigliere Lattanzi, quello che è bene per il
privato è bene anche per il pubblico, bisogna coniugare il bene con
il possibile e non è cosa da poco. Rispetto a quello che mi avete
detto, non siamo sordi e non siamo nella condizione di dire che è
tutto falso; i problemi ci sono e devono essere risolti, ma nello
stesso tempo nell'assumere le responsabilità che non sono così
banali, chiederei a tutti di avere un atteggiamento coerente,
perché nel valorizzare le professionalità bisogna poterlo fare in
un clima sereno e non in un clima dove ognuno, prendendo per buona
la versione che gli è stata fornita, arriva nella convinzione di
avere la verità e dall'altra parte nella convinzione di avere un
lavativo che vuole fare gli interessi suoi o gli interessi della
parrocchia. Rispetto a questo, credo che nel prendere atto di
quello che è stato detto, non posso che chiedere di ritirare le
mozioni, perché è semplicistico immaginare che sostituendo un "CdA"
nell'ambito di un percorso e di attività che stiamo svolgendo a
fatica... perché gli studi che abbiamo sono studi complicati,
qualcuno ha citato lo studio della "KPMG", ma, quando quello studio
evidenzia che, paragonando la casa da gioco con Venezia, prendendo
gli "standard" di Venezia, vi sono delle eccedenze importanti di
lavoratori... ma non è che sui lavoratori possiamo "tirare una
riga", dobbiamo invece riuscire a fare un ragionamento, forse
dobbiamo "mettere mano" a delle risorse per normalizzare la
situazione, creare quelle condizioni per diminuire questa forza
lavoro senza penalizzare i lavoratori da un lato e dall'altro
creare le condizioni che permettano di avere una forza lavoro che
per delle caratteristiche sia di età che di propensione sia
adeguata alle necessità lavorative. Parliamo di venerdì, sabato e
domenica dove vi è un importante lavoro, parliamo di festività
quando la gente ama rimanere a casa e avere una flessibilità che
permetta un certo tipo di svolgimento. Stiamo parlando della
gestione del personale, è un tema che i sindacati conoscono bene e
devo fare un apprezzamento perché, al di là delle considerazioni
che qualcuno ha fatto sul numero - qualcuno che specula e che ha
delle posizioni estreme c'è sempre -, i rapporti che abbiamo con le
segreterie regionali stanno dando dei frutti e stanno permettendo
un confronto serio su questo argomento.
Il disciplinare non è un disciplinare che viene analizzato e
vuole essere modificato oggi per sovvertire, è scritto nel
disciplinare in vigore che dopo 3 anni vi è un momento di verifica
e credo sia questo il discorso. Per il resto, se l'atteggiamento è
costruttivo, credo si possa arrivare a un giusto obiettivo, ma se è
chiaro che da questo Palazzo regionale il tema del Casinò è
utilizzato per svolgere la propria azione politica e viene
utilizzato per "cavalcare" argomenti più o meno proficui dal punto
di vista elettorale, ci troveremo sempre con una "impasse"
importante. Questo era quanto mi sentivo di dirvi.
Presidente
- La parola al Consigliere Tibaldi, per
dichiarazione di voto.
Tibaldi (CdL)
- Breve dichiarazione di voto. Presidente
Caveri, ci dispiace che lei non abbia potuto ascoltare almeno una
parte del nostro intervento, perché alcune cose che lei ha
affermato argomentando nei confronti della nostra mozione erano già
state sostenute da noi. Atteggiamento costruttivo da entrambe le
parti, lo abbiamo dimostrato presentando questa mozione, nessun
approccio ideologico, né polemico. Alcune considerazioni dobbiamo
farle su quanto lei ha detto. Lei ha cercato di sostenere una non
condivisione alla nostra iniziativa attraverso argomentazioni
giuridiche e ha citato alcune sentenze della Corte europea. Lei ci
ha detto cose che sono ovvie: è naturale che per individuare un
soggetto privato si debba bandire una gara ad evidenza pubblica di
dimensione europea, facciamo parte di un contesto comunitario dal
quale non ci possiamo escludere quando ci conviene e ci dobbiamo
considerare quando conviene per altre ragioni, quindi la gara ad
evidenza pubblica di dimensione europea è un passaggio obbligato.
Non è una novità neppure sapere che la procedura costerà di più di
un bando di gara pubblica normale. Ma quanto ci costa oggi la casa
da gioco? È forse meno onerosa di una gara ad evidenza pubblica? È
decisamente più onerosa, le casse regionali sono "dissanguate" per
cercare di alimentare quelle della casa da gioco! Aprirci a una
gara ad evidenza pubblica di dimensione europea non ci deve far
avere paura di conoscere altri soggetti con altre idee che possano
dire: "siamo in grado di proporre questo o quest'altro", a meno che
uno continui a vivere, come spesso qui accade, nella dimensione del
"clan": o si fa parte del "clan", allora la privatizzazione se è
orientata in una certa ottica può essere condivisa, oppure no. Non
siamo favorevoli agli "amici del giaguaro", se privato deve essere,
privato lo sia in maniera corretta e trasparente, perché da alcuni
ragionamenti che il Presidente ha fatto sembra un voler
interpretare che qualcuno ha paura di individuare il soggetto che
viene da fuori. Noi non ci stiamo alla logica del "clan", privato
così non piace neppure a noi; se dobbiamo distruggere un'azienda
per poi "regalarla su un piatto d'argento" a qualcuno che è amico
di qualcun altro, non ci siamo! Ritiriamo la mozione se viene
interpretata in questo senso, ma la nostra mozione è orientata in
un'altra dimensione e lo diciamo anche noi, lo abbiamo scritto.
Ci dice citando le sentenze europee che le attività economiche
che concernono il gioco afferiscono al settore dei servizi, ma non
è una novità. Non è una novità che il pubblico può gestire il
gioco, perché lo ha detto la Corte costituzionale respingendo un
ricorso del Governo nel 2002. La pluralità dei soggetti che
concorrono a una gara è sintomo di garanzia e, se ci sono più
soggetti che concorrono per proporre le loro idee, ben vengano!
Per concludere, non possiamo continuare a rinviare eternamente
il problema, lo abbiamo già proposto 10 anni fa di andare alla
privatizzazione al suo predecessore Viérin, si continua a parlare
di approfondimenti e di studi fino ad arrivare ad oggi. La fase
commissariale doveva essere transitoria, è diventata permanente,
con un nuovo "vestito": quello della s.p.a.... il Casinò non può
più permettersi rinvii.
Noi le facciamo una controproposta: modifichiamo la mozione, ma
non ci sentiamo di ritirarla, la esponiamo al voto... è chiusa la
discussione, è vero, quindi prendiamo atto di questa sua non
condivisione, Presidente, riteniamo che la decisione non debba
essere solo sua, ma debba essere espressione dell'aula. Chiediamo
che in sede di votazione possa essere espressa liberamente tale
coscienza con il voto segreto, se qualche collega della minoranza è
d'accordo, noi 3 faremmo questa proposta procedurale.
Presidente
- Mi viene fatta la proposta di chiudere la
seduta con la votazione, il che richiede alcuni minuti di
discussione, vi è l'impegno che la discussione non si prolunghi. Se
il Consiglio è d'accordo, andiamo avanti.
La parola al Consigliere Ottoz, per mozione d'ordine.
Ottoz (UV)
- Per sapere che atteggiamento prendere su
questa sua proposta, non so se i colleghi sono d'accordo, vorrei
conoscere il numero delle persone che intendono ancora intervenire,
dopodiché si può prendere una tranquilla decisione.
Presidente
- Se i Consiglieri che intendono intervenire
si prenotano, lo sappiamo... sono 4 Consiglieri. Siccome la
proposta non è mia, ma è una proposta derivata da un accordo fra
alcuni Consiglieri, è chiaro che se parlano 10 minuti a testa,
rinviamo al pomeriggio... 1 minuto o 2 per gli altri...?
La parola al Consigliere Sandri.
Sandri (GV-DS-PSE)
- Solo per una brevissima riflessione,
quando un Assessore alle finanze si butta nella filosofia, è perché
non vuol prendere atto della storia, credo sia una sua scelta
personale, la possiamo solo evidenziare alla stampa. Siamo contrari
e voteremo contro la privatizzazione, perché non è un problema di
privato o di pubblico, anzi è il pubblico che ha reso di più del
privato, per noi è un problema di modalità di organizzazione e non
di tipo di organizzazione. Insieme alla collega Fontana appoggiamo
la proposta di voto segreto del gruppo "La Casa delle Libertà".
Presidente
- La parola al Consigliere Bortot.
Bortot (Arc-VA)
- Telegrafico, anche noi voteremo contro
la mozione del gruppo "La Casa delle Libertà", voteremo le nostre e
quelle del collega Sandri e non le ritiriamo. Assessore e
Presidente, bastavano 2 cose: le telecamere non implicano alcuna
procedura di tipo europeo, ma per installarle basta approvare la
mozione e vanno in porto, ma lei non ha risposto. Sul "CdA" bastava
ci dicesse: "non possiamo delegittimare questo CdA, faremo una
rotazione all'interno delle cariche del CdA, facciamo ruotare il
Presidente". Era un'indicazione di un indirizzo, tanto le soluzioni
ora e subito non le ha nessuno, ma almeno 2 indicazioni... per cui
noi le nostre mozioni in base alle sue risposte non le
ritiriamo.
Presidente
- La parola al Consigliere Ottoz.
Ottoz (UV)
- Non ho capito bene come si è svolto il
lavoro, perché prima della discussione generale si parlava di
tutto, poi andiamo alla chiusura e vi chiedo scusa se prenderò
qualche minuto e taglierò l'intervento che mi ero preparato dicendo
questo. Quando parliamo di Casinò, io non intervengo mai perché non
sono né uno specialista di Casinò, né ho dei "proconsoli" al
Casinò, né mi sono mai addentrato a fondo sullo specifico problema
del funzionamento del Casinò. Credo però che sul Casinò viviamo la
solita grande illusione. La grande illusione è che per risolvere il
problema occorra cambiare il disciplinare, ossia basta cambiare le
regole e questo tipo di gestione va bene. Un'altra grande illusione
è che il Casinò possa assolvere contemporaneamente a tante
contraddittorie missioni: deve servire da ammortizzatore politico,
deve servire da ammortizzatore sociale, deve essere un'azienda che
produce ricchezza per la Comunità, deve essere un'azienda che può
essere gestita nei rapporti di lavoro confrontandosi con una
pletora innumerevole di rappresentanze sindacali, 20-30... me lo
dica l'Assessore Marguerettaz... e l'illusione che il Casinò possa
funzionare bene con una sorta di teleguida politica, come se fosse
un robot, e con l'illusione che vi sia scelta possibile fra
gestione pubblica e privata. Ritengo che non esista scelta
possibile fra gestione pubblica e privata, oltre al fatto che
sapete che il gioco si svolge in deroga alla proibizione nel nostro
Paese del gioco di azzardo, quindi i vari giochi necessitano di
concessione e per loro natura hanno livelli diversi di contiguità
con ambienti che mal si sposano con la gestione pubblica: da un
lato, gli scommettitori per le sale corse; dall'altro, l'operazione
che un certo Sig. Velardi, ispiratore di D'Alema, aveva studiato
per le sale bingo, sapendo a priori che sarebbero fallite
nell'operazione, ma che sarebbero state convertibili in sale di
"slot machine" con l'apertura istantanea di non si sa quanti Casinò
in Italia. Sappiamo tutti che attorno al gioco gravitano una serie
di mondi non esattamente compatibili con una trasparente gestione
pubblica: il Casinò non è un collegio di educande.
Il problema è quello che è stato ben posto dal Presidente Caveri
sull'opportunità del come e del quando. Vi è un momento politico in
cui certe cose possono essere fatte e vi sono dei vincoli al
sistema di natura esterna - vedi tutte le normative comunitarie,
vedi il momento politico che viviamo, tenuto conto della breve
distanza che ci separa dalle prossime elezioni regionali e quindi
la necessità di non porre un'ipoteca su quelli che prenderanno la
guida della Regione dopo di noi -, quindi concordo sul fatto che
non si possa parlare di iniziare un processo di privatizzazione,
ancorché ritengo che la privatizzazione sia un male necessario. Non
vi sono alternative e lo abbiamo dimostrato a partire dal 1993.
Pertanto l'illusione che la gestione possa essere pubblica è caduta
a mio avviso.
Non capisco il miracolo che il Consigliere Bortot chiede fra gli
utili e i livelli occupazionali, come ho detto. Non credo, collega
Tibaldi, che l'azionariato diffuso sia una soluzione, non nel senso
che in teoria non sia una soluzione buona, ma lo è appunto in
teoria, ossia in pratica si ritradurrebbe come tutte le "public
company" nel governo di pochi azionisti pubblici e quindi si
riporterebbe a una gestione finta privata, che, di fatto,
soffrirebbe di tutti i problemi di cui soffre la gestione
pubblica.
Apprendo ora che andiamo a votare su tutte e 4 le mozioni, senza
che vi sia una dichiarazione di voto su ogni mozione... allora vi
dirò che voterò contro le mozioni salvo quella delle telecamere, se
c'è un voto separato... la n. 49... perché ritengo che il problema
delle telecamere sia urgente ed ineludibile, che non sia rinviabile
ad alcun futuro disciplinare, in quanto, da un lato, i lavoratori
del Casinò dicono che l'assenza di telecamere... serve a far sì che
i clienti continuino a venire, perché altrimenti con le telecamere
non verrebbero più. Non si capisce però, se negli altri Casinò ci
sono le telecamere, perché gli altri Casinò stanno lavorando di più
e il nostro Casinò sempre di meno, quindi mi sembra
un'argomentazione debole. Sono d'accordo non tanto per i motivi del
Consigliere Bortot - ossia le telecamere diminuirebbero i conflitti
-, ma questo è un modo astuto che ha di "venderlo" all'opposizione
che c'è sempre stata per la loro introduzione, ma mi auguro come ho
detto nella riunione di maggioranza l'altro ieri che, siccome se ne
parla da 20 anni, quelle che andremo ad installare siano le
telecamere di tecnologia attuale, belle nitide, in cui si possa
esaminare e controllare sul gioco, sui clienti, sui tavoli e su
tutte le altre questioni. Non mi stupisce il conflitto che
l'Assessore Marguerettaz ha lamentato fra le rappresentanze di
controllo, ossia il controllo dell'azienda, quello della Regione e
l'autocontrollo dei lavoratori nel Casinò, perché il controllo
della Regione aveva una sua connotazione precisa quando il Casinò
era dato ai privati, in quanto era finalizzato a controllare che i
privati gestissero bene e onestamente la concessione che veniva
loro data affinché non diminuissero le risorse della Regione, ma,
da quando esiste prima la "GS" e adesso la società interamente
regionale, vi è una sorta di latente e non strano conflitto, perché
ci sono controllori e controllati che fanno capo entrambi allo
stesso proprietario.
Ritengo che l'approfondimento oggi si può aprire, mi auguro sia
un approfondimento su "come" privatizzare e non un approfondimento
su "se" privatizzare... e, in secondo luogo, che si debba stabilire
una missione del Casinò: se il Casinò deve portare soldi alla
Regione, e quindi turisti e attività economica, o "se deve
costituire..." - vi rileggo brevemente -
"... un tesoretto
elettorale, un ammortizzatore politico, un ammortizzatore sociale,
un'azienda che rende"
, perché altrimenti non credo sia facile
venirne fuori solo cambiando periodicamente i disciplinari. Ripeto:
voterò contro 3 mozioni ma voterò a favore della mozione sulle
telecamere.
Presidente
- La parola al Consigliere Viérin Marco.
Viérin M. (SA)
- Il dibattito sulla privatizzazione del
Casinò di Saint-Vincent diventa stimolante non tanto perché in
questo momento pensare ai privati pare sia l'unica soluzione
possibile, ma perché, qualora si decidesse di percorrere tale
strada, varrebbe la pena di esercitarsi in una serie di ipotesi
capaci di metterci nella condizione di scegliere la migliore
soluzione. Oggi affermiamo che quello della privatizzazione non è
un passaggio realizzabile, almeno a breve, ma che può essere
importante impostarlo per non rinunciare a questa possibilità. È
irrealizzabile oggi perché, dovendo fare un bando europeo ed
essendo vincolati da normative internazionali, non potremmo pensare
di arrivare a un tale appuntamento sprovvisti delle più ampie
garanzie di tutela. Fatto ancora più importante, qualora
decidessimo di intraprendere questa strada, dovremmo fare i conti
con il momento peggiore sotto il profilo commerciale per il Casinò,
infatti bisognerebbe attendere quella ripresa che fatica ad
arrivare, ma che è auspicata da tutti e poi eventualmente decidere
il passaggio alla proprietà privata. Si smentiranno così quelle
voci che vorrebbero qualche società privata pronta ad avventarsi
sulla casa da gioco e prendersela per 4 euro. Le ipotesi possono
essere molte, a noi non è mai piaciuto pensare ad una vendita "tout
court" a qualche magnate dell'industria o dell'imprenditoria
palazzinara. Siamo per un disimpegno totale, crediamo che la
Regione debba poter garantire e salvaguardare alcune conquiste
acquisite negli anni passati. Mi piace pensare ad un futuro della
casa da gioco in cui si progetti una proprietà frazionata sì, ma
fra una serie di enti e società di diritto privato presenti anche
nella nostra Regione. Immaginiamo che, oltre alla Regione, vi siano
rappresentanti di fondazioni valdostane, banche importanti come
"San Paolo", "CRT", Banco valdostano... ed altri enti di diritto
privato e aprire all'azionariato diffuso (qui condividiamo il
principio, ma non perché oggi presentato in quest'aula da qualcuno,
perché noi fin dal 1997 abbiamo espresso tale intenzione).
Riteniamo quindi di dover studiare a fondo il problema, ricercando
soluzioni che sostituiscano o integrino la proprietà diretta della
Regione, cercando, da una parte, di mantenere un minimo di
controllo pubblico e, dall'altra, avviarci in un contesto che
consenta di classificare la casa da gioco come società soggetta
alle norme di diritto privato, ma questo è un discorso da
impostare, oggi dobbiamo pensare a un rilancio della casa da gioco
e ci pare di dover ancora percorrere molta strada, quindi voteremo
in maniera chiara contro questa mozione.
Presidente
- Passiamo alla fase della votazione. Ho avuto
una richiesta di votazione segreta da parte di 5 Consiglieri, che
mi hanno chiarito che è per tutte e 4 le mozioni. Pongo in
votazione la mozione n. 42 presentata dai Consiglieri Sandri e
Fontana Carmela:
Consiglieri presenti: 34
Votanti: 31
Favorevoli: 11
Contrari: 20
Astenuti: 3
Il Consiglio non approva.
Presidente
- Pongo in votazione la mozione n. 43
presentata dai Consiglieri Bortot, Venturella e Squarzino
Secondina:
Consiglieri presenti: 34
Votanti: 29
Favorevoli: 9
Contrari: 20
Astenuti: 5
Il Consiglio non approva.
Presidente
- Pongo in votazione la mozione n. 44
presentata dai Consiglieri Tibaldi, Frassy e Lattanzi:
Consiglieri presenti e votanti: 34
Favorevoli: 9
Contrari: 25
Il Consiglio non approva.
Presidente
- Pongo in votazione la mozione n. 49
presentata dai Consiglieri Bortot e Venturella:
Consiglieri presenti: 33
Votanti: 29
Favorevoli: 11
Contrari: 18
Astenuti: 4
Il Consiglio non approva.
Presidente
- I lavori riprenderanno alle ore 15,30.
La seduta è sospesa.
---
La séance se termine à 13 heures 15.
