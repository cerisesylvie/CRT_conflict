Classificazione
LAVORO
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 980 del 18 novembre 1999 - Resoconto
OGGETTO N. 980/XI Ritiro della mozione: "Azione volta alla
proroga degli interventi straordinari a sostegno delle difficoltà
occupazionali derivanti dalla chiusura del Tunnel del Monte
Bianco".
Mozione Preso atto della chiusura del Traforo del Monte
Bianco a seguito del tragico incidente dello scorso 24 marzo,
chiusura che, al momento attuale, rischia di protrarsi per diverso
tempo ancora;
Considerate le gravi ripercussioni economiche che stanno
interessando l’intera Valle d’Aosta,
ma in particolare le diverse aziende che operavano
sull’indotto del Traforo del Monte Bianco e che dopo
la chiusura sono entrate in crisi, costrette forzatamente a
licenziare, sospendere o ridurre l’orario di lavoro
ad interi organici di personale dipendente che, loro malgrado, si
vedono decurtati il salario o hanno perso il lavoro senza che
all’orizzonte si presentino prospettive di
miglioramento;
Preso atto del contenuto dell’articolo 46 della
legge nazionale n° 144 del 17/5/99, avente per oggetto "Interventi
straordinari a sostegno delle difficoltà occupazionali derivanti
dalla chiusura del traforo del Monte Bianco".
Tenuto conto che l’articolo in questione
interessa "i lavoratori dipendenti da datori di lavori privati
operanti nella Regione Valle d’Aosta, non rientranti
nel campo di applicazione degli interventi ordinari di cassa
integrazione, sospesi dal lavoro o con orario ridotto per effetto
della crisi causata nelle attività connesse con i flussi
internazionali di traffico interrotti per la chiusura del traforo
del Monte Bianco" ai quali viene corrisposta, fino al 31 dicembre
1999 "un’indennità pari al trattamento straordinario
di integrazione salariale previsto dalle vigenti disposizioni
ovvero proporzionata alla predetta riduzione di orario, nonché gli
assegni per il nucleo familiare, ove spettanti".
Appurato che l’Inps, ente incaricato del
pagamento dell’indennità sopracitata (su richiesta
dei datori di lavoro), alla data del 20 ottobre non aveva ancora
provveduto al pagamento di alcuna delle indennità, richieste dai
circa 80 dipendenti valdostani, che si trovano nelle condizioni
sopradescritte, nonostante l’ordinanza del Ministero
dell’Interno abbia già provveduto alla sospensione
dei termini previdenziali e fiscali per le imprese che ne avevano
diritto ed il Fondo per l’occupazione si sia fatto
carico degli oneri di tale provvedimento, valutati pari a quattro
miliardi di lire;
Il Consiglio regionale
Impegna
la Giunta regionale e invita i Parlamentari valdostani a farsi
promotori di un’azione forte e tempestiva nei
confronti del Governo italiano, volta a farsi portavoce dei disagi
dei suddetti lavoratori valdostani e a proporre una proroga della
corresponsione agli stessi lavoratori
dell’indennità, prevista
nell’articolo 46 sopra richiamato, fino alla
riapertura e alla ripresa della normale attività del traforo del
Monte Bianco.
F.to: Lanièce - Collé
Presidente La parola al Consigliere Lanièce.
Lanièce (Aut)
Come tutti sapete, la chiusura del Traforo
del Monte Bianco al momento attuale rischia di protrarsi ancora per
diverso tempo e si protraggono conseguentemente anche le gravi
ripercussioni economiche che ormai da diverso tempo stanno
interessando la nostra Regione. Nel caso specifico ci occupiamo
delle diverse aziende che operavano sull'indotto del Traforo del
Monte Bianco e che dopo la chiusura sono entrate in crisi costrette
forzatamente a licenziare, sospendere o ridurre l'orario di lavoro
ad interi organici di personale dipendente. Queste persone, circa
un'ottantina, loro malgrado si sono viste e si vedono tuttora
decurtato il salario o peggio hanno perso il lavoro senza che
all'orizzonte si presentino prospettive di miglioramento.
Il Governo nazionale, anche a seguito delle richieste dei nostri
Parlamentari e dei solleciti fatti dall'Amministrazione regionale,
è venuto incontro a questi lavoratori con l'articolo 46 della legge
nazionale n. 144 del 17 maggio 1999, articolo avente per oggetto
interventi straordinari a sostegno delle difficoltà occupazionali
derivanti dalla chiusura del Traforo del Monte Bianco. Nel
dettaglio l'articolo in questione, di cui riporto testualmente il
contenuto, interessa i lavoratori dipendenti dai datori di lavoro
privati operanti nella regione Valle d'Aosta, non rientranti nel
campo di applicazione degli interventi ordinari di cassa
integrazione, lavoratori sospesi dal lavoro o con orario ridotto
per effetto della crisi causata nelle attività connesse con i
flussi internazionali di traffico interrotti per la chiusura del
Traforo del Monte Bianco.
L'intervento del Governo si esplicita con il pagamento comunque
non oltre il 31 dicembre 1999, come è scritto nell'articolo 46, di
un'indennità pari al trattamento straordinario d'integrazione
salariale previsto dalle vigenti disposizioni ovvero proporzionato
alla predetta riduzione di orario nonché degli assegni per il
nucleo familiare ove spettanti.
Il problema è che, nonostante le belle parole e l'evidente buona
volontà del Governo nazionale, il problema reale non è stato
affrontato con la dovuta celerità visto che l'INPS, ente incaricato
del pagamento di quest'indennità, che viene concessa su richiesta
dei datori di lavoro, al 20 ottobre non aveva ancora provveduto ad
alcun pagamento.
L'Ente di previdenza nazionale ha iniziato a liquidare
l'indennità nei primi giorni di novembre, nonostante il fatto che
il 14 settembre 1999 le domande siano state esaminate ed accolte
dalla Commissione regionale per la cassa integrazione e quindi, al
di là della tanto proclamata celerità nello svolgimento del proprio
operato, ci sono voluti quasi due mesi all'INPS per far giungere
nelle tasche dei lavoratori le somme di denaro spettanti per il
periodo aprile-settembre e tutto questo alla faccia del
provvedimento di urgenza; pertanto non possiamo far altro che
sperare che i prossimi pagamenti vengano corrisposti con la dovuta
e necessaria puntualità.
Oltre a questo problema, ovvero la richiesta, oggetto della
nostra mozione, di una proroga della concessione di
quest'indennità, quindi oltre il 31 dicembre 1999, dobbiamo
purtroppo segnalare che in questi ultimi giorni siamo venuti a
conoscenza che 23 dipendenti dell'autogrill Ottoz di Pollein, che
fanno parte dei circa 80 lavoratori di cui stiamo parlando, sono
stati informati del fatto che a fine anno verranno licenziati in
quanto l'attività commerciale, a seguito della chiusura del
traforo, non riesce a sopravvivere e quindi verrà chiusa.
Sappiamo inoltre che in questi giorni il Senatore Dondeynaz ha
presentato in Parlamento un emendamento alla legge finanziaria che
va nella direzione di quanto da noi oggi sostenuto, chiedendo cioè
di prorogare il pagamento delle indennità previste per i lavoratori
che operano sull'indotto del Traforo del Monte Bianco: purtroppo
tale emendamento è stato ritenuto inammissibile per materia. Il
Senatore ci ha comunicato che ripresenterà tale emendamento,
d'accordo con il Deputato Caveri, all'interno di un prossimo
decreto.
Sicuramente una presa di posizione forte del Consiglio regionale
su tale problema attraverso una votazione unanime servirebbe al
Senatore Dondeynaz, in comune accordo con il Deputato Caveri, per
poter meglio far valere le ragioni e le necessità dell'emendamento,
che presenterà su quest'argomento in un prossimo futuro.
Con questa mozione chiediamo quindi che il Consiglio regionale
impegni la Giunta regionale e i Parlamentari valdostani a farsi
promotore di un'azione forte e tempestiva nei confronti del Governo
italiano volta a sollevare i disagi provocati e facendosi altresì
portavoce dei circa 80 lavoratori, proponendo una necessaria
proroga della corresponsione di quest'indennità, la cui scadenza
per ora è fissata al 31 dicembre 1999, almeno fino alla riapertura
e alla ripresa della normale attività del Traforo del Monte
Bianco.
Inoltre chiediamo alla Giunta, anche se questo non è previsto
nell'impegno indicato dalla nostra mozione, di verificare il da
farsi per evitare che alcune di queste 23 persone, impiegate presso
la ditta Ottoz di Pollein, si trovino addirittura senza lavoro a
partire dal 1° gennaio del prossimo anno.
Chiediamo quindi alla Giunta e alla maggioranza di assumere
quest'impegno, vista l'importanza del suo dispositivo, fermo
restando che siamo disponibili ad emendare il testo nella nostra
mozione in modo da avere un consenso unanime del Consiglio stesso.
Non è pensabile non aiutare chi, a causa di altre responsabilità,
si trova senza lavoro o con il salario fortemente
ridimensionato.
Si è parlato tanto e si continua a parlare di solidarietà
sociale, è giunto ora il momento di passare dalle parole ai fatti;
soltanto in questo modo si potrà capire la reale attenzione del
Governo italiano sui problemi occupazionali conseguenti la tragedia
che lo scorso 24 marzo ha colpito così drammaticamente il Traforo
del Monte Bianco e l'intera Comunità valdostana.
Presidente
La parola al Presidente della Giunta, Viérin
Dino.
Viérin D. (UV)
Le Gouvernement partage les soucis et les
requêtes qui ont été formulés par M. Lanièce. Je dois par ailleurs
souligner le fait que le Gouvernement, tout en partageant ces
objectifs communs, a déjà répondu aux sollicitations qui lui
étaient adressées, dans le sens que début novembre nous avons déjà
adressé un courrier au Président du Conseil des ministres, M.
D'Alema, et pour information au Sous-secrétaire d'Etat au travail
et à la sécurité sociale, M. Morese, et au Sous-secrétaire d'Etat à
la Présidence du Conseil des ministres, M. Montecchi, auxquels nous
avons présenté la situation du Val d'Aoste.
Par ce courrier nous avons sollicité le Gouvernement non
seulement de proroger ces mesures sociales de soutien aux
travailleurs qui ont eu à subir les effets de la fermeture du
Tunnel du Mont-Blanc, mais également de prévoir la réouverture des
délais pour la présentation des demandes, étant donné que des
entreprises, qui à l'époque n'avaient pas présenté leur demande,
aujourd'hui se trouvent dans des conditions difficiles et donc
elles aussi doivent pouvoir bénéficier de ces mesures.
Un courrier analogue a été adressé parallèlement aux deux
Parlementaires, le Sénateur Dondeynaz et le Député Caveri. C'est
donc pour ces raisons, étant donné qu'il est difficile pour nous de
nous engager à faire quelque chose que nous avons déjà fait, que je
demanderais à M. Lanièce de bien vouloir retirer sa motion. Et ce,
tout en lui assurant que ce qu'il demande non seulement est
partagé, mais que nous avons déjà pourvu à le formuler et donc à
demander au Gouvernement son intervention afin d'assurer le
maintien de ces différentes mesures.
Je fournirai un double du courrier qui a été adressé début
novembre à M. D'Alema et à nos Parlementaires.
Presidente
La parola al Consigliere Lanièce.
Lanièce (Aut)
Prendiamo atto di quanto ha detto il
Presidente della Giunta che ha indicato che l'Amministrazione
regionale ha già inviato una lettera al Presidente del Consiglio,
D'Alema, e ad alcuni sottosegretari, inerente questo problema, e
chiediamo di averne copia. Vorremmo solo sapere se all'interno di
questa lettera è stato indicato anche il problema delle ditte
individuali perché si era detto che uno dei problemi era che questi
interventi si rivolgevano solo alle ditte che avevano dei
dipendenti.
Nel caso in cui ci siano delle ditte individuali, vorremmo
sapere se è stato posto all'attenzione del Governo l'esistenza di
questi casi, cioè di ditte individuali che sempre lavoravano
sull'indotto del traforo e che hanno avuto anch'esse delle pesanti
ripercussioni economiche.
Chiediamo inoltre di prendere in considerazione l'aspetto, che
ho sollecitato nel mio intervento, che ovviamente esula, anche se
connesso, dal tema oggetto della mozione, cioè l'aspetto che
riguarda i 23 dipendenti della ditta Ottoz, per vedere il da farsi
in modo da tutelare anche questi dipendenti, che addirittura
verranno licenziati sempre a causa di quello che è successo al
Tunnel del Monte Bianco: quindi chiediamo che si porti l'attenzione
anche su questo problema invitando il Governo regionale a farsi
portavoce e ad incontrare queste persone per vedere il da
farsi.
Preso atto dell'impegno, già assolto, da parte
dell'Amministrazione regionale, ritiriamo la mozione.
Presidente
Prendiamo atto del ritiro della mozione.
Il Consiglio prende atto
