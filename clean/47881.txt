Classificazione
CONSIGLIO REGIONALE
Attività consiliare d'aula


Oggetto del Consiglio n. 4033 del 5 novembre 2024 - Resoconto
OBJET N° 4033/XVI - Communications du Président du
Conseil.
Bertin (Presidente) -
Alla presenza di 29 Consiglieri,
possiamo dare avvio ai lavori di oggi. Punto n. 1 all'ordine del
giorno.
In apertura di questo Consiglio, desidero esprimere il cordoglio
del Consiglio regionale per l'improvvisa scomparsa di Massimo
Lévêque.
La Valle d'Aosta perde un attento studioso delle nostre
dinamiche economiche. Un economista che ha messo la sua esperienza
e la sua visione al servizio della nostra comunità, sia in qualità
di Assessore che nei diversi ruoli ricoperti durante la sua
carriera professionale. Esprimiamo le nostre più sentite
condoglianze alla moglie Maria Cristina, al figlio Philippe, al
fratello Alessandro e a tutta la sua famiglia.
Consigliere Sammaritani ne ha facoltà.
Sammaritani (LEGA VDA) -
Abbiamo appreso ieri la notizia
di questa morte così improvvisa che ci ha davvero spiazzati, un
amico da circa 50 anni che, come già ha detto lei, Presidente, era
persona di mente brillante, non soltanto nella sua materia,
l'economia, ma era piacevole conversare con lui di qualsiasi cosa,
dalla cucina fino allo sport, con la sua passione per il Toro che
purtroppo gli dava nel tempo, più che soddisfazioni,
preoccupazioni, ma che affrontava sempre con il sorriso.
E non vederlo più qui intorno alla Regione, dove lui
s'interessava sempre anche delle questioni politiche, che trattava
sempre con la consueta brillantezza e sagacia, davvero sarà una
cosa che ci mancherà.
Devo dire che davvero sono persone che arricchiscono una
comunità e ci mancherà sicuramente.
Il mio pensiero e il nostro cordoglio, di tutto il gruppo, va
alla moglie Maria Cristina e ai suoi familiari. Ciao, Massimo.
Presidente -
Consigliere Di Marco ne facoltà.
Di Marco (PA) -
Per me è estremamente difficile trovare
le parole giuste per ricordare Massimo, un amico che ho salutato
nella serata di domenica senza sapere che se ne sarebbe andato
troppo presto, ponendo così fine, e senza preavviso, alla
consuetudine di trovarci insieme quotidianamente per dividere
momenti preziosi di dialogo e condivisione.
Diversi e tutti ugualmente importanti i ruoli che ha ricoperto
nella sua intensa vita pubblica: economista, ricercatore, docente
universitario, autore di saggi e di monografie, e uomo delle
istituzioni. In ciascuno di essi ha saputo portare la sua profonda
competenza e le sue indiscusse capacità, che ne facevano un punto
di riferimento e un professionista attento e preparato. Eppure, nel
ricordarlo oggi in questa giornata di dolore e di lutto, voglio
soprattutto sottolinearne le doti personali e umane.
La profondità del suo pensiero, la lucidità della sua visione e
l'attenzione che riservava alle questioni che riguardavano la Valle
d'Aosta facevano di lui un interlocutore impareggiabile, sempre
aperto al confronto e sempre disponibile nel dispensare consigli e
critiche costruttive, che erano per me un motivo di riflessione e
di crescita.
La sua innata disponibilità, la sua delicata sensibilità, la sua
simpatia contagiosa e l'estro con cui amava allietare le serate
suonando la chitarra ne facevano un amico insostituibile, con cui
le serate trascorrevano rapide, sia che si trattassero argomenti
seri, o argomenti più leggeri.
Del tempo trascorso insieme serbo ricordi che per me sono
indelebili, come indelebili sono le lezioni che da lui ho appreso
in merito alla difficile arte di sapersi relazionare con persone
diverse, sapendo sempre ascoltare prima ancora che parlare,
riflettere prima di agire e mantenere sempre una calma invidiabile
anche nei confronti più accesi.
L'ho salutato domenica sera, non sapendo che non ci sarebbe più
stata per me occasione di incontrarlo. Se per un attimo potessi
tornare indietro, credo che gli direi ancora grazie per il
contributo che ha saputo portare alla nostra Regione e, umilmente,
anche a me.
A nome del Gruppo consiliare di Pour l'Autonomie, esprimo la
nostra vicinanza a Cristina e a Philippe e rivolgo loro un forte
abbraccio.
Ciao, Massimo, e solo una volta ancora, lasciatemi dirgli "Ci
vediamo domani".
Presidente -
Consigliere Aggravi ne ha facoltà.
Aggravi (RV) -
Vorrei ricordare il professor Lévêque in
un momento complesso, come quello che è stata la fine del suo
mandato alla guida della finanziaria regionale. Al di là degli
incontri precedenti, che personalmente avevo avuto anche nelle
varie presentazioni di studi e di suoi lavori in quel momento
complesso, soprattutto per la sua persona, perché era in un
tourbillon molto complicato, lo voglio ricordare per la sua
maggiore preoccupazione in quel momento, ovvero la salvaguardia e
la difesa della reputazione dell'ente che stava guidando.
È stato un momento difficile, ma lo ricordo benissimo
nell'ultimo incontro da Presidente della Finaosta, dove mi disse:
"Io, prima di tutto, voglio salvaguardare quest'istituzione e
quindi scelgo di mettermi da parte".
Gli incontri successivi sono stati molto diversi, si parlava
ovviamente del tema principale che riguardava la passione, perché
per il professor Lévêque era prima di tutto una passione quella
dell'economia, e lo ricordo con un regalo che mi fece di un libro
molto lucido che, secondo me, andrebbe rivalutato, che lui scrisse
nel periodo degli anni '90: "Autonomia al bivio".
Il sottotitolo di questo libro è: "La Valle d'Aosta fra
ricchezza finanziaria e fragilità economica". In due parole c'è la
sintesi di una situazione che, in realtà, resta valida e ci sono
delle considerazioni che restano validissime in questo libro.
Non solo nel momento in cui me lo regalò ci fu uno scambio tra
il mio libretto e il suo libro, ma ci fu la possibilità più volte
di affrontare temi sempre con una visione direi molto lucida e
anche forse un po', negli ultimi tempi, pessimistica, ma sempre con
grande lucidità e con grande interesse.
Direi una cosa banale dicendo che è una notizia che ha colto
tutti, più che di sorpresa, e ha riempito e deve riempire la Valle
d'Aosta di grande tristezza.
Il gruppo di Rassemblement Valdôtain porge le sue condoglianze
alla famiglia e lo ricorderà soprattutto per gli iscritti e i
lavori che nel tempo ci ha fornito, ci ha consegnato e ci ha
lasciato. Buon viaggio, professore.
Presidente -
Consigliere Marquis, ne ha facoltà.
Marquis (FI) -
Mai avrei potuto immaginare di prendere
oggi la parola per ricordare Massimo Lévêque che ci ha lasciato
ieri prematuramente e improvvisamente. Una persona garbata, per
bene, prima che un amico, con un robusto bagaglio culturale. Un
profondo conoscitore della nostra regione e delle sue dinamiche
socio-economiche, una grande dote di conoscenza e competenza che
credo derivi dal connubio della sua esperienza politica, unita alla
sua esperienza professionale, laureato in economia, settore in cui
ha operato in tutta la sua vita lavorativa.
In politica ha ricoperto, in un momento delicato, l'importante
ruolo di Assessore alle finanze, nel periodo 93-97, e poi si è
dimesso perché ha creduto in un nuovo progetto politico, il
progetto che è stato varato degli Autonomisti, di cui è diventato
il mio segretario regionale in quel momento, nel 1997.
Un convinto autonomista, Massimo, che ha sempre posto
l'attenzione più sulla responsabilità della gestione dell'autonomia
che sulla sua rivendicazione.
Nel pubblico ha assunto un ruolo importante, quello di
Presidente di Finaosta nel periodo 2015-2018 e voglio ricordare in
quest'aula il suo contributo significativo, in quel momento, nel
disegnare il nuovo assetto e il nuovo corso della società CVA.
Era riuscito a maturare l'anno scorso la pensione, aveva
concluso il rapporto di lavoro con l'Università della Valle
d'Aosta, un impegno a cui credeva molto perché voleva mettere a
disposizione dei giovani la sua competenza, credeva nei giovani e
pensava molto al loro futuro, ma in quest'anno che mi diceva:
"Quando sarò in pensione, avrò più tempo per occuparmi di nuovo
della politica", pochi giorni fa mi disse: "Pensavo di aver meno
impegni e invece mi sono trovato ad accudire gli anziani di
famiglia che mi hanno assorbito molto tempo, ma nonostante questo
sono riuscito a lavorare molto di più dell'anno passato".
Ho letto nel suo sguardo e nelle sue parole ancora la voglia di
contribuire al bene pubblico attraverso i suggerimenti, i consigli
che lui dispensava ogni volta che ci si trovava a scambiare quattro
chiacchiere.
Parlava sempre di progetti di crescita della Valle d'Aosta, del
suo futuro, dello sviluppo, di infrastrutture, dei giovani, dei
grandi temi per i quali avrebbe desiderato un'attenzione maggiore.
Lui era un liberale convinto, uno spirito critico, ma che offriva
sempre soluzioni ai problemi.
Capitava di trovarsi con lui a parlare di un argomento, dopo una
settimana-dieci giorni magari ti mandava una mail con le sue
suggestioni o ti sporgeva un foglietto con le sue riflessioni.
È stata una persona che è stata strappata prematuramente alla
sua famiglia e agli amici, sono certo che avrebbe potuto dare
ancora molto alla collettività valdostana.
In questo momento così triste, non ci rimane che unirci al
dolore della sua famiglia e porgere il nostro cordoglio, il
cordoglio mio personale, del gruppo e del partito a Cristina, sua
moglie, al figlio Philippe, al fratello Alessandro, alla sua mamma,
a tutti i familiari e a tutti coloro che gli hanno voluto bene.
Ciao, Massimo.
Presidente -
Assessore Caveri ne ha facoltà.
Caveri (UV) -
A nome del gruppo dell'Union Valdôtaine,
qualche pensiero che parte dal dolore per la perdita di Massimo. È
un'autentica ferita, che fa riandare con il pensiero a quella metà
degli anni '70, in quell'Aosta molto diversa da quella di oggi.
I liceali erano un gruppo che s'incontrava, c'era questa
socialità diversa da quella dei nostri figli che sono immersi
dentro i telefonini, quindi per noi era del tutto normale
incontrarsi, chiacchierare, pensare.
In quella caratteristica di noi, baby boomer della fine degli
anni '50 - eravamo pieni di speranza, pieni d'idee - Massimo era,
fra i ragazzi di allora, uno di quelli più vulcanici, più
intelligenti.
Si è poi avvicinato nella sua vita politica a quella grande
personalità che è stato César Dujany; faceva parte di quel cenacolo
che ebbe anche una concretizzazione in una rivista, si chiamava
"Tables rondes", e devo dire che negli incontri che avevamo, quando
io stesso mi sono avvicinato alla politica assieme a César, certe
riflessioni e certi pensieri su come si sarebbe potuta sviluppare
la nostra comunità erano momenti arricchenti, in cui Massimo aveva
sempre una zampata finale, che derivava da questa sua cultura
vasta, da una visione ricca d'idee e di pensieri.
Si trovò, come Assessore alle finanze, in un momento cruciale
all'inizio degli anni '90 con la caduta delle barriere doganali
(quindi una revisione completa dei rapporti finanziari con lo
Stato, il venir meno dell'Iva da importazione) e lui ebbe una
grandissima capacità nel gestire momenti così delicati nei rapporti
con il Governo.
Io ricordo degli incontri con i Presidenti del Consiglio
dell'epoca e lui con quella flemma, con quella calma che nascondeva
però anche la capacità, al momento opportuno, di tirar fuori le
unghie, la capacità, appunto, di aiutare la nostra Valle in un
momento decisivo per il proprio futuro.
Massimo va ricordato, e qualcuno l'ha fatto meglio di me, anche
come un compagnon, una persona con la quale si passavano serate
indimenticabili fino a tarda notte, in cui in quei momenti
aggiungeva questa sua serietà accademica, che hanno ben conosciuto
gli studenti dell'Università della Valle d'Aosta, una capacità
impareggiabile di battutista, di intrattenitore con la sua
chitarra, come ricordava poco fa Aldo.
La sua morte improvvisa è dolorosa, certamente per Cristina, che
è stata la compagna, moglie della sua vita, una donna sempre
sorridente, che gli era accanto con grande affetto e con grande
amore, e chi ha avuto la fortuna di conoscere Philippe, sa che il
Dna non è una cosa casuale. Philippe è un giovane immerso nel mondo
della rivoluzione digitale e sicuramente saprà dare anche lui delle
cose importanti alla Valle d'Aosta, come ha fatto il suo papà.
Presidente -
Consigliere Padovani, ne ha facoltà.
Padovani (FP-PD) -
Intervengo anche io per unirmi al
cordoglio per la scomparsa di Massimo Lévêque, uomo che ha messo a
disposizione le sue competenze per la comunità, per il servizio
della comunità, si ricorda come è stato Assessore tecnico e
Presidente di Finaosta tra gli incarichi che ha avuto, credo i due
più grandi, e poi professore universitario dell'Università della
Valle d'Aosta, dove ho avuto il piacere di essere suo studente.
È stato, io penso, soprattutto uno studioso delle dinamiche
economiche della Valle d'Aosta sul futuro della quale non ha mai
esitato a rendere pubbliche le sue idee, anche con spirito molto
critico e molto diretto.
Alla moglie Cristina, al figlio Philippe e alla sua famiglia
giungano la nostra vicinanza e le nostre condoglianze. Ciao,
Massimo.
Presidente -
Consigliera Minelli, ne ha facoltà.
Minelli (PCP) -
A differenza dei colleghi che mi hanno
preceduta, io non ho conosciuto personalmente il professor Lévêque,
se si esclude qualche incontro in occasioni ufficiali, soprattutto
nel periodo in cui ha ricoperto la carica di Assessore.
Ho invece avuto modo di conoscere la signora Maria Cristina, per
ragioni legate ad attività culturali e scolastiche.
Una morte così improvvisa, una dipartita così repentina, non può
che lasciare ancora in uno sconcerto maggiore le persone che gli
hanno voluto bene.
Alla signora Ronc, al figlio e a tutti i familiari porgiamo le
nostre più sentite condoglianze.
Presidente -
Il Presidente della Regione, ne ha
facoltà.
Testolin (UV) -
Parlare così a freddo di quanto è
successo ieri, penso che sia stato per tutti qualcosa di
assolutamente doloroso.
Il Governo regionale si unisce al cordoglio già espresso dai
colleghi del Consiglio che hanno dimostrato, se ce ne fosse
bisogno, come una persona che è riconosciuta trasversalmente come
una persona valida, una persona che ha messo a disposizione le sue
capacità per la comunità, che ha saputo viverla nelle sue varie
sfaccettature, sia una persona che arricchisce il nostro patrimonio
culturale e umano, una persona che sa crearsi i suoi spazi negli
ambiti più disparati, è qualcuno che tiene al suo percorso, ma
soprattutto al percorso della collettività all'interno della quale
abita.
È per questo motivo che il mio ringraziamento e il mio pensiero
vanno a questa persona, a Massimo, con il quale abbiamo in realtà
condiviso personalmente più momenti ludici e di spensieratezza,
piuttosto che immersi nel contesto che ha caratterizzato la sua
vita professionale, ma proprio per questo non mancava
un'interazione sugli argomenti più importanti, così come è stato
ricordato.
Con questo spirito libero e tanto attento al suo territorio, lo
ricorderemo e porgiamo le nostre più profonde condoglianze a Maria
Cristina e a tutta la sua famiglia.
Presidente -
Il 31 ottobre, la Presidenza del Consiglio
dei Ministri ha trasmesso lo schema di norma di attuazione dello
Statuto speciale in materia di concessioni di derivazione d'acqua
per l'espressione del parere da parte del Consiglio Valle. L'atto è
stato trasmesso alla I Commissione.
Il 31 ottobre, la Giunta ha depositato due disegni di legge:
legge di stabilità regionale e bilancio di previsione finanziario
della Regione per il triennio 2025-2027.
Il 30 ottobre, l'Ufficio di Presidenza del Consiglio ha
presentato il bilancio di previsione del Consiglio regionale per il
triennio 2025-2027, che è stato assegnato alla II Commissione.
Sempre il 30 ottobre, la Giunta regionale ha depositato la
versione aggiornata del Complemento regionale per lo sviluppo
rurale del piano strategico della Pac 2023-2027.
Il 22 ottobre, il gruppo Progetto Civico Progressista ha
depositato una proposta di legge che contiene disposizioni per il
riconoscimento, la valorizzazione e il sostegno dei caregiver
familiari. L'atto è stato assegnato per competenza alla V
Commissione e, per la compatibilità finanziaria, alla II
Commissione.
Come convenuto, i punti 54 e 55 saranno trattati
congiuntamente.
Il 22 ottobre ho ricevuto una lettera dal gruppo Progetto Civico
Progressista che chiedeva d'intervenire presso il Presidente della
Regione al fine di giungere a un chiarimento in merito alle
affermazioni pronunciate durante la discussione del disegno di
legge sui Vigili del fuoco. Ho riportato la questione al Presidente
della Regione.
Infine, nell'ultimo Consiglio regionale ricordavamo l'alluvione
del 2000, un fatto tragico per la nostra regione. In questi giorni
stiamo assistendo alla devastazione di un'altra alluvione. La
Comunità autonoma valenciana sta vivendo una catastrofe, umana e
ambientale, con centinaia di vittime. Non possiamo non avere un
pensiero di vicinanza alle comunità colpite.
Consigliera Minelli, ne ha facoltà.
Minelli (PCP) -
Intervengo su due questioni, innanzitutto
sullo schema di norma di attuazione su cui ci sarebbero tante cose
da dire, ma lo faremo soprattutto quando si entrerà nel merito
dell'esame del testo, per ora mi limiterei a osservare che, dopo
cinque anni di attesa, ci si sarebbe forse potuti aspettare qualche
cosa di un po' più consistente, soprattutto con una maggiore
valenza autonomista.
È un testo che, l'abbiamo visto, ricalca la normativa già
definita dal decreto legislativo 135/2018, quello per le regioni a
Statuto ordinario, con un paio di limitate specificazioni.
Credo che, con questa formulazione che è arrivata, la competenza
legislativa della Regione viene comunque delimitata da tutta una
serie di paletti.
Ma quello che è un po' sorprendente, direi anche forse
misterioso, sono le modalità con cui è avvenuta l'approvazione
dello schema della norma d'attuazione da parte della Commissione
paritetica, perché in apertura di Consiglio del 2 ottobre scorso -
in cui era anche all'ordine del giorno una nostra interpellanza sul
tema - il presidente Testolin ci aveva comunicato che il professor
Marini, Presidente di Paritetica, gli aveva inviato in data 30
settembre una mail per informarlo che proprio quel giorno era stato
approvato lo schema della norma.
In effetti poi io avevo anche chiesto con un accesso agli atti
questa mail che diceva esattamente: "In data odierna, 30 settembre,
la Commissione Paritetica ha approvato lo schema".
In data odierna, cioè 30 settembre, e siccome noi discutendo
l'interpellanza, e successivamente poi anche un ordine del giorno
al DEFR, avevamo sollevato qualche dubbio sulla data, ci era stato
detto, anche dal collega Marguerettaz che è membro della
Paritetica, che effettivamente quella norma era stata approvata il
30 settembre.
Ora, leggendo le premesse dello schema che ci è arrivato,
apprendiamo che sarebbe invece stato approvato dalla Commissione
Paritetica il 29 luglio 2024, cioè non il 30 settembre ma tre mesi
fa, allora non capiamo, perché il professor Marini, e anche il
collega, ci hanno detto che lo schema è stato approvato il 30
settembre. A noi, come avevamo già detto, risulta che questa
Commissione sarebbe stata riconvocata altre volte dopo il 30: l'8 e
il 14, sempre sul tema della norma di attuazione per le concessioni
di derivazione idroelettrica, quindi non riusciamo a capire questo
balletto delle date.
Non è un argomento capzioso, non è una cosa di poco conto,
perché ogni data si presta a diverse considerazioni, basterebbe
vedere i verbali di quella Commissione o le convocazioni, ma non
vengono dati, allora aspettiamo su questo, ovviamente, delle
opportune spiegazioni.
Intervengo poi sulla questione della lettera che abbiamo inviato
al Presidente del Consiglio e per conoscenza ai capigruppo il 21
ottobre, di cui ha dato poco fa comunicazione il Presidente dicendo
che ha fatto presente al Presidente della lettera.
Noi, nella conclusione della nostra missiva, chiedevamo,
Presidente, non solo d'intervenire urgentemente presso il
Presidente della Regione affinché si giunga a un chiarimento a
proposito delle frasi che erano state pronunciate nel momento in
cui si discutevano gli emendamenti sul DL relativo ai Vigili del
fuoco, ma chiedevamo anche di dare comunicazione dell'esito di
questa sua azione nei confronti del Presidente in una capigruppo,
cosa che non è stata fatta, è stato semplicemente detto che oggi si
annunciava, ma noi l'esito di questa sua azione non l'abbiamo
ancora sentito e ci interessa, anche perché noi la prima lettera
l'abbiamo scritta a tutti, anche al Presidente, ma non abbiamo
ricevuto nessuna risposta.
C'è poi un'altra lettera che noi le abbiamo inviato, Presidente,
in data 15 ottobre -quindi sono passati ormai 20 giorni - che è
relativa alla richiesta di avere un'interpretazione, da parte degli
uffici, dell'articolo relativo alla legge del 2007, mi riferisco a
quell'articolo che parla di limite dei mandati.
Anche di questo non abbiamo ricevuto alcun riscontro.
Sappiamo bene che ci sono trenta giorni per rispondere, però,
vista l'importanza del tema, forse un'interpretazione dovrebbe
arrivarci.
Presidente -
Consigliere Restano ne ha facoltà.
Restano (RV) -
Nella giornata di ieri, il gruppo di
Rassemblement Valdôtain ha depositato una proposta di legge - il
Presidente si è dimenticato di comunicarlo - dal titolo:
"Disciplina delle attività di tatuaggio, trucco permanente e
piercing".
A dire il vero - guardo l'Assessore alla sanità competente - ne
avevamo parlato durante lo scorso Consiglio e l'Assessore aveva
annunciato che la Giunta ci sta lavorando; non è una mancanza di
rispetto nei suoi confronti, non vogliamo essere irriverenti nei
confronti della Giunta e degli uffici che ci stanno lavorando, ma
noi lo avevamo annunciato, e per dirla in francoprovenzale: "Can no
prénen un eungadzemén no sem dé paolla", ovvero: "Quando ci
prendiamo un impegno, noi siamo di parola" e abbiamo depositato
questa proposta di legge.
Spero che possa, insieme alla proposta della Giunta, essere
condivisa, siamo disponibili a ogni tipo di collaborazione.
Presidente -
Vi sono altri interventi? Non vedo altre
richieste.
Per quanto riguarda la lettera inviatami una decina di giorni fa
da parte del gruppo PCP, la questione è stata affrontata
dall'Ufficio di Presidenza e a breve riceverete una risposta.
