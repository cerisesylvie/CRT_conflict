Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3438 del 27 gennaio 1988 - Resoconto
OGGETTO N. 3438/VIII - DISEGNO DI LEGGE CONCERNENTE:
"DISCIPLINA DELLE ATTIVITÀ DI VOLO ALPINO AI FINI DELLA TUTELA
AMBIENTALE".
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
La legge 2 aprile 1968, n. 518,
liberalizzava l'uso delle aree di atterraggio ed il successivo
decreto ministeriale del 27.12.1971, ne fissava le relative norme
di attuazione.
Con la L.R. n. 33 del 21.7.1986 si limitava la possibilità di
sorvolo, atterraggio e decollo sul territorio della Valle d'Aosta
per fini di tutela ambientale.
L'applicazione della legge regionale sopra citata ha presentato
alcune difficoltà di applicazione e controllo, legate
principalmente alla scelta delle aviosuperfici e delle
convenzioni.
Il disegno di legge prevede alcune sostanziali modificazioni
alla L.R. n. 33, in particolare:
a) i punti di atterraggio vengono inseriti nel disegno di legge,
la individuazione e la delimitazione di detti comprensori vengono
effettuate con l'allegato a) del presente disegno di legge;
b) vengono consentite le attività didattico-sportive e di
allenamento dei piloti di Aeroclub, considerate compatibili con la
tutela dell'ambiente naturale;
c) ai fini di un controllo più sistematico, i decolli sono
consentiti per gli elicotteri unicamente dalle aviosuperfici di
base dei rispettivi comprensori e per gli aerei unicamente
dall'aeroporto di Saint-Christophe;
d) le aviosuperfici di base e di recupero sono autorizzate dai
Comuni competenti per territorio;
e) le convenzioni vengono stipulate dai Comuni competenti per
territorio con i soggetti che offrono il servizio di eliski.
Presento alcuni emendamenti. All'art. 2 del disegno di legge in
oggetto sono apportate le seguenti variazioni:
3° comma: dopo la parola soggetti sostituire le parole
"autorizzati a svolgere l'attività di volo" con "che offrono al
pubblico il servizio di eliski";
4° comma: dopo la parola attività sostituire le parole "lavoro
aereo" con la parola "eliski";
5° comma: dopo la parola anche di sostituire le parole "diverse
Società" con le parole "diversi soggetti";
6° comma: dopo la parola soggetto togliere le parole
"autorizzato a svolgere attività di volo aereo".
Dopo l'art. 5 del disegno di legge in oggetto è aggiunto il
seguente articolo: "Art. 5 bis) Norma Transitoria - 1. Sino al 15
maggio 1988 per l'esercizio dell'attività di trasporto sciatori con
aeromobili continuano ad applicarsi le disposizioni di cui alla
L.R. 21 luglio 1986, n. 33".
È inoltre aggiunto all'allegato A al disegno di legge regionale
in oggetto la seguente tabella: Comprensorio n. 7 di Doues
comprendente le seguenti zone per l'esercizio delle attività di
trasporto sciatori:
a) Colle Champillon, Crouse de Bleintes
b) Chaz de Champillon, Pichenoille.
PRESIDENTE:
È aperta la discussione generale.
Annuncio che il Consigliere Sandri ha già presentato una serie
di emendamenti che saranno fotocopiati e distribuiti perchè i
Consiglieri ne prendano visione.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
Formulo una proposta. Per evitare
che nel corso della discussione generale ci si addentri anche
eventualmente nella illustrazione di emendamenti, proporrei una
sospensione immediata della seduta per vedere quali sono gli
emendamenti che si possono accettare o meno, dopo di che ritorniamo
in aula e la discussione avviene su un testo più o meno concordato.
In effetti il numero degli emendamenti presentati dall'Assessore è
notevole, quelli presentati dal Consigliere Sandri mi sembrano
altrettanto degni di considerazione, e ce ne sono poi del Partito
comunista, per cui sarebbe bene andarli ad esaminare nel dettaglio
per evitare di perdersi in una discussione che poi non produce i
frutti sperati.
PRESIDENTE:
Comunico che anche il Consigliere Tonino a
nome del Gruppo comunista ha presentato degli emendamenti che
stanno per essere fotocopiati e distribuiti.
Se ci sono altri Consiglieri, in relazione alla proposta del
Consigliere Torrione, che hanno degli emendamenti, sono invitati a
presentarli alla Presidenza affinchè possano essere confrontati con
gli altri.
Ha chiesto di parlare l'Assessore al Turismo, Urbanistica e Beni
Culturali Lanièce, ne ha facoltà.
LANIECE - (D.C.):
Sono d'accordo per la sospensione.
Si dà atto che la seduta è sospesa dalle ore 19,30 alle ore
19,51 e che, alla ripresa dei lavori, riassume la Presidenza il
Presidente Bondaz.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Ho già fatto presente in questo
Consiglio le grandi difficoltà, le preoccupazioni per questo
disegno di legge da parte di Nuova Sinistra, che ha presentato
alcuni emendamenti che tendono a sottolineare sostanzialmente
alcuni aspetti deleteri della pratica dello sci così come è oggi
vista in Valle d'Aosta. In particolare l'aver voluto togliere dal
progetto di legge le oasi di protezione come aree tutelate credo
che sia stato un errore, perchè in questa maniera si è consentito
di aprire all'eliski una larga parte della Val Ferret che meritava
sicuramente maggiore tutela.
Il secondo emendamento, al comma 4° dell'art. 1, vuole limitare
le possibili autorizzazioni del Presidente della Giunta anche alle
manifestazioni locali di interesse turistico o promozionale, in
quanto tale dizione a noi pare troppo generica.
Il problema poi dell'orario della agibilità dell'eliski ci
sembra che sia stato reso troppo largo per arrivare fino alle 2 del
pomeriggio o fino all'una, quando c'è l'ora legale, anche con
problemi per la sicurezza dei soggetti che vogliono praticare
questo tipo di attività.
Tralascio il problema dei giorni festivi e dei giorni
prefestivi, in cui ci sono chiaramente delle alterazioni, delle
influenze molto negative sulla pratica dello sci alpinismo; spero
che l'emendamento del partito comunista dia delle indicazioni
comuni per identificare eventuali giorni di divieto, recependo le
esigenze degli sci-alpinisti di poter praticare con calma il loro
sport. A questo proposito vorrei sottolineare ai colleghi un fatto
estremamente negativo che ci apprestiamo a votare, cioè che
autorizzando - e in questo senso avevo presentato un emendamento -
anche il comprensorio di Courmayeur così come è stato identificato,
faremo un grosso sgarbo a tutti coloro che praticano lo sci di
fondo in Val Ferret. Infatti l'aver concesso delle ampie e numerose
vie di discesa all'eliski in Val Ferret, prendendo tutta la
sinistra orografica, credo sia un fatto abbastanza negativo; lo è
perchè il rimbombo degli elicotteri che salgono la Testa Bernarda o
il Mont Dolent riecheggia in tutta la Valle e disturba una delle
mete elettive per la pratica dello sci.
Nello stesso senso vanno gli emendamenti che avevo presentato
per limitare il periodo di agibilità dell'eliski a dopo le feste di
Natale, quindi a partire dal 10 gennaio e non più dal primo, e per
quanto riguarda la data di scadenza della pratica dell'eliski, per
evitare delle sovrapposizioni con la pratica più diffusa dello
sci-alpinismo che predilige la primavera, quindi dal 15 marzo in
poi.
Voglio sottolineare invece una mancanza della legge per quanto
riguarda i mezzi che dovrebbero essere forniti al corpo forestale
valdostano per verificare la corretta applicazione di questa legge.
In questo senso avevo proposto che il corpo forestale fosse
autorizzato a salire sull'elicottero, ma sembra che al corpo
forestale sia concesso soltanto di andare a piedi o in
camionetta.
Per quanto riguarda i comprensori, sul n. 1 già ho detto; su
quello di Ollomont vorrei far presente che è un comprensorio che
non è stato utilizzato durante la campagna del 1987 e che sarebbe
opportuno sottrarre, proprio perchè si è verificato che non ci sono
le capacità organizzative o forse le condizioni turistiche per
l'affermazione di questo comprensorio.
Per quanto riguarda Valtournenche e in parte Courmayeur, come
già detto, ritengo che sia importante sottolineare come qui si sia
voluto mischiare due tipi di eliski: l'eliski settimanale, quello
della settimana bianca, che può essere, anche se non ne
condividiamo l'impatto ambientale, un fatto economico abbastanza
positivo per piccole stazioni come Doues o Valgrisenche, in cui
altre attività turistiche per riempire gli alberghi non ce ne sono;
molto meno comprensibile è dare il "placet" a queste attività in
comprensori come Valtournenche o Courmayeur in cui il turista già
viene per altri motivi, in cui l'eliski non comporta un aumento
delle presenze turistiche alberghiere significativo, in cui
l'eliski rimane soltanto una pratica domenicale che arricchisce
forse qualche maestro di sci, qualche guida alpina, e forse ancora
le società di elicotteri. Per cui avrei gradito che questi
emendamenti fossero stati più presi in considerazione, soprattutto
perchè queste grandi stazioni turistiche rischiano di togliere alle
piccole anche la pratica dell'eliski, nel senso che se il turista
che va a Courmayeur avesse la possibilità soltanto di andare a fare
dell'eliski a Valgrisenche, andrebbe magari in questa piccola
località dell'Alta Valle, mentre avendo l'eliski a Courmayeur
stesso non farà nemmeno questo, quindi portando di nuovo a far
piovere sul bagnato.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Faccio due brevi considerazioni.
La prima: nell'approvare la passata legge che regolamentava
l'uso dell'elicottero in montagna, avevamo espresso delle
perplessità sul metodo di individuazione dei punti di atterraggio e
di decollo, affidato non ad una visione generale del territorio
generale, ma alle richieste ed al caso. Ci sembra che questa nuova
impostazione della legge preveda un metodo migliore che è quello
della individuazione dei comprensori e, all'interno di questi,
della ricerca poi affidata ai Comuni dell'organizzazione vera e
propria dell'attività. Quindi si dà in mano ai Comuni uno strumento
per regolamentare seriamente ed anche in modo flessibile l'attività
di eliski. Pertanto questo è un passo in avanti a nostro avviso
positivo, perchè - lo vogliamo dire come atteggiamento di tipo
generale - non abbiamo preclusione di principio nei confronti di
questa attività che, come altri hanno già detto, ha una validità di
tipo economico per alcune zone poco sviluppate, mentre anche per
alcune zone che già sono sviluppate turisticamente rappresenta una
diversificazione dell'offerta turistica che può avere il suo
significato.
Il problema serio che abbiamo di fronte è quello di conciliare
questa attività con le esigenze di tutela dell'ambiente, di
tranquillità dell'ambiente montano da un lato, e dall'altro di
armonizzazione di queste attività con le altre di tipo turistico
tradizionali: lo sci di fondo, lo sci di discesa, lo sci alpinismo.
Questa è la preoccupazione di fondo che deve muovere e che deve
preoccuparci nel momento in cui definiamo la normativa.
Oggi affidiamo un compito di grande rilievo ai contenuti delle
convenzioni e a quello che io definisco il buon senso dei Comuni
nella regolamentazione dell'attività con le singole società.
La II^ Commissione permanente ha avuto modo di avere un incontro
a Valgrisenche con la locale amministrazione comunale, ed è stato
un incontro proficuo, utile; lì quella amministrazione ha
dimostrato che nella applicazione pratica del rapporto fra società
e Comune si erano individuate alcune normative di un certo
interesse. Queste potranno essere, a mio avviso, generalizzate; se
così sarà l'attività di eliski potrà essere seriamente
regolamentata. Il rischio che abbiamo di fronte resta quello, nel
caso di un uso dissennato dei comprensori così come sono stati
delimitati, di una proliferazione a danno dell'ambiente e della
stessa immagine turistica delle nostre località.
Queste sono le considerazioni di carattere generale. La riunione
che prima abbiamo avuto e che ha consentito di valutare alcuni
emendamenti migliorativi ci ha in parte soddisfatto: nel complesso
il provvedimento è dignitoso, quindi noi lo approveremo.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Vorrei annunciare il voto favorevole
del nostro Gruppo a questo provvedimento, in parte per le
motivazioni che ha espresso testè il Consigliere Tonino, in parte
perchè con questo nuovo disegno di legge si sono eliminate quelle
norme che avevano dato adito ad interpretazioni dubbie nella
precedente legge e che avevano indubbiamente creato delle
situazioni difficili. Alludo soprattutto al discorso delle
convenzioni che aveva portato a creare delle discrepanze fra le
diverse società che esercitavano il volo ed al discorso dei
comprensori e delle cosiddette aviosuperfici. Mi sembra che
l'esperienza negativa che avevamo fatto con il precedente disegno
di legge sia servita a far riconsiderare l'intera materia in
maniera più organica, eliminando quei momenti di dubbio e di
contrasto che erano contenuti nella normativa stessa.
Per quanto riguarda i due aspetti fondamentali, come dicevo
poc'anzi, quello delle convenzioni e quello della determinazione
dei comprensori su cui sarà possibile praticare l'eliski, si è
fatto un notevole passo avanti. Le convenzioni saranno approvate
dalla Giunta previo parere delle Commissioni, secondo un
emendamento che è stato testè concordato in sede di Capigruppo. Il
fatto che stavolta non si sia più demandato ad una Commissione la
determinazione dei comprensori o delle aviosuperfici, ma che sia
stabilito direttamente nella legge, costituisce un elemento di
certezza che eviterà tutti quei fraintendimenti che avevamo potuto
constatare nell'applicazione della vecchia legge.
Credo che questo provvedimento sia senz'altro migliorativo
rispetto al precedente, quindi trova il nostro consenso e il nostro
voto favorevole. Penso però che una parte importante secondo la
nuova impostazione la dovranno giocare i Comuni, in quanto spetterà
a loro un altro momento importantissimo che è quello dell'appalto
dell'intero servizio. Il fatto che la Regione non si sia
impadronita di questo passo importante dell'applicazione della
legge è un dato di fatto positivo sotto certi aspetti, è un dato
che carica di ulteriore responsabilità gli stessi Comuni, per i
quali la materia dell'eliski sarà anche la misura di una
considerazione diversa dell'aspetto turistico e dell'aspetto anche
promozionale del loro territorio in generale.
Ci sentiamo di approvare questo provvedimento e ringraziamo i
colleghi e la Giunta stessa che ha approvato alcuni emendamenti che
noi riteniamo sostanziali ai fini di una corretta e successiva
applicazione della legge.
PRESIDENTE:
Dichiaro chiusa la discussione generale. Ha
chiesto di parlare l'Assessore al Turismo, Urbanistica e Beni
Culturali Lanièce, ne ha facoltà.
LANIECE - (D.C.):
Molto brevemente solo per confermare
gli emendamenti che vengono accolti.
Viene accolto il 2° emendamento presentato da Nuova Sinistra,
quindi all'art. l, 4° comma, vengono tolte le parole "o per
manifestazione locale di interesse turistico o promozionale".
All'art. 2, oltre agli altri emendamenti che avevo già
presentato durante la illustrazione della legge, viene aggiunto al
3° comma dell'art. 2, al termine, "previo parere delle competenti
Commissioni consiliari".
All'art. 3, dopo il punto d) del 2° comma, viene aggiunto il
punto e), secondo l'emendamento presentato dal P.C.I. che viene
accolto.
PRESIDENTE:
Si passa all'esame dell'articolato. Do
lettura dell'articolo 1:
ART. 1
1. Al fine di assicurare la tutela dell'ambiente naturale e la
sua difesa anche dall'inquinamento acustico, è vietato, nell'ambito
dei parchi e delle riserve di caccia ricadenti nel territorio della
Regione Autonoma della Valle d'Aosta, l'atterraggio e il decollo di
velivoli a motore. Nello stesso ambito è parimenti vietato, per i
velivoli a motore, il sorvolo a quote inferiori a mt. 500 dal
suolo.
2. Analoghi divieti vigono nel restante territorio della Regione
per tutte le zone site ad altitudine superiore a mt. 1500 s.l.m.,
con l'eccezione delle aviosuperfici nell'ambito dei comprensori, di
cui al successivo articolo 2, comma 1 e delle aviosuperfici di base
e di recupero debitamente autorizzate dai Comuni competenti per
territorio e da questi segnalate alla Regione.
3. Il divieto non si applica ai servizi di trasporto di cose:
anche per tali servizi è peraltro prescritta la preventiva
segnalazione dei voli da effettuare alle stazioni forestali
competenti per territorio.
4. La disciplina stabilita dalla presente legge non si applica
alle forze armate, ai corpi armati dello Stato, ai servizi
forestali, alla protezione civile e, in generale, ai voli di
soccorso e a quelli autorizzati dal Presidente della Giunta
regionale per motivi di studio, ricerca, documentazione o per altre
cause comunque riconosciute di pubblica utilità, o per
manifestazioni locali di interesse turistico o promozionale.
5. La stessa disciplina non si applica altresì per quanto
concerne lo svolgimento delle attività didattico-sportive e di
allenamento piloti dell'Aeroclub Valle d'Aosta, fermo restando che
il trasporto turisti e sciatori da parte dell'Aeroclub stesso è
soggetto alle limitazioni di cui alla presente legge.
PRESIDENTE:
All'art. 1 vi è una serie di emendamenti
presentati dal Consigliere Sandri.
Do lettura dell'emendamento al ° comma:
Dopo le parole "dei parchi" sono aggiunte le parole "delle oasi
di protezione".
Lo pongo in votazione:
ESITO DELLA VOTAZIONE
Presenti: 30
Votanti: 1
Favorevoli: 1
Astenuti: 29 (Bajocco, Beneforti, Bondaz, Borbey, Breuvé,
Chabod, Cout, De Grandis, Dolchi, Faval, Fosson, Lanièce, Lanivi,
Mafrica, Maquignaz, Marcoz, Martin, Millet, Pascale, Perrin,
Pollicini, Rolando, Ricco, Rollandin, Stévenin, Tamone, Tonino,
Torrione e
Voyat)
Il Consiglio non approva
PRESIDENTE:
All'art. 1, 4° comma, vi è l'emendamento del
Consigliere Sandri, di cui do lettura:
All'art. 1, comma 4°, sono abolite le parole "o per
manifestazioni locali di interesse turistico o promozionale".
Lo pongo in votazione:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Per rendere più rapida la discussione,
ritiro gli altri emendamenti che ho presentato.
PRESIDENTE:
La Presidenza ringrazia il Consigliere
Sandri. Pongo in votazione l'art. 1 nel testo emendato così
emendato:
ART. 1
1.
Al fine di assicurare la tutela dell'ambiente
naturale e la sua difesa anche dall'inquinamento acustico, è
vietato, nell'ambito dei parchi e delle riserve di caccia ricadenti
nel territorio della Regione Autonoma della Valle d'Aosta,
l'atterraggio e il decollo di velivoli a motore. Nello stesso
ambito è parimenti vietato, per i velivoli a motore, il sorvolo a
quote inferiori a mt. 500 dal suolo.
2.
Analoghi divieti vigono nel restante territorio
della Regione per tutte le zone site ad altitudine superiore a mt.
1500 s.l.m., con l'eccezione delle aviosuperfici nell'ambito dei
comprensori, di cui al successivo articolo 2,
comma 1 e delle
aviosuperfici di base e
di recupero debitamente autorizzate dai
Comuni competenti per territorio e da questi segnalate alla
Regione.
3. Il divieto non si applica ai servizi di trasporto di cose:
anche per tali servizi è peraltro prescritta la preventiva
segnalazione dei voli da effettuare alle stazioni forestali
competenti per territorio.
4. La disciplina stabilita dalla presente legge non si applica
alle forze armate, ai corpi armati dello Stato, ai servizi
forestali, alla protezione civile e, in generale, ai voli di
soccorso e a quelli autorizzati dal Presidente della Giunta
regionale per motivi di studio, ricerca, documentazione o per altre
cause comunque riconosciute di pubblica utilità.
5. La stessa disciplina non si applica altresì per quanto
concerne lo svolgimento delle attività didattico-sportive e di
allenamento piloti dell'Aeroclub Valle d'Aosta, fermo restando che
il trasporto turisti e sciatori da parte dell'Aeroclub stesso è
soggetto alle limitazioni di cui alla presente legge.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'articolo 2:
ART.
2
1. Nelle zone non interessate dal divieto generale di cui al
primo comma dell'articolo 1, sono autorizzabili attività di volo
con atterraggi e decolli nell'ambito dei comprensori individuati e
descritti nell'allegato A della presente legge.
2. L'atterraggio in quota è consentito solo con partenza dalle
rispettive aviosuperfici di base e di recupero autorizzate dai
Comuni competenti per territorio; per quanto concerne i velivoli ad
ala fissa la partenza deve avvenire obbligatoriamente ed
esclusivamente dall'aeroporto "Corrado Gex" di
Saint-Christophe.
3. L'esercizio delle attività di trasporto sciatori è
regolamentato da apposite convenzioni da stipularsi da parte dei
Comuni competenti per territorio con i soggetti autorizzati a
svolgere l'attività di volo, sulla base di una convenzione tipo
redatta dall'Assessorato regionale del Turismo, Urbanistica e Beni
Culturali e approvata dalla Giunta regionale.
4. Per ragioni di sicurezza ogni Comune autorizza un solo
soggetto a svolgere attività di lavoro aereo, individuandolo con le
procedure previste dalle leggi vigenti per l'affidamento di
forniture di servizi da parte degli enti pubblici.
5. Qualora un Comune disponga di aviosuperficie idonea o di più
aviosuperfici nell'ambito dei comprensori di cui all'allegato A
della presente legge, di modo che le attività di volo ad esse
dirette possano svolgersi senza interferenze di rotta, il Comune
stesso potrà autorizzare l'operatività di più elicotteri anche di
diverse società.
6. Comuni limitrofi che fanno capo ad una medesima area di
atterraggio adottano convenzioni con un unico soggetto autorizzato
a svolgere attività di volo aereo o, in alternativa, adottano,
concordemente, opportune misure affinchè detta area non possa
essere fruita contemporaneamente da più soggetti, fatta salva la
deroga di cui al punto precedente. Delle modalità di utilizzo di
queste aree dovranno informarsi le stazioni forestali competenti
per territorio.
PRESIDENTE:
All'art. 2 vi sono gli emendamenti presentati
dall'Assessore e dal Consigliere Tonino.
Do lettura dell'emendamento del Consigliere Tonino:
Aggiungere il seguente comma: "7. Gli adempimenti di cui ai
commi precedenti sono deliberati dai Consigli comunali competenti
dopo aver acquisito il parere delle Associazioni delle Guide
Alpine, dei Maestri di sci e della competente sezione del Club
Alpino Italiano.
Ha chiesto di parlare il Consigliere Tonino, ne ha facoltà.
TONINO - (P.C.I.):
Tenuto conto della discussione
avvenuta in Commissione, ritiro l'emendamento.
PRESIDENTE:
Do lettura degli emendamenti proposti
dall'Assessore Lanièce:
Al 3° comma dell'art. 2, dopo la parola soggetti sostituire le
parole "autorizzati a svolgere l'attività di volo" con "che offrono
al pubblico il servizio di eliski,";
4° comma: dopo la parola attività sostituire le parole "lavoro
aereo" con la parola "eliski";
5° comma: dopo la parola anche di sostituire le parole "diverse
Società" con le parole "diversi soggetti";
6° comma: dopo la parola soggetto togliere le parole
"autorizzato a svolgere attività di volo aereo".
Li pongo in votazione:
ESITO DELLA VOTAZIONE
Presenti: 30
Votanti: 29
Favorevoli: 29
Astenuto: 1 (Sandri)
Il Consiglio approva
PRESIDENTE:
Pongo in votazione l'articolo 2 nel testo
così emendato:
ART. 2
1. Nelle zone non interessate dal divieto generale di cui al
primo comma dell'articolo 1, sono autorizzabili attività di volo
con atterraggi e decolli nell'ambito dei comprensori individuati e
descritti nell'allegato A della presente legge.
2. L'atterraggio in quota è consentito solo con partenza dalle
rispettive aviosuperfici di base e di recupero autorizzate dai
Comuni competenti per territorio; per quanto concerne i velivoli ad
ala fissa la partenza deve avvenire obbligatoriamente ed
esclusivamente dall'aeroporto "Corrado Gex" di
Saint-Christophe.
3. L'esercizio delle attività di trasporto sciatori è
regolamentato da apposite convenzioni da stipularsi da parte dei
Comuni competenti per territorio con i soggetti che offrono al
pubblico il servizio di eliski, sulla base di una convenzione tipo
redatta dall'Assessorato regionale del Turismo, Urbanistica e Beni
Culturali e approvata dalla Giunta regionale, previo parere delle,
Commissioni consiliari competenti.
4. Per ragioni di sicurezza ogni Comune autorizza un solo
soggetto a svolgere attività di eliski, individuandolo con le
procedure previste dalle leggi vigenti per l'affidamento di
forniture di servizi da parte degli enti pubblici.
5. Qualora un Comune disponga di aviosuperficie idonea o di più
aviosuperfici nell'ambito dei comprensori di cui all'allegato A
della presente legge, di modo che le attività di volo ad esse
dirette possano svolgersi senza interferenze di rotta, il Comune
stesso potrà autorizzare l'operatività di più elicotteri anche di
diversi soggetti.
6. Comuni limitrofi che fanno capo ad una medesima area di
atterraggio adottano convenzioni con un unico soggetto o, in
alternativa, adottano, concordemente, opportune misure affinchè
detta area non possa essere fruita contemporaneamente da più
soggetti, fatta salva la deroga di cui al punto precedente. Delle
modalità di utilizzo di queste aree dovranno informarsi le stazioni
forestali competenti per territorio.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'articolo 3:
ART. 3
1. L'attività di lavoro aereo avente per oggetto il trasporto di
sciatori deve avvenire in condizioni temporali ed ambientali che
garantiscano la sicurezza degli sciatori medesimi anche nella
successiva discesa di sci.
2.
A tal fine le convenzioni dovranno prevedere tra
l'altro:
a)
il numero massimo di elicotteri da utilizzare per
l'organizzazione dell'attività;
b)
gli itinerari di volo, da stabilire in accordo con
la stazione forestale competente per territorio e con l'Unione
Valdostana guide;
c)
i modi per assicurare l'assistenza di una guida
alpina o, per le zone prive di difficoltà alpinistiche, di un
maestro di sci per ogni gruppo composto da sette sciatori o
frazione;
d)
le modalità per assicurare i collegamenti dei
gruppi via radio durante le discese in sci, al fine di rendere
possibile e tempestivo l'intervento dell'organizzazione della
protezione civile alle operazioni di soccorso che si rendessero
necessarie;
3. L'attività di trasporto sciatori potrà svolgersi dalle ore
8,00 alle ore 14,00. Nei periodi di applicazione dell'ora legale
l'attività stessa potrà svolgersi dalle ore 7,00 alle ore
13,00.
4. L'identificazione delle discese prive di difficoltà
alpinistiche, per le quali è consentito l'accompagnamento dei
gruppi da parte dei maestri di sci, viene effettuata ai sensi della
vigente legislazione regionale in materia di guide alpine e maestri
di sci.
5. Le aviosuperfici di atterraggio in quota sono agibili, per le
attività di volo di cui all'art. 2 comma primo, limitatamente al
periodo compreso tra il 1° gennaio e il 15 maggio; l'agibilità
delle aviosuperfici di base e di recupero ha invece carattere
continuativo.
6. La stipula delle convenzioni di cui all'art. 2 comma terzo è
condizione perchè possa essere offerto al pubblico il servizio di
trasporto di sciatori con elicotteri.
PRESIDENTE:
All'art. 3 vi è l'emendamento del Consigliere
Tonino, di cui do lettura:
Dopo il 2° comma aggiungere la seguente lettera e):"e) gli
eventuali giorni di divieto della pratica dell'eliski nei periodi
di maggior frequenza dell'attività di sci-alpinismo, in particolare
sugli itinerari che collegano il fondo valle ai rifugi alpini".
Lo pongo in votazione:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Pongo in votazione l'art. 3 nel suo testo
così emendato:
ART. 3
1. L'attività di lavoro aereo avente per oggetto il trasporto di
sciatori deve avvenire in condizioni temporali ed ambientali che
garantiscano la sicurezza degli sciatori medesimi anche nella
successiva discesa di sci.
2.
A tal fine le convenzioni dovranno prevedere tra
l'altro:
a) il numero massimo di elicotteri da utilizzare per
l'organizzazione l'attività;
b)
gli itinerari di volo, da stabilire in accordo con
la stazione forestale competente per territorio e con l'Unione
Valdostana guide;
c)
i modi per assicurare l'assistenza di una guida
alpina o, per le zone prive di difficoltà alpinistiche, di un
maestro di sci per ogni gruppo composto da sette sciatori o
frazione;
d)
le modalità per assicurare i collegamenti dei
gruppi via radio durante le discese in sci, al fine di rendere
possibile e tempestivo l'intervento dell'organizzazione della
protezione civile alle operazioni di soccorso che si rendessero
necessarie;
e)
gli eventuali giorni di divieto della pratica
dell'eliski nei periodi di maggior frequenza dell'attività di
sci-alpinismo, in particolare sugli itinerari che collegano il
fondo valle ai rifugi alpini.
3.
L'attività di trasporto sciatori potrà svolgersi
dalle ore 8,00 alle ore 14,00. Nei periodi di applicazione dell'ora
legale l'attività stessa potrà svolgersi dalle ore 7,00 alle ore
13,00.
4.
L'identificazione delle discese prive di difficoltà
alpinistiche, per le quali è consentito l'accompagnamento dei
gruppi da parte dei maestri di sci, viene effettuata ai sensi della
vigente legislazione regionale in materia di guide alpine e maestri
di sci.
5.
Le aviosuperfici di atterraggio in quota sono
agibili, per le attività di volo di cui all'art.
2
comma
primo, limitatamente al periodo compreso tra il 1° gennaio e il 15
maggio; l'agibilità delle aviosuperfici di base e di recupero ha
invece carattere continuativo.
6.
La stipula delle convenzioni di cui all'art.
2
comma terzo è condizione perchè possa essere offerto al pubblico
il servizio di trasporto di sciatori con elicotteri.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'articolo 4:
ART. 4
1. Sono incaricati della vigilanza sull'applicazione della
presente legge il Corpo forestale valdostano, gli organi di polizia
locale e i corpi di pubblica sicurezza.
PRESIDENTE:
Pongo in votazione l'articolo 4 testè
letto:
ESITO DELLA VOTAZIONE
Presenti: 30
Votanti: 29
Favorevoli: 29
Astenuto: 1 (Sandri)
Il Consiglio approva
PRESIDENTE:
Do lettura dell'articolo 5:
ART. 5
1. Per la violazione delle disposizioni della presente legge
si applicano le seguenti sanzioni amministrative:
- da lire 6.000.000 a lire 12.000.000 per la violazione dei
divieti di cui all'articolo 1, primo e secondo comma, o per
chiunque offra il servizio di trasporto di sciatori con velivoli
senza aver stipulato la convenzione di cui agli artt. 2 e 3 della
presente legge;
- da lire 3.000.000 a lire 6.000.000 per l'inosservanza degli
obblighi assunti con la convenzione sopra citata;
- da lire 500.000 a lire 1.000.000 per la violazione
dell'obbligo di segnalazione di cui al terzo comma dell'articolo
1.
2.
In caso di recidiva specifica le sanzioni
amministrative sono raddoppiate; inoltre, dopo due infrazioni dei
divieti sopra riportati, il soggetto esercente l'attività di lavoro
aereo responsabile delle violazioni viene sospeso per due anni
dall'esercizio dell'attività di trasporto disciplinata dalla
presente legge.
3.
Per l'applicazione delle sanzioni si osservano le
disposizioni della legge 24 novembre 1981 n. 689.
4.
È abrogata la legge regionale 21 luglio 1986, n.
33, e vengono conseguentemente dichiarati decaduti gli atti
adottati e le convenzioni stipulate in forza di essa.
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti: 30
Votanti: 29
Favorevoli: 29
Astenuto: 1 (Sandri)
Il Consiglio approva
PRESIDENTE:
Vi è un emendamento dell'Assessore Lanièce
per cui dopo l'articolo 5 è aggiunto il seguente art. 5/bis, di cui
do lettura:
ART. 5 bis)
(Norma transitoria)
1. Sino al 15 maggio 1988 per l'esercizio dell'attività di
trasporto sciatori con aeromobili continuano ad applicarsi le
disposizioni di cui alla L.R. 21 luglio 1986, n. 33".
Le pongo in votazione:
ESITO DELLA VOTAZIONE
Presenti: 30
Votanti: 29
Favorevoli: 29
Astenuto: 1 (Sandri)
Il Consiglio approva
PRESIDENTE:
Do lettura dell'articolo 6:
ART. 6
1. La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
PRESIDENTE:
Pongo in votazione l'articolo 6 testè
letto:
ESITO DELLA VOTAZIONE
Presenti: 30
Votanti: 29
Favorevoli: 29
Astenuto: 1 (Sandri)
Il Consiglio approva
PRESIDENTE:
Vi è un emendamento dell'Assessore Lanièce
all'allegato A, con il quale viene aggiunta la seguente
tabella:
Comprensorio n. 7 di Doues
comprendente le seguenti zone per l'esercizio delle attività
di trasporto sciatori:
a)
Colle Champillon, Crouse de Bleintes
b)
Chaz de Champillon, Pichenoille.
Pongo in votazione l'allegato A con l'emendamento suddetto:
Allegato A (...omissis...)
ESITO DELLA VOTAZIONE
Presenti: 30
Votanti: 29
Favorevoli: 29
Astenuto: 1 (Sandri)
Il Consiglio approva
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Malgrado l'attenzione data dalla
maggioranza alle proposte della minoranza, il voto di Nuova
Sinistra, visto come si è configurata la legge, non potrà essere
che contrario.
PRESIDENTE:
Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 29
Favorevoli: 27
Contrari: 2
Il Consiglio approva
PRESIDENTE:
I lavori sono sospesi, riprenderanno domani
mattina alle ore 9,30.
La seduta è tolta.
La seduta ha termine alle ore 20,17.
