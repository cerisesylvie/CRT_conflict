Classificazione
ASSETTO DEL TERRITORIO



Oggetto del Consiglio n. 3077 del 7 novembre 2007 - Resoconto
OGGETTO N. 3077/XII - Interrogazione: "Riclassificazione
sismica del territorio della Valle d'Aosta".
Interrogazione
Premesso che:
- con D.G. 5130 del 2003 è stata attuata la riclassificazione
sismica del territorio regionale;
- la Regione Valle d'Aosta partecipa con due suoi dirigenti
ad un gruppo di lavoro nazionale in materia di sicurezza
antisismica;
- sembrerebbe essere in avanzata fase di definizione una
nuova normativa in materia;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) quali sono gli elementi e i dati salienti emersi da tale
gruppo di lavoro;
2) se le risultanze del gruppo di lavoro nazionale avranno
riflesso sulla regolamentazione del territorio regionale;
3) se è in atto una riconsiderazione della classificazione
sismica definita con la D.G 5130 del 2003.
F.to: Frassy - Lattanzi
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Questa interrogazione affronta un problema
molto serio e complesso, dalle ricadute sui cittadini, ma anche
sulla pubblica amministrazione piuttosto rilevanti. Devo per
esigenze di chiarezza fare qualche premessa. Con l'entrata in
vigore dell'ordinanza del Presidente del Consiglio dei ministri n.
3274 dell'8 maggio 2003, relativa ai primi elementi in materia di
criteri generali per la classificazione sismica del territorio
nazionale e di normative tecniche per le costruzioni in zona
sismica, con la quale sono stati approvati i criteri per
l'individuazione delle zone sismiche, formazione ed aggiornamento
delle medesime zone, corredati da un classificazione sismica dei
Comuni italiani, si sono attivati una serie di tavoli tecnici
interregionali, in alcuni casi totali e in altri ristretti, con il
compito di analizzare l'evoluzione della normativa sismica a
livello nazionale e regionale, a supporto dell'attività della
Conferenza dei Presidenti delle Regioni e Province autonome. Questi
tavoli tecnici, inizialmente coordinati dalla Regione Abruzzo e
successivamente dalla Regione Umbria, hanno avuto il compito di
analizzare e valutare i documenti tecnici prodotti dalle strutture
statali competenti - Ministero infrastrutture e trasporti e
Dipartimento nazionale della Protezione civile - in materia di
rischio sismico. A tali tavoli tecnici hanno anche partecipato i
rappresentanti delle strutture regionali competenti in materia
sismica, inizialmente la sola Direzione tutela del territorio, per
gli aspetti concernenti la classificazione sismica del territorio,
e successivamente - quando la materia si è evoluta - anche il
Dipartimento opere pubbliche e edilizia residenziale del nostro
Assessorato, competente in materia di edifici.
Il processo legislativo in materia è stato particolarmente
complesso, complicato e lo vorrei così schematicamente
rappresentare nei suoi passi fondamentali: ordinanza del Presidente
del Consiglio dei ministri n. 3274 dell'8 maggio 2003; norme
tecniche per le costruzioni - DM 14 settembre 2005; costituzione
della Commissione consultiva di monitoraggio delle norme tecniche
per le costruzioni - DM Infrastrutture e trasporti 2 marzo 2006;
studio dell'Istituto nazionale di geofisica e vulcanologia per la
mappa di pericolosità sismica del territorio nazionale - aprile
2006; ordinanza n. 3519 del 28 aprile 2006, che introduce nuovi
criteri provvisori di classificazione sismica del territorio e
rinvia alle norme tecniche per le costruzioni ed all'esame della
Commissione consultiva la definizione di criteri definitivi di
classificazione; voto dell'Assemblea generale del Consiglio
superiore dei lavori pubblici, nella seduta del 27 luglio 2007, sul
testo definitivo delle norme tecniche per le costruzioni; prima
riunione tecnica interregionale per l'esame del testo delle norme
tecniche per le costruzioni approvato dal Consiglio superiore dei
lavori pubblici e per discutere delle problematiche connesse ai
criteri per la classificazione sismica del territorio, in data 13
settembre 2007 e successive riconvocazioni, di cui l'ultima in data
31 ottobre 2007.
Qui bisogna distinguere che i responsabili dell'Amministrazione
regionale valdostana hanno partecipato ai lavori dei tavoli tecnici
interregionali, le cui risultanze sono state portate all'attenzione
della Conferenza dei Presidenti delle Regioni e Province autonome.
Al vero gruppo di lavoro per l'esame delle norme tecniche per le
costruzioni, costituito con DM 2 marzo 2006, non partecipavano
referenti regionali, perché erano riservate agli specialisti del
Ministero. Il testo originario delle norme tecniche per le
costruzioni è stato modificato dalla Commissione consultiva di
monitoraggio, che ha anche predisposto un documento dal titolo:
"Pericolosità sismica e criteri generali per la classificazione
sismica del territorio nazionale". I lavori dei tavoli tecnici
interregionali hanno prodotto una serie di osservazioni tecniche
che sono sfociate in una comunicazione del Presidente della Regione
Umbria, in qualità di capofila, trasmessa al Presidente della
Conferenza delle Regioni e Province autonome, nella quale si
esprimevano alcune considerazioni in merito alle norme tecniche per
le costruzioni, al fine del successivo passaggio in Conferenza
unificata. Queste richieste erano: necessità di una fase
transitoria di 18 mesi per l'applicazione delle norme tecniche per
le costruzioni da approvare con legge; in tale periodo
sperimentazione delle norme tecniche per le costruzioni e relativo
monitoraggio da parte dell'apposita Commissione; inchiesta pubblica
per l'applicazione delle norme tecniche nella fase transitoria;
modifiche agli articoli 94 e 104 del DPR n. 380/2001 come più volte
richiesto dalle Regioni in materia di denuncia lavori e di
conseguente processo autorizzativo; perplessità - questo è il
momento più dolente - sulla proposta di nuova classificazione
sismica, sollevando quindi una serie di perplessità sull'entrata in
vigore del nuovo testo normativo in relazione alle leggi attuali,
sottolineando la preoccupazione delle Regioni e delle associazioni
di categoria sui processi autorizzativi che dovranno essere attuati
- in base agli articoli 94 e 104 del DPR che ho qui e che le posso
dare - ed ancora sulle criticità di applicazione delle norme alle
costruzioni già esistenti, nell'ambito di un patrimonio edilizio
italiano estremamente complesso.
In merito all'ultimo punto, faccio rilevare che i nuovi criteri
introducono un cambiamento importante rispetto ai criteri di
classificazione dell'iniziale ordinanza n. 3274/2003, che aveva
portato per la Regione Valle d'Aosta 3 soli Comuni (Courmayeur,
Pré-Saint-Didier e Valtournenche) essere classificati in zona 3
(bassa pericolosità con obbligo di progettazione antisismica). In
particolare, per trattare i problemi tecnico-amministrativi tipici
della gestione del territorio, ogni Regione potrà e dovrà definire
l'appartenenza di ciascun Comune o porzione di esso ad 1 delle 4
zone sismiche definite sulla base del valore massimo di un
parametro di pericolosità sismica valutato all'interno dell'area
considerata e che viene valutato a livello ministeriale. Cosa
succede? Vengono individuate delle grandi aree, dove si dice: "qui
c'è il parametro di pericolosità". In queste aree la Regione deve
legiferare e stabilire in quale categoria deve essere iscritta:
zona 3, zona 4... in funzione di quel parametro. L'applicazione
diretta del metodo, sviluppato dall'Istituto nazionale di geofisica
e vulcanologia, determinerà sostanzialmente un aggravio di vincolo
sul territorio regionale, con buona parte del territorio che avrà
una classificazione equiparabile alla zona 3. Rimarrebbe fuori solo
la parte bassa di Pont-Saint-Martin, mentre tutti gli altri Comuni
entrerebbero nella zona 3. Le indicazioni parametriche dovranno
inoltre essere sviluppate in funzione di conseguire la sostanziale
equiparazione tra aree a pericolosità simile ricadenti in Regioni
diverse. Qui cercavamo di capire se era possibile, considerando la
nostra adiacenza con il Piemonte, dove il Canavese pare essere di
bassissima pericolosità sismica, attenuare anche da noi la cosa.
Sempre nell'ambito della fascia di tolleranza del parametro di base
sarà consentito adottare la zona sismica che rende più continua sul
territorio la classificazione. In questo senso stiamo predisponendo
gli opportuni contatti con strutture di riferimento nazionale
(Università di Genova - DIPTERIS e Politecnico di Torino - Dip.
Ingegneria strutturale) per attivare i necessari processi di
valutazione che porteranno alle indicazioni da adottare per la
classificazione sismica del territorio regionale. Con la
definizione dei nuovi criteri di classificazione sismica del
territorio, congiuntamente all'entrata in vigore delle norme
tecniche per le costruzioni, sarà compito delle Regioni provvedere
con propri atti amministrativo-tecnici o legislativi a definire ed
adottare la classificazione sismica dei propri territori comunali,
similmente a quanto avvenuto nel 2003 con la deliberazione che è
stata richiamata prima con l'entrata in vigore dell'ordinanza n.
3274: l'atto applicativo costituito dalla deliberazione della
Giunta regionale n. 5130 del 30 dicembre 2003.
In termini pratici l'attuale classificazione del territorio
regionale dovrà essere rivista secondo i criteri definitivi
definiti all'interno delle nuove norme tecniche e questo comporterà
un aggravio della situazione attuale in termini di classificazione
di pericolosità. Di conseguenza aumenteranno anche gli obblighi a
livello progettuale ed autorizzativi derivanti dall'applicazione
della nuova normativa tecnica, la cui regolamentazione dovrà essere
strutturata e resa conforme alle disposizioni statali con un
apposito processo tecnico a livello regionale, per adesso siamo in
quella fase di "stand by" che abbiamo richiesto per i motivi...
chiesto da tutte le Regioni in sostanza... ma questa è la
conclusione della vicenda... se così evolverà...
Si dà atto che dalle ore 11,01 presiede il Vicepresidente
Tibaldi.
Presidente
- La parola al Consigliere Frassy.
Frassy (CdL)
- Esprimo preoccupazione non per un
possibile potenziale terremoto, ma per quel terremoto
burocratico-amministrativo che conseguirà a questa
riclassificazione. Qui ci troviamo in una situazione paradossale,
nella quale la totalità dei Comuni rispetto ai 3 (Valtournenche,
Pré-Saint-Didier, Courmayeur) rientrerebbe in zona sismica e noi
sappiamo bene che rientrare in zona sismica comporta una serie di
oneri e di aggravi che accompagnano l'iter edificatorio dalle
progettazioni fino alla realizzazioni delle opere stesse: questo
vuol dire aggravare ulteriormente i costi non solo dell'edilizia
pubblica, ma dell'edilizia privata. Ci riesce difficile capire come
sia possibile - in base a questi parametri che ci sembra di capire
stiano nelle disposizioni ministeriali che sono state emanate negli
ultimi 2 anni - che una Regione come la nostra di colpo assuma un
rischio sismico diverso... rispetto a cosa? Non rispetto tanto ad
una classificazione preesistente, ma rispetto a dati storici,
perché, quando si fanno classificazioni di rischio - ne abbiamo
parlato qualche Consiglio fa per quanto riguardava i fenomeni di
regimentazione delle acque ai fini di contrastare fenomeni
alluvionali -, parliamo sempre di tempi di ritorno e normalmente il
tempo di ritorno è quello che dà la misura della probabilità in cui
possa verificarsi un evento. Più il tempo di ritorno è lontano, più
si presuppone che l'evento sia disastroso, più necessita di misure
di massima prevenzione. Non so quale sia l'evento sismico che possa
aver caratterizzato la nostra Regione, ma parliamo sicuramente di
tempi di ritorno molto, ma molto lunghi rispetto a zone a vocazione
maggiormente sismiche, come lo è tutto il Friuli o altre zone del
centro Italia. Questa vicenda perciò ci preoccupa e non poco,
riteniamo positivo in tale vicenda paradossale che vi sia stato un
momento di "stand by" come lei lo ha definito, ma questa
riclassificazione dovrebbe essere frutto di ulteriori valutazioni
sulle graduazioni all'interno delle varie zone di sismicità.
Diventerebbe quanto meno paradossale che di colpo debbano essere
messi in atto tutta una serie di prescrizioni semplicemente per
quella che diventa una grande operazione di tipo burocratico. La
prevenzione ci vede fin da sempre primi a schierarci, ma in questo
caso penso che si tratti di una riclassificazione meramente
burocratica, perciò auspichiamo che lei e la sua struttura possano
in qualche maniera ulteriormente verificare le possibilità di una
maggiore articolazione all'interno delle varie fasce di
riclassificazione.
