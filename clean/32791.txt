Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1352 del 22 settembre 2010 - Resoconto
OGGETTO N. 1352/XIII - Interrogazione: "Utilità della figura
di Direttore dell'urbanistica nel quadro dell'organigramma
dirigenziale dell'Amministrazione regionale".
Interrogazione
Da molti mesi, e più precisamente dal febbraio di quest'anno,
il posto di Direttore della Direzione Urbanistica
dell'Amministrazione regionale risulta essere vacante a seguito del
collocamento a riposo dell'ultima titolare;
Considerando che attualmente alla Direzione in questione
compete, fra l'altro, l'applicazione delle norme regionali e
nazionali in materia di urbanistica, del Piano territoriale e
paesistico regionale attraverso i piani regolatori comunali, il
supporto e la consulenza agli enti locali, la gestione delle
procedure di istruttoria per l'approvazione degli strumenti
urbanistici comunali e loro varianti e deroghe, la cura delle
procedure finalizzate all'approvazione delle cartografie degli
ambiti inedificabili e l'istruttoria degli accordi di
programma;
i sottoscritti Consiglieri regionali
Interrogano
la Giunta regionale per sapere:
1) se la figura di Direttore dell'urbanistica mantiene ancora
una sua utilità nel quadro dell'organigramma dirigenziale
dell'Amministrazione regionale;
2) entro quanto tempo sarà ricoperto l'incarico attualmente
vacante.
F.to: Louvin - Chatrian
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie, Presidente. Ringrazio gli
interpellanti che permettono di porre l'attenzione sul settore
urbanistico e sulla relativa struttura.
In primo luogo credo sia necessario premettere che il posto di
Dirigente della Direzione urbanistica è vacante dal 1° ottobre
2009, per effetto del collocamento a riposo del dirigente, disposto
ai sensi della nuova normativa in materia di pubblico impiego
regionale del 2009, disposto sulla base di valutazioni in ordine
all'esigenza che proprio la struttura competente in materia di
urbanistica dovesse essere interessata da un importante processo di
riorganizzazione e di razionalizzazione, volto a perseguire gli
obiettivi di semplificazione e accelerazione dei procedimenti
amministrativi, previsti dal programma di legislatura. Sinora la
copertura del posto di dirigente non è potuta avvenire per effetto
delle novità normative che sono intervenute nei mesi successivi al
settembre 2009; dapprima infatti il blocco del turnover nella
misura del 50 percento dei posti vacanti ribadito dalla legge
finanziaria regionale, poi la manovra finanziaria dello Stato e la
nuova disciplina del comparto unico regionale hanno reso non
praticabile in tempi brevi la copertura del posto di dirigente. In
questo anno le funzioni dirigenziali sono state assolte dal
Coordinatore del dipartimento; pur tenendo conto chiaramente di
questa situazione di riduzione del personale, si è garantito lo
svolgimento dell'attività amministrativa ordinaria e nel rispetto
fra l'altro dei tempi istruttori, grazie anche ad un notevole
impegno del personale.
Senza entrare nel merito di tutta l'attività svolta, visto che
avete richiamato nelle premesse le varie funzioni attribuite alla
direzione, credo sia opportuno dare qualche dato sull'attività. In
particolare negli ultimi 12 mesi, per quanto concerne l'adeguamento
dei piani regolatori al PTP, sono state concluse le istruttorie di
9 testi definitivi di variante generale al piano regolatore sulle
13 in totale sinora concluse. Nel corso del 2010 sono state svolte
istruttorie per 63 varianti non sostanziali ai piani regolatori, 12
regolamenti edilizi, 12 istruttorie per l'approvazione delle
cartografie degli ambiti inedificabili. Inoltre è stato garantito
il supporto tecnico all'istruttoria degli accordi di programma per
i Comuni di Aosta e Courmayeur. Sono state poi riprese alcune
attività di collaborazione con altre istituzioni nell'ottica di
promuovere l'introduzione di nuove metodologie nella pianificazione
territoriale paesistica, in particolare si partecipa al progetto di
cooperazione transfrontaliera "Capacities", che proprio in questi
giorni prevede numerosi eventi, che hanno visto il coinvolgimento
dei Comuni della Plaine di Aosta; poi abbiamo ripreso la
partecipazione al tavolo interregionale per lo sviluppo
territoriale sostenibile della macroregione padano-alpina. Non va
infine dimenticato il complesso lavoro svolto dalla struttura per
dare attuazione alla cosiddetta "legge casa".
Benché l'attività ordinaria sia stata correttamente garantita
anche nel rispetto dei tempi, la figura dirigenziale in questione è
assolutamente indispensabile e utile per dare un nuovo impulso
nell'organizzazione del lavoro, secondo una logica fondata non solo
sul controllo, ma anche sull'assistenza tecnica e sul supporto
attivo agli enti locali. Questo sia per concludere il processo di
adeguamento agli strumenti urbanistici, al PTP, attraverso un
percorso di accompagnamento e assistenza che abbiamo già
sperimentato con alcuni Comuni ed è in corso per altri, sia per
avviare un percorso di armonizzazione dei procedimenti urbanistici
(penso in particolare alle concessioni edilizie), che negli anni si
sono sviluppati in modo disomogeneo fra i Comuni; infine per
avviare un confronto a partire dai Comuni e con il coinvolgimento
degli attori locali, da cui scaturisca una proposta condivisa per
una nuova futura pianificazione territoriale regionale.
Circa i tempi per ricoprire l'incarico, ritengo che questi
discenderanno dalla tempistica di applicazione della nuova
disciplina del comparto unico regionale che richiede una totale
revisione dell'assetto organizzativo delle strutture.
Président
- La parole au Conseiller Louvin.
Louvin (ALPE)
- Ci eravamo sbagliati per difetto, perché
avevamo (andando a mente) ritenuto che il posto fosse vacante solo
da febbraio, ci scusiamo, come giustamente e onestamente ha
precisato l'Assessore è vacante da un anno. Lo stesso Assessore ha
detto che si tratta di un posto di prim'ordine, di assoluta
indispensabilità e utilità, cosa che sottoscriviamo pienamente, su
tutto il resto però non possiamo dargli conforto e ragione, se è
tanto indispensabile e utile avere un direttore dell'urbanistica,
perché si aspetta un anno? Lei ci ha detto:
"eh, ma c'è stato il
blocco del turnover, 50 percento... la manovra finanziaria..."
.
Assessore, non prendiamoci per i fondelli! Altri dirigenti sono
stati sostituiti nel giro di poche settimane in questa
Amministrazione... nel frattempo; allora - e non è sicuramente il
caso - lei dorme durante le Giunte regionali, oppure ci sono dei
dirigenti che per altri motivi sono ritenuti più importanti e
urgenti e si lascia da parte il Dirigente dell'urbanistica, a
fronte della mole di lavoro enorme che ha sul tavolo questo
dirigente. Credo che i suoi colleghi sovraordinati e sottordinati
stiano facendo il possibile e l'impossibile per tacconare questa
falla, ma ci sono 74 uffici tecnici che dialogano con un dirigente
assente in questo momento sul campo. Sappiamo le competenze che ha,
lei ha ricordato il piano casa, le cartografie, le varianti ai
piani regolatori, ma ci sono anche delle "cosettine" come gli
accordi di programma sugli alberghi, altre "cosettine" di un certo
peso che sappiamo essere delicate e pensare che intanto tutta
questa fase delicatissima dell'urbanistica regionale ci veda con un
ufficio scoperto al vertice della stessa è semplicemente
angosciante! Non voglio accalorarmi, ma credo che lei possa essere
ampiamente a disagio in questa situazione, come lo sono coloro che
si interfacciano e si rapportano con tali uffici, come lo siamo noi
che riteniamo che l'urbanistica non sia solo un freno, non sia solo
una seccatura, un rompimento... ma è un ganglio necessario della
nostra azione amministrativa anche per risolvere le questioni. È
vero, adesso stiamo seguendo la corrente delle DIA e poi adesso
delle nuove forme di comunicazione, eccetera, sembra che i privati
possano fare tutto e l'azione di pianificazione non abbia più
senso, ma a noi sembra che ci sia comunque un significato e una
necessità anche di riordino e di ammodernamento della nostra
legislazione che non può prescindere dalla presenza fisica, mentale
e dall'efficiente operato di un dirigente dell'urbanistica.
Non ho sentito impegni, purtroppo, perché lei ha parlato di
tempi, di riorganizzazione, eccetera, ma non di impegni: non
abbiamo sentito fra quante settimane, fra quanti mesi si potrà
avere questo dirigente. È vero che il Paese sta andando avanti
senza Ministro dello sviluppo, si potrebbe dire: "di un dirigente
della Regione Valle d'Aosta cosa ce ne possiamo fare?" No, è
importante alla nostra scala questo dirigente, questo snodo
dell'Amministrazione. Guardi bene, Assessore, se fra i gangli, fra
le 130-140 posizioni dirigenziali esistenti non si riesce ad
accelerare questa sostituzione che ci pare assolutamente vitale.
Grazie.
