Classificazione
ORDINE PUBBLICO - FORZE ARMATE



Oggetto del Consiglio n. 2709 del 5 dicembre 2012 - Resoconto
OGGETTO N. 2709/XIII - Interrogazione: "Valutazione
dell'istanza relativa alla richiesta di riapertura dell'inchiesta
presso la Procura di Mondovì sull'incidente aereo occorso a Corrado
Gex nel 1966".
Interrogazione
Ricordato che in data 25 aprile 1966 il deputato valdostano
Corrado Gex moriva tragicamente in un incidente aereo con altre
sette persone;
Constatato che nel corso degli anni sono state svolte
inchieste che non hanno però portato a conclusioni certe sulla
vicenda;
Appreso che in data 10.11.2012 presso la procura di Mondovì è
stata depositata, per conto di un parente di Corrado Gex, una
richiesta di riapertura dell'inchiesta inerente l'incidente
aereo;
Appreso che in data 14.11.12 l'associazione CITTADINANZATTIVA
ha inviato al Presidente della Regione, nella sua qualità di
Prefetto, un invito a verificare la fondatezza delle tesi a
sostegno della richiesta di riapertura e, qualora ritenute
attendibili, a sollecitare la Procura di Mondovì a riaprire
l'inchiesta;
i sottoscritti Consiglieri regionali
Interrogano
il Presidente delle Regione per sapere:
- se si è proceduto a valutare l'istanza e se si è dato corso
alla richiesta di riapertura dell'inchiesta presso la Procura di
Mondovì.
F.to: Patrizia Morelli - Bertin - Cerise - Chatrian -
Louvin
Presidente
- La parola al Presidente della Regione,
Rollandin.
Rollandin (UV)
- Come richiamato dall'interrogazione, il
Signor Emilio Gex, parente di Corrado Gex, ha chiesto il 10
novembre scorso alla Procura di Mondovì di riaprire l'inchiesta
relativa all'incidente, allegando a questa richiesta una memoria
tecnica di parte, redatta dal Signor Igino Melotti. L'istanza
inviata all'Associazione Cittadinanzattiva, a cui fa riferimento
l'interrogazione, è stata ricevuta il 15 novembre 2012, l'abbiamo
letta con attenzione e non si comprende perché sia stata
indirizzata anche al Prefetto. Credo che il giusto indirizzo a cui
rivolgersi sarebbe stata la Procura di Mondovì, alla quale peraltro
si è già rivolto il 10 novembre 2012 il Signor Emilio Gex chiedendo
la riapertura dell'inchiesta, in quanto non c'è nessuna possibilità
di agire in tal senso.
Presidente
- La parola alla Consigliera Patrizia
Morelli.
Morelli (ALPE)
- Devo dire che sono sorpresa da questa
risposta, il senso della nostra interrogazione era di capire se da
parte del Prefetto e comunque del Governo regionale era intenzione
di sollecitare la riapertura di questa inchiesta, visto che ci sono
ancora dei dubbi, questioni non chiare e giustamente chi fa parte
della famiglia del Deputato Gex sollecita che si possa riaprire.
Prendo atto che il Presidente della Giunta non possa fare niente,
me ne dispiaccio; se attraverso altre vie è possibile favorire la
riapertura, prendo atto di questo impegno in tale senso.
Grazie.
