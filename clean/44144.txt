Classificazione
ENERGIA



Oggetto del Consiglio n. 1206 del 26 gennaio 2022 - Resoconto
OGGETTO N. 1206/XVI - Interpellanza: "Iniziative volte al
contenimento dei costi dell'energia a favore delle imprese e delle
famiglie valdostane".
Bertin (Presidente) -
Punto n. 25 all'ordine del giorno.
Per l'illustrazione si è prenotato il consigliere Aggravi.
Evidenzio che risponderà l'assessore Bertschy. Consigliere Aggravi
ne ha facoltà.
Aggravi (LEGA VDA) -
Ho capito che non mi risponderà
l'assessore Caveri, ma non fa nulla, anzi, avremo occasione.
L'importante è la risposta, non il soggetto che me la dà.
Per parlare di caro energia, mi perdoni Assessore se faccio un
piccolo passaggio che credo importante anche per considerare il
futuro di questa problematica e gli effetti. Bisogna parlare prima
di tutto della lezione che ci dà il vento, o meglio la "maledizione
del vento", come qualcuno l'ha chiamata. Sappiamo che, come diceva
una famosa teoria, il battito d'ali di una farfalla al di là del
mondo può generare uno tsunami al di qua, e possiamo dire che la
mancanza di vento nel Mare del Nord ha generato la crisi
energetica. Ovviamente sto semplificando, ma non vado poi tanto
distante. Ci sono delle situazioni che rappresentano molto bene
questa problematica, vedi il caso dell'Olanda, dove effettivamente
i pesanti investimenti fatti sull'energia eolica, cito questa
tipologia di energia rinnovabile, hanno avuto delle problematiche
di continuità della stessa e quindi hanno dovuto far poi
riferimento a quello che tipicamente è l'unica certezza oggi di
costanza della produzione di energia, ovvero quella delle fonti
della vecchia economia. Alla fine della fiera bisogna guardare
sottoterra per avere una costanza di produzione energetica. Questo
ha portato a un aumento dei costi del gas.
Sappiamo benissimo che i costi del gas sono anche influenzati
dalle problematiche di cui spesso ci si sta dimenticando pensando
all'elezione del Presidente della Repubblica, quando in realtà
abbiamo a qualche chilometro un notevole problema con la questione
russa da cui viene il gas europeo. Maledetto fu il giorno in cui
gasdotto South Stream non è stato completato, a favore dei tanto
green
tedeschi che saranno gli importatori principali di gas
dall'est con Gazprom. Il balzo della domanda che si è avuta durante
la pandemia e anche una pesante mancanza tipica dell'Unione
europea, ovvero non c'è una strategia sulle scorte. A differenza di
altri paesi, cito gli USA, dove la politica delle scorte ha
permesso e sta permettendo di calmierare la mancanza di energia,
l'Europa aveva altri pensieri e i singoli stati pure; l'Italia poi
non ha ancora ben capito - secondo me e secondo anche esperti molto
più capaci del sottoscritto - quale politica energetica vuole
adottare. Poi ci sono i grandi acquirenti oggi, in particolare
l'Asia, che sta avendo una fame di energia notevole, quindi tutte
queste cose messe insieme contribuiscono a un aumento del costo
dell'energia.
C'è poi un problema tipico che colpisce il consumatore italiano,
sia esso famiglia o impresa, che riguarda i misteriosi oneri di
sistema, che se poi andiamo a vedere, in fin dei conti, tanto
sembrano i balzelli tipici delle accise della benzina, dove andiamo
a tirare fuori la guerra in Etiopia e altri piccoli incrementi
funzionali a finanziare una problematica specifica, che però quando
termina - perché la guerra in Etiopia mi risulta che sia terminata,
a meno che non stiamo portando avanti come il Giappone e la Russia
una guerra che non si è mai conclusa, perché nessuno ha mai firmato
un trattato - di fatto andiamo a finanziare e continuiamo a pesare
su quello che è poi alla fine il conto delle imprese e delle
famiglie.
A fronte di questo c'è stato un primo pacchetto di misure a
livello nazionale, in cui è bene comunque, in particolare per la
tipologia di realtà qual è la nostra, tenere ben in considerazione
anche degli effetti negativi che potremmo avere, non tanto come
consumatori ma come azionisti di una società che dell'energia
rinnovabile fa il suo
core business
. Perché tutta la vicenda
- non voglio dilungarmi - degli extra profitti rischia di essere un
boomerang per le società che si occupano di idroelettrico e il
presidente di CVA in tal senso penso che abbia fatto delle
considerazioni degne di nota da tenere in considerazione. Poi
abbiamo tutta la vicenda delle incentivazioni, delle Aste della
CO2, che si stanno dimostrando delle armi a doppio taglio per
quello che riguarda i costi.
A fronte di questo, chiediamo al Governo regionale se siano
state condotte iniziative per comprendere l'effettivo impatto che
il caro energia avrà sulle imprese e le famiglie valdostane, con il
coinvolgimento delle associazioni di categoria, principali realtà
produttive regionali, per avere soprattutto contezza di quello che
è un problema che sta investendo e investirà il territorio. Tra
l'altro, mi risulta che oggi, come ieri, il prezzo unitario sia
continuamente in aumento.
Se vi siano state delle interlocuzioni con il Governo nazionale
o altre sue rappresentanze, nonché anche i nostri parlamentari, al
fine di comprendere quali iniziative si intendano promuovere per
far fronte all'aumento dei costi dell'energia.
In ultimo, ben consci che comunque la Regione può avere una
parte residuale, o comunque più vincolata rispetto
all'amministrazione centrale dello Stato, se alla luce dell'attuale
situazione, nonché delle proiezioni future che non sono sicuramente
positive, il Governo regionale intenda promuovere iniziative e
misure economiche, volte al contenimento dei costi dell'energia e
relative attività annesse, a favore di imprese e di famiglie
valdostane.
Diciamo questo perché, se andiamo poi a pensare ad altre
proiezioni future che sono tipicamente messe in tandem con il costo
dell'energia delle utenze, e sto parlando ad esempio del servizio
di raccolta dei rifiuti e di tutte quelle che sono le tariffazioni
varie, rischiamo di avere un conto salatissimo in termini di
prossime scadenze dei pagamenti.
A fronte di questo possiamo anche dire, senza essere tacciati di
pessimismo, che quello che sta succedendo oltre cortina di ferro -
mi sto riscoprendo un nostalgico del Muro di Berlino, perché c'era
almeno un ordine all'epoca - e soprattutto le dinamiche anche in
Asia, rischiano davvero di portare questa situazione a livelli
molto caldi, per utilizzare un termine tipico del settore
energetico. Che cosa sta facendo il Governo regionale?
Presidente -
Risponde l'assessore Bertschy.
Bertschy (AV-VdA Unie) -
Alcune considerazioni
preliminari, poi alcune risposte. Credo che un tema come questo
abbia bisogno anche di una coda di confronto nelle Commissioni,
anche perché, come ha ben illustrato nella sua premessa, questa
volta il carattere e l'impatto che ha quello che sta succedendo
parte da molto lontano e direi che anche in queste ore i venti di
guerra annunciati non ci aiutano a guardare con un po' di fiducia
al futuro. Se c'è un elemento di certezza, è che quello che sta
succedendo, la strozzatura di forniture di gas dalla Russia e
dall'Europa, ha sicuramente comportato gli effetti distorsivi su un
meccanismo di calcolo del costo dell'energia che è andato a
ricadere su ogni tipo di energia.
È ovvio che si sta guardando con grande attenzione all'impatto
che le fonti più ufficiali danno sull'aumento dei costi della
bolletta. Nell'anno scorrevole, quello che viene misurato poi
mensilmente, primo aprile 2001-31 marzo 2022, si parla di una
variazione di circa il 68 percento. È un incremento importante che
inciderà in maniera pesante se la prima attività di regolazione,
che è stata fatta a livello nazionale fino al 31 marzo, non verrà
quantomeno prorogata. Stiamo tutti vedendo quanto, sia il sistema
delle imprese che ovviamente tutti i rappresentanti degli interessi
che riguardano poi le famiglie, stiano sostenendo quanto il primo
scostamento, che comunque era di 8 miliardi di euro, utilizzato per
sterilizzare in parte i ricavi, non sia stato sufficiente, se non
per il periodo che è quello del primo trimestre. Da quello che si
apprende dalle prime letture dei giornali e dalle prime bozze che
cominciano a circolare sul prossimo decreto, lo scostamento sarà di
molto inferiore, quindi l'impatto, sia sul sistema delle imprese
che sulle famiglie, sarà ancora rilevante.
Noi abbiamo abbastanza in mente l'energia perché si parla sempre
di CVA, ma abbiamo una buona parte dei nostri paesi che sono
metanizzati. Se da qualche parte, grazie anche all'iniziativa che
CVA ha assunto e della quale chiederemo i primi dati rispetto
all'impatto sulle famiglie che hanno aderito, attraverso coloro che
hanno i contratti con CVA, qualcosa CVA ha iniziato a fare, su
altri questo diventa più difficile, non avendo un'azione di
controllo per dare quantomeno un indirizzo politico.
Detto questo, la situazione è particolarmente pesante e
affrontarla in termini politici, cercando di capire in quale
maniera poter misurare gli interventi, è sicuramente necessario
oltre che doveroso.
Parliamo di circa sessantamila famiglie in Valle d'Aosta. Tanto
per parlare di impatti, nell'ultimo anno in cui abbiamo messo in
campo il
Bon
de chauffage
2017 - allora si parlava di
pratiche, che però più o meno possono corrispondere alle famiglie -
per dare risposta a 7700 pratiche, erano stati messi in campo 3,7
milioni di euro; rapportati a 61 mila famiglie, su base Istat 2018,
è ovvio che se non si pensa di intervenire su una base ISEE o
piuttosto con delle fasce di reddito, i valori da mettere in campo
sono esponenziali, per cifre che allora comunque rappresentavano un
intervento per quelle 7700 pratiche per 400-500 euro; nel 2016 era
addirittura minore, circa 300 euro. Gli ordini di grandezza da
mettere in gioco solo per le famiglie, sono importanti.
Rispetto alle questioni poste: se siano state condotte
iniziative per comprendere l'effettivo impatto che il caro energia
avrà sulle imprese e famiglie valdostane, con il coinvolgimento
delle associazioni di categoria e/o principali realtà produttive
regionali. Le iniziative sono in corso, ovviamente sono iniziative
che hanno anche un carattere difficile, perché non c'è un punto
fermo essendoci una continua variabilità della situazione e per
tracciare una linea bisognerà aspettare ancora quantomeno questo
primo decreto per capire quale sarà l'intervento, se sarà tutto
sulle imprese, se sarà sulle famiglie, per fare le prime
valutazioni.
Noi attraverso la direzione energia e il COA stiamo iniziando a
fare queste proiezioni, che però - poi darò qualche numero - vanno
prese come stima che andrebbe poi depurata dagli interventi sia
nazionali che, per esempio, per quello che riguarda l'energia a
livello regionale che sta facendo la CVA, sapendo che poi non tutti
hanno un contratto con la nostra società di riferimento.
Una delle indagini che si può prendere in questo momento a
riferimento è quella che ha condotto Confcommercio. Gli impatti che
vengono determinati sulla bolletta elettrica e sulla bolletta
termica, sono decisamente rilevanti, anche perché, rispetto al 2020
il prezzo dell'energia elettrica è aumentato di circa il 50
percento. Nel 2020 addirittura era -
e non
ero sceso a 0,16,
ora stiamo parlando di 0,30 euro a chilowatt/ora. Per prendere
qualche valore a riferimento, per duecentomila negozi alimentari,
qui si dice che la stima passa da 15 mila a 24 mila euro. Noi, a
livello locale, faremo delle stime su basi metriche che sono
differenti da quelle che generalmente accompagnano i servizi nelle
grandi città. Cercheremo di fare con le associazioni un impatto
locale, ma gli ordini di grandezza probabilmente non cambieranno di
così tanto e andranno misurati con le iniziative che verranno messe
in campo.
Per stimare, abbiamo fatto un lavoro con la DEVAL che è un
calcolo puro teorico che non tiene conto né degli interventi in
questo momento che ci sono in corso fino a marzo e nemmeno degli
interventi fatti sotto il profilo della bolletta elettrica a
livello regionale. Sulle utenze domestiche dei residenti in Valle
d'Aosta il puro dato d'aumento porta a più di 11 milioni di euro
sulle famiglie. Per quello che riguarda invece le utenze di
imprese, bar e ristoranti siamo a svariate decine di milioni di
euro, quindi non sto neanche a dire la cifra che c'è scritta per
evitare di spaventarci troppo.
Poi c'è la questione del riscaldamento termico, del gas metano.
Qui passiamo a un aumento del prezzo che è stimato intorno ai 40,48
centesimi di euro al metro cubo, pari al 41,8 percento rispetto al
prezzo del 2021. La ricaduta, anche qui, per chi ha questo tipo di
utenze in Valle d'Aosta, utenza residenziale, è superiore ai 10
milioni di euro ai quali si aggiunge - qua c'è un'analisi in corso
e sotto questo profilo per ora non abbiamo avuto grandi risposte,
almeno per quello che riguarda l'Assessorato alle politiche sociali
che se ne è occupato, ma ce ne occuperemo anche noi - e bisognerà
considerare l'aumento importante che c'è da parte di Telcha; e su
industria, trasporti e terziario siamo a più di 24 milioni di euro.
Sono impatti pesantissimi.
Vengo alla seconda e alla terza domanda: se ci siano
interlocuzioni con il Governo nazionale. Sì, sia attraverso
l'attività degli assessori regionali nelle Commissioni, sia
attraverso i parlamentari, ma l'interlocuzione principale la
dobbiamo fare nei prossimi decreti, però la deve fare il Governo
nazionale con la Commissione europea, perché questo è un quadro
regolatorio che sta pesantemente condizionando l'attività di tipo
economico delle nostre aziende e ovviamente grava in maniera
pesantissima sulle famiglie.
Sul terzo punto: l'iniziativa che è in corso è quella di CVA e
che cosa vorremmo fare noi. Quello che vorremmo fare noi è
completare una fase -
e non
base di stima. Devo dire che
nell'apertura del tavolo politico dell'altro giorno, nella
continuità del lavoro, avremmo portato anche una valutazione di
impatto su un'eventuale misura, che però dobbiamo decidere dove
porre. Per le imprese sappiamo bene che c'è un tema e un ostacolo
che tutti conosciamo che è quello degli aiuti di Stato, al di là
delle risorse c'è un intervento che può essere possibile solo
attraverso la riscrittura delle regole. Per le famiglie,
ovviamente, dopo aver reperito delle risorse, bisognerà capire dove
e come posizionare l'asticella perché, come ripeto, stiamo parlando
di 61 mila famiglie in Valle d'Aosta, per valori che possono essere
identificati in quelli del vecchio Bon de chauffage, 300-400 euro,
parliamo di 18-24 milioni. Se interveniamo su delle fasce più
deboli, sulle famiglie più fragili, parleremo di altre risorse, se
parliamo di tutte le famiglie, per un minimo intervento è facile
parlare di 20-30 milioni di euro. Noi lavoriamo nella direzione di
completare queste valutazioni e di provare a mettere in campo delle
iniziative che possano sostenere prima di tutto le fragilità.
Presidente -
Per la replica il consigliere Aggravi, ne ha
facoltà.
Aggravi (LEGA VDA) -
Io farei un distinguo, in parte l'ha
fatto anche lei, su due ambiti, quello delle famiglie e quello
delle imprese. Sul lato delle imprese nella sua risposta citava ad
esempio l'indagine che ha fatto Confcommercio. Sappiamo - e ne
abbiamo parlato anche al tavolo l'altro giorno - delle valutazioni
che stanno facendo gli albergatori, sappiamo che anche altre
associazioni di categoria, vedi Confindustria, stanno raccogliendo
i dati, quindi sul lato imprese, considerate anche le problematiche
legate alla tematica degli aiuti di Stato, forse quello che si può
fare, e non guardo soltanto lei ma anche le Commissioni competenti,
è valutare eventualmente di fare delle audizioni specifiche per
capire qual è l'impatto al di là delle prime valutazioni fatte.
Sarebbe anche per comprendere quelle che possono essere delle
misure specifiche che poi magari si possono fare, tanto per
monitorare l'andamento degli aumenti, speranzosi a livello
nazionale, ma soprattutto a livello europeo, anche se l'Europa si
sta secondo me sempre più dimostrando debole non soltanto nella
risposta alla pandemia ma in risposta a tutte le pandemie, anche
quelle energetiche, che stanno arrivando. Soprattutto, c'è un altro
problema che forse, per chi ha una visione liberale dell'economia,
è un vero e proprio spauracchio ed è l'inflazione, la vera e
propria tassa nascosta che va a colpire tutti quanti a livello
differente. Questo ovviamente apre al secondo settore, quello delle
famiglie, o comunque degli utenti, dei consumatori veri e propri,
non i consumatori industriali, artigianali, produttivi.
Lì lei ha parlato dell'asticella: bisognerà capire. Noi avevamo
già fatto una proposta in sede di bilancio - lei l'ha citata - la
riattivazione del
Bon de chauffage
. Sarà tra l'altro anche
necessario comprendere giustamente laddove andare a valutare
l'intervento, non soltanto per quello che riguarda la magnitudo
delle risorse da mettere in campo, perché i numeri che lei ha dato
sono pesantemente significativi e hanno un peso non da poco sul
bilancio regionale, ma soprattutto per andare ad intervenire
laddove effettivamente, purtroppo, ci sono quei soggetti che non
riescono ad attutire non soltanto l'aumento del costo dell'energia
ma anche l'effetto distorsivo dell'inflazione e quindi l'aumento
effettivo dei prezzi. Purtroppo lo sappiamo, la pandemia, ma anche
prima, ha portato a un peggioramento delle condizioni di
determinate sacche di popolazione che rischiano di essere
ulteriormente colpite e rischiano di creare un ulteriore problema
nella società e a livello sociale che, al momento, effettivamente
dalle prime stime, e penso che per capire l'impatto che ci sarà
bastano queste prime stime, l'ha detto anche lei, non leggiamo
tutti i numeri perché altrimenti rischiamo davvero di preoccuparci
ulteriormente, sono significativi e rischiano davvero di avere un
impatto pesante sulla popolazione valdostana.
Io penso che la prima fase, la fase di stima, possa avvenire non
soltanto a livello di un tavolo politico, ma anche nell'ascoltare
quelle che sono le considerazioni e le risultanze delle indagini
che le associazioni di categoria stanno conducendo.
