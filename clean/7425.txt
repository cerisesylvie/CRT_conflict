Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1928 del 7 aprile 1986 - Resoconto
OGGETTO N. 1928/VIII - ATTUAZIONE DELLA LEGGE REGIONALE
RECANTE INTERVENTI A SOSTEGNO DELL'OCCUPAZIONE. -
(Interpellanza)
PRESIDENTE
: Do lettura dell'interpellanza in oggetto
presentata dai Consiglieri Mafrica, Millet e Cout:
INTERPELLANZA
VERIFICATO l'interesse suscitato dalla legge regionale n. 4
del 1986, concernente "Interventi a sostegno dell'occupazione e a
favore dei lavoratori in cassa integrazione guadagni";
ALLO SCOPO di avere notizie e chiarimenti in merito
all'applicazione della predetta legge;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1)
quante richieste di finanziamento sono pervenute
rispettivamente da parte di imprese, lavoratori autonomi,
cooperative, enti locali;
2)
se è stata istituita e da chi
è
composta la
Commissione per l'occupazione di cui all'art. 6;
3)
se ai lavoratori cassintegrati che accettano di
essere impiegati in lavori socialmente utili saranno anticipate le
somme spettanti come cassa integrazione per i periodi di
realizzazione dei progetti;
4)
se almeno la quota aggiuntiva del 10%, spettante ai
sensi della legge 390 del 1981, sarà anticipata dall'ente locale e
rimborsata dalla Regione, oppure se anche tale quota dovrà essere
pagata dall'I.N.P.S.;
5)
se i Comuni e le Comunità Montane potranno
conteggiare nelle spese di organizzazione di lavori socialmente
utili anche l'acquisto di materiali ed attrezzature (e con quali
limiti) necessari per la realizzazione dell'attività;
6)
se
è
intenzione della Giunta andare nel
breve periodo ad una revisione della legge, in modo da adeguarla
alle esigenze che si sono presentate nel corso della sua
applicazione (estensione ai giovani con meno di 20 anni, caso dei
lavoratori dell'ILSSA VIOLA, ecc...).
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Questa interpellanza ha lo scopo di
sollecitare la Giunta nell'applicazione della legge regionale n.
4/86 che tratta degli interventi a sostegno dell'occupazione dei
lavoratori in cassa integrazione guadagni. Il nostro voto era stato
favorevole perché ritenevamo che questo provvedimento fosse utile
per la risoluzione della situazione dei cassintegrati.
L'interpellanza vuole anche verificare a che punto si trova questa
legge. In essa abbiamo posto una serie di questioni, come ad
esempio, se e quante richieste di finanziamento sono pervenute
rispettivamente da parte di imprese, lavoratori autonomi,
cooperative, enti locali; ed in caso negativo vorremmo sapere come
mai non ci sono state.
Una seconda richiesta tende a conoscere qualcosa in merito
all'istituzione della commissione per l'occupazione e alla sua
composizione, alla questione dei cassintegrati che accettano di
essere impiegati in lavori socialmente utili e se verranno
anticipate loro delle somme, o comunque almeno la quota aggiuntiva
del 10% da parte dell'ente locale, che poi dovrebbe essere
rimborsata dalla Regione.
L'ultima questione chiede se nelle somme è compreso anche
l'acquisto del materiale e dell'attrezzatura occorrenti ed infine
se è stata prevista la possibilità di una revisione della legge di
fronte ad eventuali difficoltà applicative. Come si è già detto,
infatti, la legge non è un tabù e necessita di alcuni aggiornamenti
periodici, perché la pratica, a volte, dimostra che il legislatore
non ha tenuto sufficientemente conto di alcuni aspetti che sono
resi più evidenti durante la fase applicativa.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Nel corso del mese di marzo sono state
attivate le strutture operative previste dall'articolo 27 della
legge, che prevede la nomina di comitati tecnici e di consulenza. A
seguito di una deliberazione di Giunta è stato quindi costituito un
comitato tecnico coordinato dal signor Vallet Luigino e composto,
oltre che da lui, dalla signora Savoini Nadia, dal signor Ranieri
Valter, dai dottori Benzo Claudio e Gorrex Germano, oltre che dalla
signora Vernetto Graziella, dipendente regionale. L'incarico di
consulenza è stato affidato al coordinatore dell'agenzia del lavoro
di Trento.
In questo momento non ci è possibile fare il punto sulle
richieste che sono state avanzate, in quanto si sta ancora
predisponendo l'apposita modulistica che è già stata esaminata
dalla Commissione prevista dall'articolo 6. Nel frattempo ci sono
già stati alcuni incontri per chiarire i contenuti della legge, le
procedure da seguire e gli aspetti organizzativi, con gli
imprenditori ed industriali della Bassa Valle e con gli
Amministratori dei Comuni compresi nelle Comunità Montane nn. 5, 6
e 7.
Al punto 2 dell'interpellanza, nel quale si chiede se è stata
istituita e da chi è composta la Commissione per l'occupazione di
cui all'art. 6, rispondo dicendo che la Commissione è composta dai
signori Piero Ferraris, Pietro Machet, Rinaldo Ghirardi e Franco
Rossi, in rappresentanza delle Organizzazioni Sindacali; dai
signori Livio Cestonaro, Mario Picchiottino, Italo Berardocco,
Pierantonio Genestrone e Anacleto Bénin, rispettivamente per gli
industriali, gli artigiani, i commercianti e gli albergatori; dai
signori Riccardo Créton, Ferruccio Mannini e Pasquale Franco, per
le società cooperative; dal commendator Gino Scollica per l'Ufficio
del Lavoro e dai funzionari regionali Paolo Giunti e Alberico
Jannel, rispettivamente per l'Ufficio di programmazione e per
l'Assessorato Industria, Commercio, Artigianato e Trasporti.
La Commissione si è già riunita due volte, il 10 marzo 1986 ed
il 3 aprile 1986 e, nel corso dell'ultima riunione è stata
verificata, e andrà alle stampe in questi giorni, la modulistica
prevista dai tre titoli fondamentali della legge.
Per quanto concerne la terza domanda rispondo che non è prevista
l'anticipazione ai lavoratori cassintegrati delle somme spettanti
come cassa integrazione. Torno a ripetere che in questa materia non
vi sono esperienze a livello regionale, se non per la provincia
autonoma di Trento che, tra l'altro, l'attua non direttamente ma
tramite le Confidi industriali.
Per quanto concerne la quarta domanda posso dire che ai
lavoratori che accettano di essere impiegati in lavori socialmente
utili viene corrisposta dall'ente locale, con spese interamente a
carico della Regione, l'integrazione salariale in aggiunta a quanto
pagato dall'INPS, oltre al rimborso delle spese di vitto e alloggio
e a quelle delle assicurazioni INAIL e R.C. Anche in questo caso
comunque non è prevista da parte della Regione l'anticipazione
delle eventuali quote pagate dall'INPS.
Per rispondere alla quinta domanda riferisco che i Comuni e le
Comunità Montane possono conteggiare nelle spese di organizzazione
dei lavori socialmente utili anche l'acquisto di materiali di
consumo e attrezzature individuali non soggetti ad essere
inventariati come beni patrimoniali di proprietà dell'ente locale.
Possono essere comprese tra le spese di organizzazione anche i noli
di macchinari e di attrezzature, secondo le tariffe stabilite nel
listino prezzi pubblicato a cura dell'Assessorato ai Lavori
Pubblici.
Per quanto concerne la sesta domanda posso dire che la legge
presenta i limiti determinati dalle successive osservazioni della
Commissione di Coordinamento ed in effetti il secondo comma
dell'articolo n. 1 della legge consentiva di intervenire in
situazioni simili a quelle dell'ILSSA VIOLA e della MAXEL. Noi
intendiamo superare le obiezioni mosse dalla Commissione di
Coordinamento anche tramite una proposta di aggiornamento della
legge. In ogni caso la Giunta regionale, anche in seguito ad
accordi con le Organizzazioni sindacali e a successivi chiarimenti
con la Commissione di Coordinamento, è intenzionata a rimuovere gli
ostacoli che impedirebbero l'utilizzazione della stessa legge nei
casi ILSSA VIOLA e MAXEL.
All'ultima domanda rispondo che l'estensione della legge ai
giovani con meno di vent'anni è esclusa dal protocollo d'intesa con
le Organizzazioni sindacali; a loro favore invece sono previste
altre forme di intervento, compresa la maggiore qualificazione
dell'apprendistato artigiano. A questo proposito è già stato
predisposto e consegnato alle Organizzazioni sindacali e alle
Associazioni di rappresentanza delle imprese artigiane il relativo
disegno di legge, già sottoposto all'approvazione della Giunta
regionale in data 21 marzo 1986.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Per un verso mi dichiaro soddisfatto e
per l'altro no. Sono soddisfatto per la procedura seguita
nell'attuazione della legge ed invito a stringere, nei limiti del
possibile e compatibilmente con le necessità, i tempi di
attuazione, anche se, ovviamente, si incontrano delle difficoltà.
Non ci soddisfa invece la questione della cassa integrazione, sulla
quale a suo tempo avevamo già presentato una proposta di legge. Noi
riteniamo che questo aspetto sia un po' come il "tallone di
Achille" della legge e se non vi si
pone rimedio, di fatto
non si risolve il problema dei cassintegrati, oppure si ritarda di
molto la sua soluzione.
Invito quindi l'Assessore ad approfondire meglio questo aspetto,
per vedere se ci possono essere delle soluzioni che riescano ad
occupare i cassintegrati che continuano a rimanere tali, perché,
ovviamente, se questi ultimi fanno un lavoro autonomo, oppure
vengono assunti da qualche datore di lavoro, non sono più da
considerare cassintegrati. Che almeno si riesca ad occupare quei
cassintegrati che continuano a rimanere tali, dando loro la
possibilità di avere un "quid" in più che li stimoli a non stare a
casa a far niente o a prestarsi a fare del lavoro nero, a scapito
invece di chi regolarmente lavora e rispetta le leggi vigenti.
Concludo dicendo che una parte della risposta fornita
dall'Assessore ci soddisfa e per essa lo ringraziamo, mentre per
un'altra lo sollecitiamo a trovare delle soluzioni, affinché si
possa dare anche ai cassintegrati la concreta possibilità di
svolgere un lavoro socialmente utile.
