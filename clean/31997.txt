Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 843 del 4 novembre 2009 - Resoconto
OGGETTO N. 843/XIII - Interpellanza: "Insediamento presso
l'ospedale Beauregard del Centro residenziale per le cure
palliative".
Interpellanza
Vista la decisione della Giunta regionale (giugno 2005) di
insediare presso l'Ospedale Beauregard il Centro residenziale per
le cure palliative (Hospice);
Considerato che la spesa per la realizzazione dell'Hospice
sarebbe coperta, in buona parte, con fondi dello Stato;
Rilevato che gli spazi individuati quattro anni fa sono
tuttora inutilizzabili per le funzioni previste;
Richiamate le ripetute dichiarazioni dell'assessore delegato
sulla "prossima" attivazione di codesta struttura;
ciò premesso, il sottoscritto Consigliere regionale
Interpella
il Presidente della Regione o l'Assessore delegato per
conoscere
1) quali motivazioni impediscono l'apertura
dell'Hospice;
2) se permane tra le sue intenzioni, al di là degli annunci a
mezzo stampa, l'avvio concreto dell'Hospice ed entro
quando.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- La proposta di delocalizzazione presso il
Presidio ospedaliero del Beauregard del Centro residenziale per le
cure palliative, il cosiddetto "Hospice", è stata effettuata dalla
Giunta il 27 giugno 2005, con una ricca premessa in termini di
motivazioni, fra le quali si mette in evidenza nella nostra
interpellanza anche il fatto che ci siano state delle fonti di
finanziamento statali. Quindi è un'opportunità intuita ed
individuata dalla Regione 4 anni fa, che ha avuto una sorta di
lungaggini procedurali e realizzative testimoniate da una serie di
deliberazioni che la Giunta nel corso del tempo ha adottato, dove
sì, si metteva in evidenza l'obiettivo regionale, Hospice, nel 2007
e nel 2008, che diventa addirittura prioritario nel 2009, ma che
stenta poi ad avere l'avvio concreto. Di qui la nostra
interpellanza, perché riconosciamo l'importanza di questo
obiettivo, e del fatto che l'obiettivo è conseguito nel momento in
cui effettivamente il servizio viene realizzato.
Ci risulta che di fatto questi spazi siano tuttora inutilizzati,
che la gestione di questo Hospice debba ancora avere una
definizione, questo nonostante una ricca rassegna stampa che ci
siamo permessi di fare, e abbiamo ripercorso, anche qui con una
certa curiosità e simpatia, titoli che non hanno mai trovato una
corrispondenza con la realtà, perché il fatto che ci sia scritto:
"all'ospedale Beauregard l'hospice per le cure palliative" o "una
struttura per cure palliative al Beauregard", che così impostata fa
presumere l'esistenza di una struttura... questo sappiamo non
essere vero, perché questa struttura deve essere ancora organizzata
in tutta la sua gestione.
Lasciamo a lei, Assessore, la risposta dei due quesiti che le
abbiamo proposto, ovvero:
"quali motivazioni impediscono
l'apertura dell'Hospice"
e
"se permane tra le sue
intenzioni, al di là degli annunci a mezzo stampa, l'avvio concreto
dell'Hospice ed entro quando"
.
Si dà atto che dalle ore 12,26 assume la Presidenza il
Vicepresidente Chatrian.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ringrazio il Consigliere
Tibaldi, perché mi permette di dire qual è lo stato dell'arte per
quanto riguarda questa struttura di cure palliative, che è così
attesa nella nostra Regione.
"Quali motivazioni impediscono l'apertura
dell'Hospice"
... nessuna, perché ormai l'Hospice dal punto di
vista strutturale è terminato. La gestione assistenziale, cioè il
reperimento di personale sanitario, si è conclusa, quindi il
personale sanitario c'è. La struttura sarà gestita dalla struttura
semplice della struttura complessa di oncologia, struttura semplice
cure palliative, e in questi giorni si stanno definendo gli aspetti
procedurali e informatici che permetteranno alla struttura di
partire. Credo che, come tradizionalmente si fa, la struttura sarà
inaugurata prima di Natale, quindi ci sarà occasione di andarla a
visitare, visita già effettuata con la V Commissione. Gli aspetti
che hanno fatto slittare di alcuni mesi l'apertura sono legati ad
un'attenta valutazione dell'assistenza infermieristica e reperire
il personale infermieristico stesso all'interno della struttura. Ad
oggi, tutti questi aspetti sono definiti in modo chiaro, quindi
l'avvio concreto dell'Hospice sarà nel mese di gennaio. Mi sono
permesso di fare degli annunci a mezzo stampa perché ero certo di
mantenere questa promessa, e quindi questa struttura è di fatto
arrivata alla fine della sua realizzazione e può concretamente
avviarsi.
Vorrei sottolineare un aspetto legato alla legislazione
nazionale, c'è un disegno di legge concernente "Disposizioni per
garantire l'accesso alle cure palliative e alla terapia del
dolore", che è stato approvato dalla Camera nel mese di settembre
2009 e trasmesso al Senato il 18 settembre. Stiamo valutando
attentamente questo disegno di legge, che prevede che le Regioni e
le Province autonome si attivino al fine di garantire l'accesso
alle cure palliative e alla terapia del dolore del malato
nell'ambito dei livelli essenziali. In questo modo si va a
completare la presa in carico del paziente oncologico per quanto
riguarda gli aspetti legati alla parte terminale di pazienti
oncologici e pazienti cardiovascolari, quindi l'oncologia e le
patologie cardiovascolari sono, di fatto, i grossi obiettivi del
nostro servizio sanitario, sia nazionale che regionale e con questa
struttura attiveremo un importante servizio.
Ricordo come parallelamente, grazie all'apporto della Lega
tumori, sul territorio quest'anno si provvederà a potenziare la
presenza del cosiddetto "medico palliatore", che deve seguire
questi pazienti di concerto con il medico di famiglia a domicilio.
Ricordo come spesso i pazienti sono accompagnati, alla fine, in
strutture come microcomunità e RSA, quindi per dire che non è che
si è aspettato l'Hospice per provvedere ad accompagnare questi
pazienti ad una buona morte.
Per quanto riguarda le funzioni di Hospice, ricordo che erano
effettuate finora da una struttura che si trova all'interno del
Bonifacio Festaz, quindi sicuramente ci sarà, con l'apertura di
questo centro, anche la possibilità di posti in più per gestire
questi pazienti. Sono pertanto contento di poter annunciare non
solo a mezzo stampa, ma anche in Consiglio, che siamo arrivati alla
fine di questo percorso e, per concludere, a gennaio inizierà in
modo concreto l'attività di questa importante struttura...
Tibaldi
(fuori microfono)
- ...personale sanitario
interno...
Lanièce A.
-...sì, sarà gestito dal dottor Musi che è
responsabile della struttura di cure palliative.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente.
Innanzitutto apprendiamo con piacere che finalmente questo
percorso è arrivato a conclusione; di conseguenza, secondo l'ultima
data resa dall'Assessore, nel gennaio 2010 l'Hospice troverà avvio
a tutti gli effetti. Sappiamo che in esso saranno ospitati malati
particolari, malati terminali, quindi situazioni complesse e
delicate che vanno gestite con professionalità e con attenzione da
chi si accinge ad assistere.
Una sola considerazione: lei, Assessore, dice che la struttura è
finita, nessuna motivazione ha impedito l'apertura dell'Hospice; in
realtà, se guardiamo il cronoprogramma, cogliamo che qualche
slittamento piuttosto ponderoso c'è stato, perché dalle
affermazioni fatte nei mesi scorsi sembrava che questo Hospice
trovasse apertura più o meno immediatamente. Prendiamo atto che
sarà nel 2010 - meglio tardi che mai! - e la ringraziamo per la
risposta fornita.
