Classificazione
ASSISTENZA SANITARIA E OSPEDALIERA



Oggetto del Consiglio n. 1029 del 10 febbraio 2010 - Resoconto
OGGETTO N. 1029/XIII - Interpellanza: "Problematiche relative
al servizio di odontoiatria territoriale dell'USL".
Interpellanza
Ricordato che attualmente il servizio di odontoiatria
territoriale è attivo solo nei poliambulatori di Aosta e di Donnas,
in quanto a Morgex non è stato sostituito l'odontoiatra andato in
pensione da oltre un anno e a Châtillon il gabinetto dentistico è
in cattivo stato di manutenzione e privo di alcune apparecchiature
essenziali, e che solo parte degli odontoiatri in attività sono
incardinati con contratti collettivi di lavoro, mentre altri hanno
solo contratti privatistici a tempo determinato;
Tenuto conto che l'amministrazione regionale ha trasferito
significative somme all'Azienda sanitaria USL della Valle
d'Aosta-Vallée d'Aoste per il potenziamento dell'odontoiatria
territoriale e che l'USL, con la delibera 1752 del 23 novembre
2009, ha destinato 60.000 euro nominalmente per il potenziamento di
questo settore, ma nel concreto per l'acquisizione di strumenti di
otorinolaringoiatria, come audiometri, otoscopi, eccetera che nulla
hanno a che fare con la cura dei denti;
Evidenziato che questo spostamento di destinazione dei fondi
è stato conseguente alla decisione dell'USL di affidare il
coordinamento dell'odontoiatria territoriale al Dirigente medico
responsabile di Otorinolaringoiatria, scelta poco comprensibile
poiché dal 1980 la Laurea in Odontoiatria e l'Ordine degli
Odontoiatri sono ben differenziati dalla Laurea in Medicina e
Chirurgia e dall'Ordine dei Medici e che la Federazione nazionale
degli Odontoiatri ha più volte ribadito che la responsabilità del
coordinamento o della direzione di attività pubbliche di
odontoiatria non possono essere affidati a laureati non iscritti
all'Ordine degli Odontoiatri;
Sottolineato che i servizi territoriali odontoiatrici sono un
elemento essenziale e primario di cure per la popolazione sia
nell'età adulta, che in quella infantile e nella terza età,
popolazioni queste ultime particolarmente deboli socialmente ed
economicamente;
i sottoscritti Consiglieri regionali
Interpellano
la Giunta regionale per conoscere se intenda richiamare
l'Azienda sanitaria USL della Valle d'Aosta-Vallée d'Aoste
affinché:
1) riattivi nel più breve tempo possibile gli ambulatori
odontoiatrici di Morgex e Châtillon, anche per una questione di
equità verso i cittadini di questi distretti sanitari;
2) stabilizzi i rapporti di lavoro con tutti gli odontoiatri
attivi sulla base di contratti nazionali vigenti, come ad esempio
quello degli specialisti ambulatoriali;
3) destini significative risorse finanziarie del fondo
regionale per strutture ed apparecchiature sanitarie ospedaliere e
territoriali per il potenziamento dell'odontoiatria territoriale e
corregga la delibera 1752/2009 perché anche formalmente evidenzi
che il materiale acquistato è otorinolaringoiatrico e non
odontoiatrico;
4) verifichi la correttezza normativa dell'affidamento del
coordinamento dell'odontoiatria territoriale al responsabile medico
chirurgo della struttura complessa di otorinolaringoiatria, compito
riservato a laureati iscritti all'Ordine degli odontoiatri.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie, Presidente.
Innanzitutto con questa interpellanza volevo fare una
precisazione. Nel testo dell'interpellanza vi è un'inesattezza
dovuta ad uno scambio di testi. Non si deve intendere l'ordine
degli odontoiatri, ma l'albo, così come l'albo dei medici chirurghi
e non l'ordine. È chiaro infatti che l'ordine è comune fra medici e
odontoiatri, ma è indifferente l'albo a cui si è iscritti.
Detto questo, questa interpellanza vuole mettere in risalto come
l'odontoiatria sociale in Valle d'Aosta sia in grave crisi. Mentre
in Italia perfino il Governo Berlusconi annuncia un piano in tale
settore e nella nostra Regione... ricordo con piacere le parole
dell'allora Assessore alla salute, dott. Antonino Fosson,
relativamente alla gestione dei centri traumatologici: "abbiamo
risparmiato 850.000 euro che sono stati messi in assestamento
sull'odontoiatria sociale"... era l'aprile 2008... oggi assistiamo
ad un vero tramonto del settore: chiuso il servizio di Morgex,
chiuso il servizio a Châtillon, attivi solo fino all'anno scorso
con un organico ridotto, in quanto dei quattro odontoiatri in
servizio uno è vicino alla pensione e due hanno contratti precari,
quindi potrebbero trovare migliori soluzioni anche a breve.
L'odontoiatria territoriale valdostana non riesce a dare un
servizio all'altezza delle nostre aspettative; infatti molti nostri
concittadini sono obbligati a fare parecchi chilometri per avere il
servizio pubblico, o sono obbligati a ricorrere alle più costose
cure private.
Riteniamo pertanto importante conoscere le intenzioni della
Giunta regionale in merito al potenziamento di questi servizi,
tenuto conto che i segnali dell'azienda USL della Valle d'Aosta
sono quanto meno contraddittori. Citiamo soltanto la delibera n.
1752/2009 in cui, prendendo 60.000 euro dai fondi stanziati
dall'Assessore Fosson per le cure dentarie, il reparto di
otorinolaringoiatra si è dotato di audiometri e di altri strumenti
otorinolaringoiatrici, che nulla hanno a che fare con le cure
odontoiatriche. Da questa delibera abbiamo appreso che la gestione
dell'odontoiatria sociale o territoriale è stata affidata al
primario di otorinolaringoiatria. Ci pare, questa, una scelta
discutibile sia in senso sostanziale che in senso formale, in
quanto la Federazione nazionale degli ordini dei medici e degli
odontoiatri ha sempre ben chiarito che le responsabilità del
coordinamento della direzione di attività pubbliche di odontoiatria
non possono essere affidate a laureati che non siano iscritti
all'albo degli odontoiatri.
In sintesi, le cure dentarie sono un elemento essenziale e
primario di cura per la popolazione sia in età adulta che in quella
infantile e nella terza età; popolazione, quest'ultima, debole
socialmente ed economicamente e questo riveste, per noi del Partito
Democratico, un elemento essenziale. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ritengo che
l'odontoiatria sociale in Valle d'Aosta non sia in grave crisi,
voglio subito sottolineare questo.
Per quanto riguarda l'assistenza odontoiatrica, prevista dal
sistema sanitario nazionale, questa si riferisce alla tutela di
particolari categorie di popolazione che, per determinate
condizioni patologiche o di reddito, non possono accedere agli
studi odontoiatrici. L'azienda ha quindi inteso di rivedere
l'organizzazione dell'attività, sia ospedaliera, sia territoriale,
perseguendo logiche di uniformità, appropriatezza, ma soprattutto
di qualità delle prestazioni rese. La cessazione di contratti di
specialistica ambulatoriale in corso da anni, scarsamente integrati
con la restante attività aziendale, è stata l'occasione per un
ripensamento generale di tutto il settore, andando ad identificare
i reali bisogni della popolazione più fragile in termini di
assistenza odontostomatologica.
Per quanto riguarda il punto due dell'interpellanza, dove si
dice di stabilizzare
"i rapporti di lavoro con tutti gli
odontoiatri attivi sulla base di contratti nazionali vigenti, come
ad esempio degli specialisti ambulatoriali"
, questo punto non
si riesce a capire, perché tutti gli specialisti che attualmente
lavorano nel sistema odontoiatrico regionale sono liberi
professionisti che hanno un contratto a tempo indeterminato con
l'azienda, e sono i dottori: Paris, Ferrero, Rivera e la dott.ssa
Tagliati.
Per quanto riguarda gli ambulatori periferici, è stata fatta
un'analisi condotta in stretta sinergia con i direttori di
distretto, che ha evidenziato uno scarso accesso agli ambulatori
periferici per quanto riguarda l'odontoiatria sociale e quindi, in
base a questi dati, c'è una fase di ripensamento. Basti dire come
nel 2009 in totale a Morgex siano stati fatti 36 interventi fra
visite e interventi, tre estrazioni, una ricostruzione di denti
mediante otturazione, 21 visite generali, quindi veramente basso
come dato di accesso. A Châtillon, nel 2009, fino a ottobre abbiamo
135 visite in totale. Con questo non voglio dire che si smantella
il territorio, ma che stiamo ripensando in base a questi scarsi
dati di accesso.
Ecco invece i dati per quanto riguarda l'attività in generale
dell'odontoiatria riferita al sistema sanitario regionale: sono
state introdotte due risorse mediche specialiste, due odontoiatri,
in ospedale. Questo ha permesso di ridurre notevolmente la lista
d'attesa sull'estrazione degli ottavi inclusi e di introdurre il
sabato mattina la reperibilità per interventi urgenti nell'ambito
di odontoiatria.
Come ho già ricordato in un'interpellanza di alcuni mesi fa,
abbiamo introdotto per adesso in via sperimentale fino al mese di
luglio l'estrazione dentaria nei LEA, quindi riteniamo che questi
elementi facciano capire come non stiamo abbandonando
l'odontoiatria. Anzi, è stato ricordato come ci sia un progetto
importante legato all'acquisto di un camper che è stato
appositamente attrezzato sia per l'odontoiatria che per
l'otorinolaringoiatria, che è quasi pronto e andrà a fare
un'importante azione di prevenzione e cura, sia nelle scuole che
nelle microcomunità; questo perché ormai abbiamo preso atto che le
microcomunità sono strutture sempre più importanti e diffuse e
stanno accogliendo sempre più persone che hanno necessità
sanitarie. Sarà interessantissimo portare questo servizio
soprattutto in termini di prevenzione in queste strutture e
permetterà agli anziani ed alle famiglie di non spostare gli utenti
nelle strutture periferiche o in ospedale.
Per quanto riguarda il coordinamento dell'odontostomatologia del
sistema sanitario regionale affidato al prof. Canzi, non ci sono
problemi, in quanto è chiaro che a coordinare tutta questa attività
deve essere una struttura complessa. Oltretutto il prof. Canzi è
anche specialista in patologia cervico-facciale - patologia affine
all'odontoiatria - quindi non c'è nessun problema da questo punto
di vista, il fatto di prevedere che l'odontoiatria sia nell'ambito
della struttura complessa di otorinolaringoiatria e chirurgia
maxillo-facciale. Devo dire che con il prof. Canzi stiamo portando
avanti questi progetti grazie anche alla buona collaborazione che
si è instaurata con il personale che lavora.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le risposte che
mi ha fornito. Gli chiedo gentilmente se mi può dare una copia di
quei dati.
Volevo solo dire, per quanto riguarda il territorio, anche se
sono stati fatti pochi servizi, secondo me bisogna potenziarlo di
più, perché sappiamo quanto sono importanti i territori, altrimenti
centriamo tutto su Aosta... e anche cercare di dare una maggiore
attenzione, di dare tutte le apparecchiature che servono, perché
sono in stato di degrado. I soldi ci sono, per questo io faccio
affidamento su di lei e sulla sua sensibilità, per poterli far
lavorare meglio. Grazie.
