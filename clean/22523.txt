Classificazione
AMBIENTE
FORESTE E TERRITORI MONTANI
TRASPORTI E VIABILITÀ
Viabilità



Oggetto del Consiglio n. 2046 del 12 luglio 2006 - Resoconto
OGGETTO N. 2046/XII - Applicazione della legge regionale
disciplinante la circolazione dei veicoli a motore sul territorio
della Regione. (Interpellanza)
Interpellanza
Richiamata la legge regionale n. 17/85 "Regolamento di
polizia per la circolazione dei veicoli a motore sul territorio
della Regione" che disciplina il parcheggio e la circolazione dei
veicoli a motore all'infuori delle strade statali, comunali e
regionali;
Constatato che in alcuni Comuni valdostani è uso occupare
prati irrigui per adibirli a parcheggio anche in contrasto con le
norme stabilite dai rispettivi strumenti urbanistici;
Considerato che la circolazione sulle strade "poderali",
soprattutto nei mesi estivi, è autorizzata dai soggetti preposti
anche in assenza dei requisiti previsti dalla legge 17/85 e, in
alcuni casi, dalle Direttive Comunitarie che istituiscono i S.I.C.
(Siti di Importanza Comunitaria) e Z.P.S. (Zone a Protezione
Speciale);
il sottoscritto Consigliere regionale
Interpella
l'Assessore competente per sapere:
1) quali motivazioni sono state addotte da parte
dell'Amministrazione regionale circa la possibilità di consentire
il parcheggio di autoveicoli in aree prative e in alcuni casi in
aree inserite in S.I.C. e Z.P.S.;
2) quali disposizioni interpretative sono state impartite
alle Stazioni forestali competenti per il controllo della
circolazione sulle strade "poderali" circa la possibilità di
accesso solo a soggetti di cui all'articolo 2, comma 2, della
stessa legge;
3) quali linee guida sono state indirizzate ai Sindaci dei
Comuni valdostani al fine di armonizzare, su tutto il territorio
regionale, il procedimento di autorizzazione all' accesso sulle
strade poderali.
F.to: Venturella
Presidente
- La parola al Consigliere Venturella.
Venturella (Arc-VA)
- Più di 2.200 chilometri di strade
poderali nella Valle d'Aosta, sommate alle più di 3.000
raggiungiamo una bella cifra: 5.000 chilometri di strade in Valle
d'Aosta fra statali, autostrade regionali, comunali, poderali,
piste forestali e "chi più ne ha più ne metta". Una piccola
osservazione a latere: i progettisti della strada poderale del
Comboé si sono inventati il neologismo "sentiero carrabile" per
giustificare che faranno una strada poderale di dimensioni delle
carreggiate di 2,50 metri. È incredibile, ci vorrebbe uno studio
dell'Università della Valle d'Aosta sui neologismi inventati dai
compilatori delle valutazioni di impatto ambientale!
Venendo all'interpellanza, strade poderali e parcheggio,
definito parcheggio selvaggio perché è consuetudine forse
consolidata di alcuni Comuni, soprattutto nella bellissima Comunità
montana del Presidente del gruppo "Union Valdôtaine" di adibire dei
prati irrigui a parcheggio, in contrasto con le normative
urbanistiche, in contrasto con le direttive comunitarie che
istituiscono i siti di importanza comunitaria ("SIC") e zone a
protezione speciale ("ZPS"), per la soddisfazione di interessi
privati, non pubblici, e quindi di albergatori, di gestori non di
campi di "rebatta" sicuramente, ma di uno sport molto simile. Vi è
da un lato questa consuetudine; dall'altro, la consuetudine, anche
questa ormai consolidata da parte dei soggetti proposti che devono
rilasciare l'autorizzazione ai sensi della legge n. 17/1985, di
avere sul loro tavolo blocchetti in bianco di autorizzazioni: mi
riferisco in alcuni casi a dei sindaci che hanno sul loro tavolo
blocchetti in bianco e a chi gli chiede di salire all'Alpe Joux, ma
non gli va di camminare - perché alcune motivazioni sono state
queste - e richiede l'autorizzazione gli viene concessa. Questa
consuetudine in definitiva è in contrasto con la legge stessa e con
il buon senso, con l'etica, con un buon approccio a quello che
pensiamo della montagna: il fatto di andare in montagna è un
esercizio prima fisico e poi spirituale, il fatto di andare in
qualsiasi posto con la macchina... non si fa altro che traslare le
brutte abitudini del cittadino anche a quota 2.500-2.700-2.800:
questo non è corretto, soprattutto se pensiamo che alcune volte,
specie in estate, turisti che scendono da rifugi, alpeggi e cime si
vedono passare avanti e indietro, loro che vanno a piedi,
automobili con ciò che ne consegue.
Crediamo che l'Assessorato attraverso i suoi uffici debba dirci
tre cose: quali motivazioni sono state addotte da parte
dell'Amministrazione per consentire il parcheggio... chiamiamolo
parcheggio selvaggio in montagna? Secondo: sono state impartite
delle disposizioni interpretative alle stazioni forestali sulla
possibilità di accesso a quei soggetti: mi riferisco ai portatori
di handicap che in alcuni casi... invalidità civile, mi scusi,
Signor Presidente, perché si ha l'impressione che ogni stazione
forestale faccia ciò che vuole, credo sia importante dare una
disposizione interpretativa omogenea. Terzo: per evitare i famosi
blocchetti in bianco dati a chicchessia, non crede, Assessore, che
sia importante indirizzare ai sindaci delle linee guida, degli
inviti a comportarsi in una certa maniera, perché anche lì vi sono
sindaci... e faccio un esempio pratico, il Sindaco di Fénis dà
l'autorizzazione a risalire la valle di Clavalité in due occasioni:
la "Festa di Clavalité", la famosa "Motocavalcata di Clavalité". È
questo che si fa! Si autorizza quando è necessario dare
l'autorizzazione, non senza limiti! Chiediamo se è intenzione
dell'Amministrazione indirizzare ai sindaci delle linee guida.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Dall'illustrazione dell'interpellanza
sembra che viviamo in un mondo senza regole. Qui abbiamo la legge
regionale n. 17/1985 che regolamenta tutto il settore, che poi sia
una legge che necessita di qualche intervento, magari di qualche
rimodulazione sulla base dell'applicazione e qualche necessità di
andare a ripuntualizzare certi passaggi può anche darsi, ma
dall'illustrazione pare che vi sia la "deregulation" totale: questo
ritengo che non sia vero.
Andando per ordine l'interpellanza non indica dei luoghi, anche
se pare di capire da certi passaggi che ci si riferisca a qualche
situazione in particolare, perché la stessa indicazione "SIC" e
"ZPS" identifica qualche situazione contingente che può essere nota
all'interpellante in particolare. In ogni caso, in merito al punto
n. 1 c'è da dire che all'interno dei "SIC" e delle "ZPS" non è
emersa ad oggi l'esigenza in linea generale di disciplinare in
forme e modalità differenti, da quanto previsto dalla legge
regionale citata in precedenza la circolazione dei veicoli a motore
in quanto le direttive comunitarie non prevedono dei requisiti per
la circolazione su strade poderali, non si va nello specifico, ma
danno indicazioni relative alla protezione e alla salvaguardia.
Nell'ambito poi dell'attività di monitoraggio dei siti si è
rilevata una situazione a volte critica per quanto riguarda la
pressione esercitata, in particolare in certe zone di alta
frequentazione turistica, dove si riscontra a volte un'elevata
concentrazione di autovetture che, fra l'altro, è oggetto di
regolamentazione per quel che riguarda certi accessi da parte delle
Comunità locali: questo è il caso, ad esempio, della Val Ferret e
di Courmayeur, se andiamo a centrare magari anche una delle
osservazioni. Si tenga conto che nella zona di Courmayeur sono
presenti due "SIC" e una "ZPS"; proprio per questo motivo in questi
anni è stata evidenziata la necessità di predisporre uno specifico
piano di gestione che va oltre la possibile deroga che i Comuni
danno per le autorizzazioni in generale sul territorio della Valle
d'Aosta. In questo caso l'Amministrazione regionale, d'intesa con
il Comune, ha predisposto e avviato un progetto "Interreg":
"Coopération, gestion et valorisation des espaces protégés de la
Vallée d'Aoste et de la Haute Savoie" di durata triennale, questo è
il secondo anno di attività, ed è finalizzato proprio
all'elaborazione del piano di gestione dei siti presenti a
Courmayeur e alla definizione di modalità di monitoraggio delle
emergenze naturali presenti. Nell'ambito del piano verrà quindi
esaminata anche la problematica relativa alla fruizione delle Valli
Ferret e Veny e verranno individuate possibili soluzioni
compatibili con l'esigenza prioritaria di assicurare la
conservazione degli "habitat" e delle specie che hanno determinato
l'individuazione dei siti: questo è l'obiettivo del progetto
"Interreg". Il progetto risponde anche a sollecitazioni rivolte in
tal senso dal Comune circa la richiesta di individuazione di aree
da destinare a parcheggio nelle valli, al riguardo i servizi
competenti hanno segnalato le aree estremamente sensibili nelle
quali non può essere ammessa la sosta di autovetture. È quindi già
stata fatta una verifica in campo delle incidenze di queste
antropizzazioni, che sono qui presenti, perché credo si debba
convivere con una certa fruizione dei luoghi, pur con delle regole,
perché non possiamo avere "la botte piena e la moglie ubriaca", nel
senso di incentivare il turismo e, pur con delle regole, permettere
anche certi compromessi, naturalmente con giudizio.
Per completezza di informazione occorre segnalare che è
pervenuta nello scorso mese di giugno una richiesta da parte del
"Golf Club Courmayeur e Grandes Jorasses" di adibire a parcheggio
temporaneo un'area per il periodo 1° agosto-20 agosto (questo
periodo lo cito, perché da qui si evince che è un periodo molto
limitato, legato a una manifestazione in particolare), solo per il
periodo indicato, in quanto non sono presenti emergenze
naturalistiche di rilievo. Il fatto quindi che vi sia questa doppia
verifica: periodo limitato e non incidenza di possibile danno per
quel che riguarda l'intervento in oggetto garantisce l'attenzione
necessaria alla situazione, probabilmente essere anche contrari a
quella che può essere una normale necessità puntuale che si ha in
quel luogo è accettabile quindi bisogna evitare delle
strumentalizzazioni.
Punto n. 2: in merito alle disposizioni interpretative impartite
alle stazioni forestali, c'è la legge principalmente; la legge può
essere poi oggetto di verifica per alcuni passaggi, ma l'impianto è
valido. La normativa di cui alla legge n. 17/1985 risulta fra
quelle maggiormente applicate e vigilate dagli agenti del Corpo
forestale della Valle d'Aosta; nel corso del tempo sono state
emanate dall'Amministrazione regionale e dalla Direzione del Corpo
forestale numerose direttive, sono stati ricevuti e formulati
pareri e recepiti i precedenti costituiti dai provvedimenti
dell'Ufficio sanzioni amministrative in merito ai verbali di
contestazione amministrativa. Vi sono ancora alcune situazioni da
chiarire per quel che riguarda le interpretazioni, ad esempio negli
ultimi anni c'è stata un'espansione dell'utilizzo delle motoslitte;
queste sono situazioni di percorrenza in periodi inusuali che,
proprio per la conformazione dei percorsi, prediligono il passaggio
sulle strade interpoderali. Questa regolamentazione è ancora
pendente. Riguardo alla disposizione oggetto dell'interpellanza,
che delinea i cosiddetti "titolari del diritto di circolazione",
manca la definizione di alcune categorie familiari dei proprietari,
degli usufruttuari, dei conduttori, così come di coloro che
necessitano dell'accesso per motivi di lavoro e di servizio, però
si capisce che si rimane in un ambito circoscritto. In ogni caso il
sistema delineato dalla legge in vigore ha assicurato e assicura
alla nostra Regione un elevato livello di tutela e protezione da
accessi di veicoli a motore estranei al contesto rurale e montano,
ma non si esclude la necessità di intervenire sull'articolato
attraverso una sua revisione e attualizzazione: questo
nell'evolversi delle cose è un discorso che vale per tutte le
regole.
In merito al punto n. 3, qui forse vi sono alcune affermazioni
dell'interpellante forti, legate ad un'inadempienza da parte di chi
deve rilasciare sulla base delle possibilità di percorrenza offerte
dalla legge. Sarebbe interessante avere qualche dato più preciso,
perché le generalizzazioni molto spesso sono di effetto, ma poi
rischiano di creare più della confusione che non della chiarezza;
quindi non bisogna generalizzare sull'uso indiscriminato delle
deroghe. Nel caso di situazioni puntuali di abusi, vanno segnalate
per quel che è necessario, senza generalizzare. C'è da dire che,
per quel che riguarda l'Amministrazione regionale, abbiamo ancora
valido il testo della circolare del 13 novembre 1986 dell'allora
Servizio tutela dell'ambiente naturale e delle foreste indirizzato
ai sindaci dei Comuni della nostra Regione, dove si andava ad
evidenziare questo possibile fenomeno di un numero magari più ampio
di autorizzazioni, diceva:
"viste le numerose autorizzazioni rilasciate in merito alle
disposizioni contenute nella legge, regolamento di polizia per la
circolazione dei veicoli a motore sul territorio della Regione, si
richiama l'attenzione delle Signorie su alcune modalità che devono
essere osservate affinché delle autorizzazioni siano considerate
valide ai sensi del 4° comma dell'articolo 2 di detta
legge:
a) l'autorizzazione deve avere carattere temporaneo, il che
significa che deve avere una durata limitata nel tempo, alcuni
giorni o alcune settimane, carattere che è strettamente legato alla
motivazione per cui l'autorizzazione è concessa;
b) l'autorizzazione deve indicare le strade per le quali è
valida, per cui non è ammissibile un'indicazione generica del tipo
"su tutte le strade interpoderali di questo Comune", ma deve essere
specificatamente indicata la strada o le strade interessate dal
provvedimento;
c) l'autorizzazione deve indicare i motivi del rilascio, la
motivazione quindi è un carattere essenziale
dell'autorizzazione"
.
Questa è una circolare che è pervenuta a tutti i Comuni della
Regione ed è tuttora in vigore; credo che le regole ci siano
quindi. Questa posizione rigorosa è stata mantenuta in prosieguo
nel tempo e non sono state rare le richieste di riesame indirizzate
dalla Direzione del Corpo forestale ad amministrazioni comunali -
quindi c'è una situazione anche di controllo su alcune situazioni
che potevano dare adito a dubbi - per aver rilasciato
autorizzazioni all'accesso in territorio rurale non sempre
rispondenti alla causa giuridica di tale potere autorizzativo. Da
ciò deriva che gran parte della tenuta del sistema creato dalla
legge n. 17/1985 è rimesso all'autonoma collaborazione delle
autorità comunali.
Presidente
- La parola al Consigliere Venturella.
Venturella (Arc-VA)
- Assessore, lei ha citato la legge,
il cui testo peraltro avevamo qui vicino, ci ha citato il fatto che
esiste una circolare del 1996, ha citato altri buoni propositi, ma
sembra che questi Assessori in estate non vadano ad esempio a
vedere in giro cosa capita, sono sempre chiusi nel loro ufficio,
isolati dal resto del mondo. Esiste un problema di parcheggio, non
mi riferisco solo alla Val Ferret, vi sono alcuni casi di prati
irrigui utilizzati come parcheggi, vi sono tanti casi di ospiti
innumerevoli di un titolare di un diritto - usufrutto, proprietà -,
ad esempio qui dobbiamo metterci d'accordo su cosa si intende per
ospite: l'ospite è ad esempio chi percorre la strada poderale per
raggiungere un ristorante che ha solo quel collegamento? L'ospite
non può essere concepito così, perché l'ospite è chi viene ospitato
gratuitamente, non deve pagare per essere ospitato e invece,
Assessore, forse lei è uno dei pochi che non conosce la situazione,
vi sono dei ristoranti che, proprio perché raggiungibili dalla
strada poderale, fanno arrivare i loro clienti con gli automezzi
perché sono loro ospiti. Era in questo senso, Assessore! Certo che
il "SIC" non prevede norme specifiche sulle strade poderali, ma
prevede norme di linea generale sulla gestione del "SIC", sulla
gestione della zona di protezione speciale, per non parlare poi di
questi permessi dati non temporaneamente, ma in maniera
continuativa a chi ad esempio ha bisogno, una volta abbattuto il
cervo, di percorrere la strada poderale e di recuperare la carcassa
oppure a chi, trovato con "le mani nel sacco" - o, per meglio dire,
con le mani nella grotta a recuperare minerali -, l'anno dopo non
solo nulla gli capita per aver estratto minerali e cristalli, ma
gli viene concesso l'uso continuativo delle strade poderali perché
c'è l'interesse di tipo scientifico. Sono questi gli abusi,
Assessore! La sua risposta, corretta dal punto di vista della
citazione delle leggi e dei regolamenti, comunque non ci può far
ritenere soddisfatti, perché non ha centrato il problema.
