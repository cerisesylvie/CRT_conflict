Classificazione
AMBIENTE
Inquinamento
ENERGIA



Oggetto del Consiglio n. 564 del 4 aprile 2019 - Resoconto
OGGETTO N. 564/XV - Interpellanza: "Tempistica e modalità di
ridefinizione della disciplina in materia di illuminazione
esterna".
Rini (Presidente) -
Punto n. 30 all'ordine del
giorno.
La parole au Vice-président Distort pour l'illustration.
Distort (LEGA VDA) -
So perfettamente che l'interpellanza
è estremamente densa: densa di richieste, densa di significato, ma
confido anche nel fatto che ritengo che la risposta da parte del
Governo avvenga da parte dell'Assessore Chatrian e quindi mi
conforta sapere che ci unisce una certa somiglianza professionale
che ci permette di capire ulteriormente come valore aggiunto il
tema.
So perfettamente di non essere né il primo, né l'unico a portare
all'attenzione pubblica il tema dell'inquinamento luminoso, però
con l'umiltà e comunque con lo spirito di servizio intendo portarlo
in discussione di quest'Aula; discussione sotto il profilo di
un'interpellanza, per cui questa sarà la prima puntata di
un'iniziativa che spero abbia un seguito significativo per il bene
della Valle d'Aosta. L'inquinamento luminoso, così come recita la
letteratura, è quella forma di inquinamento della percezione visiva
dovuta alla quota dispersa di flusso luminoso emessa dagli
apparecchi di un determinato impianto di illuminazione che non
raggiunge - o addirittura per lo più oltrepassa - il compito visivo
a cui l'impianto è funzionalmente dedicato.
Chiaramente qui si apre tutto il discorso, l'ambito estremamente
complicato dell'illuminotecnica e noi sappiamo che lei, Assessore,
architetto Chatrian, sa perfettamente quanto la fisica tecnica sia
impegnativa e, soprattutto nell'ambito della fisica tecnica, ci
siano due temi estremamente difficili da gestire dal punto di vista
progettuale: l'acustica e l'illuminotecnica. Sono estremamente
difficili perché condizionati da tante variabili, quindi so
perfettamente che il tema è delicato, ma ciò non toglie il fatto
che a una buona battaglia bisogna combattere con coraggio e andare
avanti fino in fondo.
Noi sappiamo che comunque la normativa esiste. Partiamo dalla
norma UNI 10819, preceduta dalla 10439; c'è una legge regionale n.
17 del 1998 e - immagino - anche successivamente provvedimenti
legislativi o comunque approfondimenti normativi. Vedo che lei mi
suggerisce "pochi"; è esattamente questo lo spirito, e mi conforta,
perché sto percependo un allineamento, che a me interessa nel bene
della Valle d'Aosta.
Il discorso è questo: noi ci troviamo in un territorio
fortemente illuminato, sia in quantità, sia in qualità. Adesso
parliamo della Valle d'Aosta con la propria realtà, ma comunque ci
collochiamo in un territorio - quello italiano - che ha comunque
una tendenza ad iper-illuminare o perlomeno mal illuminare. Teniamo
conto che, dagli studi, l'Italia e la Corea del Sud sono i Paesi
più illuminati o, meglio, i peggio illuminati. Perché? Perché
questa presenza di un'eccessiva illuminazione o comunque di
un'illuminazione scorretta genera una diffusione, una dispersione
del fenomeno luminoso.
Con questa interpellanza io ritengo di chiedere al Governo
indicazioni in merito ai punti di partenza, assolutamente non
risposte al riguardo; mi basta sapere la natura, lo spirito di un
punto di partenza per andare a disciplinare un tema che, a mio
avviso, ha assolutamente bisogno di essere disciplinato. Con questo
mio intervento voglio rassicurare tutta quell'opinione pubblica che
potrebbe subire l'equivoco che io mi proponga come portavoce di una
riduzione dell'illuminazione sul territorio intesa come copertura
di illuminazione sul territorio stesso. Non voglio minimamente
entrare in questo merito. Si sono fatti nel passato investimenti
estremamente importanti sull'illuminazione e con la mia
interpellanza non intendo spegnere nessun lampione, né con la mia
attività presente e futura all'interno di quest'Aula. Assolutamente
voglio rassicurare, però voglio che si possa disciplinare
un'attività progettuale nei nuovi interventi di illuminazione con
delle iniziative a carico degli enti preposti per rivedere,
ristrutturare, rifunzionalizzare i sistemi di illuminazione
esistenti.
Rendiamoci conto - non è una novità, riporto semplicemente
informazioni raccolte - che l'illuminazione notturna incide su
tutto quello che è l'ecosistema, non solo dal punto di vista di un
ambientalismo faunistico o comunque legato all'attività ambientale
fine a sé stessa, ma sotto tutti i punti di vista, anche l'attività
antropica, paradossalmente anche l'attività di ruolo di sicurezza
sociale e sicurezza alla guida. Paradossalmente degli studi
dimostrano che l'iper-illuminazione dei nastri stradali non
corrisponde ad un aumento delle condizioni di sicurezza alla guida,
tutt'altro. L'iper-illuminazione è sempre un fenomeno che crea
delle difficoltà, perché si inseriscono elementi di abbagliamento,
cambi bruschi, zone e campi illuminati rispetto a campi in ombra
laddove questo cambio repentino ed accentuato tra luce ed ombra
genera addirittura una diminuzione della capacità percettiva. Non
voglio fare del terrorismo, assolutamente, però è oggetto
scientifico che l'illuminazione esterna genera influenze anche
sull'organismo umano: il campo - non sto ad aprirlo, lo accenno
soltanto - delle interferenze elettromagnetiche che sono in
funzione delle potenzialità degli impianti, ma anche dal punto di
vista della risposta biologica dell'organismo umano nei confronti
dell'equilibrio tra periodi di luce e periodi di buio...
Addirittura ci sono studi che approfondiscono e hanno fatto
emergere un collegamento tra patologie come il diabete o le
attività tumorali legate anche a una cattiva incidenza del fenomeno
di illuminazione. Si tratta di andare a rivedere questo grande
organum
, questa grande materia assolutamente impegnativa con
una disciplina, in modo tale che la definizione delle
caratteristiche tecniche dei corpi illuminanti, delle schermature
vadano ad illuminare esattamente quello che si vuole illuminare e,
soprattutto, che le intensità luminose sul territorio siano gestite
in modo corretto.
Io dico: un conto è nel momento in cui io illumino una parte di
spazio urbano per evitare di mettere i piedi in un buco o di
mantenere una direzione e capire dove mi sto muovendo; un conto è
se io nelle vicinanze di un corpo illuminante posso mettermi a
leggere giornali in piena notte. Qual è lo scopo dell'illuminazione
esterna? Non è arrivare a questi elementi. Gli elementi
dell'interpellanza sono riportati. Io chiedo: quanti sono i corpi
illuminanti (ma non per un vezzo, semplicemente per capire l'entità
dei consumi energetici a livello regionale); quali sono gli
intendimenti del Governo sotto questo profilo di definire una
normativa e, qualora ci siano intendimenti, se ci sono dei tempi
che possono essere accennati in quest'Aula.
Présidente -
La parole à l'Assesseur Chatrian pour la
réponse.
Chatrian (AV) -
Collega Distort, grazie per aver voluto
presentare questa iniziativa, ci dà la possibilità di aggiornare e
soprattutto di fare una fotografia dello stato dell'arte,
soprattutto di cosa hanno fatto i Comuni, perché la competenza è
molto più comunale che non regionale, e oltretutto lei la conosce
bene in quanto professionista. Il tema è molto ampio, molto
interessante. Non è che in pochi minuti possiamo declinare e
sviscerare, ma indubbiamente si può vedere cosa si è fatto e cosa
si potrebbe probabilmente eventualmente mettere in campo.
La questione dell'inquinamento luminoso: come diceva bene anche
lei prima, l'eccessiva diffusione dell'illuminazione pubblica
notturna potrebbe comportare ricadute negative sul consumo
energetico e provocare disturbi sul comportamento animale, o
addirittura sulla salute umana, pur ammettendo l'indubbia utilità
del servizio fornito dall'illuminazione pubblica in termini di
fruibilità delle strade e sicurezza notturna. Dobbiamo quindi
contemperare da una parte le esigenze e dall'altra quali sono le
potenziali criticità o disturbi. Per chi ci ascolta stiamo parlando
di illuminazione pubblica sulle strade.
Il collega prima ha comunque voluto approfondire e ampliare il
raggio di intervento: si tratta di un tipo di inquinamento sovente
poco conosciuto e probabilmente poco percepito dall'opinione
pubblica, tranne che magari per i tecnici, per i professionisti,
per chi invece ha una conoscenza diversa, salvo qualche iniziativa
tipo "M'illumino di meno" eventualmente attraverso iniziative che
il pubblico mette in campo. È un tipo di inquinamento tipico delle
zone fortemente antropizzate, dove si ritiene in genere necessario
rafforzare la visibilità notturna per garantire la sicurezza della
circolazione o ai fini di prevenire crimini.
La Valle d'Aosta, assieme alla Sardegna, al Trentino e alla
Calabria, è una delle regioni italiane a minore inquinamento
luminoso - questo penso sia un buon dato, collega - e non ci
risulta che queste regioni possiedano normative aggiornate
sull'argomento, ma poco ci interessa, fare un po' di chiarezza è
sempre importante.
Rispetto al primo punto, faccio presente che la gestione
dell'illuminazione pubblica - come le dicevo in premessa - è per lo
più di competenza comunale, pertanto non abbiamo un registro
regionale e nemmeno un censimento dei punti luce dal punto di vista
regionale. I dati del consumo di energia: penso sia forse questo il
passaggio più importante che raccoglie lo stimolo che lei oggi ci
dà e che ci aiuterà probabilmente a valutare se e come mettere in
campo una modifica o una nuova legge che vada a sostenere, ad
aiutare, a creare le condizioni a tutti quei Comuni che attualmente
non hanno fatto ancora certe scelte. Vado al dato fondamentale, che
non ci fa chiarezza ma che ci dice a che punto siamo. I dati del
consumo di energia per l'illuminazione pubblica forniti da Terna -
che sono aggiornati e aggregati - indicano una consistente
riduzione robusta negli ultimi anni dei consumi annui: siamo
infatti passati dai 31.1 gigawattora del 2006 a 24.3 gigawattora
del 2017. Non abbiamo ancora il dato aggiornato 2018, ma dal
trend
che abbiamo sarà sicuramente inferiore. Questo è il
punto di caduta principale che oggi, grazie al collega, possiamo
mettere in evidenza. Questa diminuzione dei consumi, in parte
dovuta all'adozione di tecnologie quali le luci a
led
, meno
energivore delle precedenti, dimostra comunque che non c'è stata
un'esagerata diffusione o moltiplicazione dei punti luce sul
territorio regionale.
Per quanto riguarda la seconda domanda, faccio presente che la
progettazione degli impianti di illuminazione pubblica è regolata
dalle recenti norme (la UNI 11248 e la UNI 13201) che considerano,
oltre gli aspetti puramente illuminotecnici, anche quelli relativi
al contenimento dei consumi energetici dell'inquinamento luminoso
(sia il primo che il secondo elemento). La nostra legge che citavo
in premessa, la n. 17 del 1998, all'epoca della sua approvazione
era all'avanguardia nelle regolamentazioni dell'inquinamento
luminoso, perché era una delle prime ad approvare una norma
specifica in assenza di norme tecniche di riferimento, e indica,
soprattutto all'articolo 2, i requisiti da adottare nelle more
dell'emanazione delle norme tecniche. Queste norme sono poi state
emesse rendendo di fatto superata la norma regionale. Oggi, dal
punto di vista legislativo, le norme tecniche UNI e CEI hanno
superato, a livello di sostanza, la norma del 1998. Come detto
nelle premesse, la ridotta presenza di aree urbane intensamente
popolate abbinata alla sensibilità, all'attenzione delle
Amministrazioni comunali e alla presenza di una puntuale norma
tecnica fanno sì che il nostro territorio sia sostanzialmente poco
esposto all'inquinamento luminoso. Questi sono i dati che abbiamo a
disposizione dal punto di vista generale, perché non abbiamo un
registro regionale puntuale, dato che, come dicevo, più del 90
percento è di competenza dei nostri Comuni. La stessa evoluzione
tecnologica, oltre alla necessità di ridurre i costi, orienta gli
enti responsabili dell'illuminazione pubblica verso le tecnologie a
basso consumo, quali appunto i
led
con corpi illuminanti più
sottili e piatti di quelli tradizionali che consentono di inserirsi
interamente nella coppa superiore del lampione, riducendo di
conseguenza - rispetto alle precedenti lampade - l'emissione di
luce verso l'alto.
Termino. Cosa intende fare il Governo, l'Assessorato? Visti e
considerati i dati che ci sono stati forniti da Terna, visto e
considerato che insieme ad altre due siamo tra le regioni in questo
momento meno esposte per diversi motivi: per la parte poco
antropizzata, per la parte montagnosa, per la parte legata ai
piccoli centri, si "potrebbe" - ma è da valutare con la legna che
abbiamo all'interno del Dipartimento e quindi facciamo il fuoco con
la legna che abbiamo - eventualmente valutare se c'è la possibilità
di normare proponendo una nuova legge che vada ad aiutare, a
spronare, a creare quelle condizioni ai Comuni che non hanno ancora
messo in campo né modifiche, né hanno rivisto, né hanno cercato di
abbattere il modo di illuminare, soprattutto nelle zone pubbliche,
per poter abbassare ulteriormente il carico.
Penso che lo stimolo del collega sia uno stimolo importante. Si
può eventualmente valutare. Indubbiamente bisogna poi avere anche
la capacità di natura economico-finanziaria - lo dicevo prima al
collega Testolin - per poter sostenere il tutto anche
finanziariamente, se a monte c'è una strategia, un obiettivo che
vogliamo raggiungere per abbassare ulteriormente questi dati che
comunque ad oggi sono positivi. Ho cercato di rispondere nel merito
ai quesiti del collega. Principalmente la chiusura del cerchio ad
oggi è che siamo poco esposti, anzi molto bassi; siamo tra le
migliori regioni in Italia. Se poi c'è eventualmente spazio, anche
con il CELVA e con chi è interessato di questo Consiglio, per
creare in maniera innovativa una nuova legge che vada in quella
direzione - poiché, ribadisco il concetto, la competenza è più
comunale che regionale, ma poco importa, è all'interno del
perimetro -, penso che sia una bella idea e anche una bella
sfida.
Présidente -
La parole au collègue Distort pour la réplique.
Distort (LEGA VDA) -
Assessore, è chiaro che la formula
condizionale che lei ha adottato da un lato mi conforta perché non
è una porta chiusa, sarebbe stata peggio la formula negativa, però
io vorrei - questo lo prenda come tifo - che si passasse dal
condizionale all'indicativo. Mi permetto di dare un suggerimento:
anche soltanto l'approfondimento tecnico e scientifico potrebbe
essere una strada da percorrere. Non è necessario passare allo
smantellamento delle strutture e delle opere esistenti con nuove
opere riprogettate. Si tratta anche soltanto di andare ad
approfondire dal punto di visto tecnico in che modo si possa agire
a monte delle reti. Potrebbe essere già questo un discorso. Non
vado oltre, perché le mie competenze, per quanto in qualche modo
sfiorino il settore, non arrivano a quei livelli.
Ribadisco comunque che il fatto di confrontarci e considerarci
tra le regioni più virtuose rispetto al territorio italiano, là
dove il problema dell'eccessiva e della cattiva illuminazione è
prioritaria a livello mondiale, non è una soddisfazione, e neanche
una consolazione, glielo dico sinceramente. Questo non vuol dire
minimamente aprire le colpe a nessuno, ma vuol dire semplicemente
avere quello sprone morale che penso di poter condividere anche con
lei personalmente nel dire: "Bisogna fare di più, bisogna credere
fino in fondo", perché abbiamo un territorio che ha un valore dal
punto di vista paesaggistico e dal punto di vista dei beni
culturali e va enfatizzato, anche in fase notturna. Anzi, è il
momento in cui noi, attraverso l'illuminazione notturna,
addirittura possiamo persino andare a gestire una regia di
valorizzazione della bellezza del nostro territorio, perché andiamo
a nascondere alla vista, grazie alla situazione notturna, quegli
scempi o comunque quelle brutture che sono state un po' le eredità
che noi progettisti ci portiamo come peccato originale negli ultimi
decenni di progettazione e di costruzione, insieme comunque anche a
bellezze, perché sennò mortificheremmo la categoria dei
progettisti. È estremamente importante: se ami, difendi. Questo è
lo spirito che mi aspetto da tutta quest'Aula e dal Governo. Amare
a tal punto il territorio da dire: spendiamo tutte le energie
necessarie, ma prima ancora di quelle economico-finanziarie quelle
intellettuali, quelle morali, quelle di un impegno, quelle
scientifiche, quelle di conoscenza. Questo lo prenda come mio
augurio, come tifo e nel frattempo io rimango in osservazione del
tema.
Presidente -
Colleghi, vista l'ora sospendiamo i lavori,
che riprenderanno alle ore 15:30.
---
La seduta termina alle ore 12:51.
