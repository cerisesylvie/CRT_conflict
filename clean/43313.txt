Classificazione
ATTIVITÀ CULTURALI



Oggetto del Consiglio n. 714 del 23 giugno 2021 - Resoconto
OGGETTO N. 714/XVI - Interrogazione: "Criteri di selezione
dei progetti ricompresi nell'iniziativa 'Squilli di musica' in
programma il 20 giugno 2021".
Bertin (Presidente) -
Punto 11 all'ordine del giorno.
Risponde l'assessore Jean-Pierre Guichardaz, ne ha facoltà.
Guichardaz J. (PCP) -
Grazie al collega Perron e agli
altri colleghi che hanno posto questa interrogazione che mi dà modo
di chiarire ulteriormente. Le considerazioni a premessa di questa
sua interrogazione sono le medesime che ho fornito qualche
Consiglio fa, in risposta alla richiesta di chiarimenti circa le
procedure di selezione degli artisti presenti nella Saison 2021. Le
due manifestazioni infatti "Squilli di musica" e la "Saison
culturelle", seppure diverse nei contenuti e nelle modalità
organizzative, si caratterizzano per profonde somiglianze,
trattandosi di eventi rivolti al
grand public
e per i quali
non erano previsti e non sono mai stati previsti bandi di selezione
o procedure comparative. Le scelte nel settore artistico, come le
avevo già evidenziato nella sua precedente iniziativa, non possono
essere effettuate definendo a priori criteri che in qualche modo
riconducono le domande di partecipazione degli artisti a una
graduatoria. Nel settore artistico non potrebbe essere altrimenti,
in quanto ogni prestazione deve considerarsi unica, proprio in
virtù della sua intrinseca caratteristica di produzione
intellettuale.
Voglio inoltre sottolineare che questo concetto non è frutto di
valutazioni interne all'assessorato o di altre modalità, ma proprio
a conferma che la scelta artistica merita una considerazione a sé
stante, il legislatore nazionale ha voluto specificare, proprio nel
codice degli appalti, che "Nel caso di appalti pubblici di lavori,
forniture e servizi, la procedura negoziata, senza previa
pubblicazione di un bando di gara, può essere utilizzata quando lo
scopo dell'appalto consiste nella creazione o nell'acquisizione di
un'opera d'arte o rappresentazione artistica unica".
Mi preme ricordare che tra le missioni dell'Assessorato sono
ricomprese quelle di sostenere progetti e iniziative di terzi,
accordando contributi in relazione alle proposte pervenute e quella
di sviluppare una propria progettualità, ovvero iniziative ideate e
realizzate direttamente o a costruzione partecipata, quindi con la
collaborazione di altri enti.
In funzione del secondo obiettivo si è sviluppato il progetto
"Squilli di musica", in occasione della giornata mondiale della
musica, inizialmente pensato come evento da proporre a tutti i 74
Comuni della Valle, in modo da assicurare la più ampia
partecipazione possibile da parte degli artisti, ricomprendendo,
nell'idea originale, le più diverse formazioni musicali valdostane,
ma anche i cori e le bande musicali. L'idea è poi stata
circoscritta, anche in considerazione della situazione emergenziale
e dei protocolli Covid, d'intesa proprio con il CPEL, considerato
l'andamento, come vi dicevo, della situazione epidemiologica ai
tempi non favorevole, quindi limitando a dodici comuni distribuiti
sul territorio regionale, concordati proprio con il CPEL.
La filosofia di pensiero alla base di questo evento era di
coniugare la musica con il territorio, proprio in occasione della
giornata mondiale della musica, attraverso una proposta eterogenea
e capace di rispondere a gusti differenti, che in futuro speriamo
di confermare e possibilmente ampliare su tutto il territorio
regionale.
In una ottica di copertura territoriale, come noto, sono stati
individuati i comuni di Pré-Saint-Didier, Saint-Nicolas, Cogne,
Saint-Rhemy-en-Bosses, Ayas, Charvensod, Nus, Antey-Saint-André,
Arnad, Brusson, Pont-Saint-Martin, Gressoney-La-Trinité e con le
amministrazioni comunali condivise le
location
per le
rappresentazioni.
Per le scelte artistiche, come anticipato, si è fatto ricorso
alle proposte, che sono agli atti e che erano state raccolte
nell'ambito della
open call
"Être Saison en 2021", di cui
abbiamo già avuto modo di parlare, al fine di sfruttare il quadro
di dettaglio degli spettacoli già declinato nelle schede, così da
poter giungere alla costruzione di un programma di concerti
variegato nei generi - l'obiettivo era un po' di dare un ampio
ventaglio, quindi classico, pop, lirico, eccetera - che si
adattasse alle diverse location e fosse compatibile con le
necessità e soprattutto con le disponibilità tecniche. In questo
senso il lavoro ha seguito due binari: da un lato una
programmazione artistica attenta ala sinossi dello spettacolo,
dall'altro dei progetti capaci di andare incontro alle necessità
del territorio, tant'è vero che i progetti sono stati concordati
con i singoli enti territoriali. Con "Squilli di musica", quindi,
si è cercato di dare spazio ai generi, alle novità, alle esperienze
e ai nuovi talenti, al fine di accrescere e diversificare l'offerta
per gli spettatori, ma anche di presentare spettacoli, magari
inusuali in certi contesti, e sempre comunque con riferimento ad
artisti valdostani.
Premesso, come detto, che le prestazioni artistiche sono
difficilmente raffrontabili, va dunque ribadito che nel processo di
costruzione di alcuni eventi, che necessitano di un articolato e
diversificato calendario artistico, non sono postulabili i modelli
delle gare e dei concorsi, considerato anche che l'interesse per
alcune proposte può mutare in ragione appunto del contesto, del
momento, del ventaglio di offerte, prescindendo talvolta dalla sola
intrinseca qualità o dalla notorietà dell'artista. Nei concorsi
artistici, per esempio, siano essi teatrali o musicali,
l'applicazione di criteri di valutazione d'abitudine è successiva
alla selezione, che resta all'origine inappellabile e
insindacabile. Nei concorsi c'è sì una valutazione, magari per la
concessione del premio, e quindi un raffronto tra gli artisti, ma
solo come detto successivamente a una selezione dell'organizzazione
tra forme artistiche raffrontabili.
Ferma restando l'importanza di favorire una rotazione,
ricondurre dunque la scelta delle prestazioni artistiche di un
ampio cartellone all'interno di parametri o criteri predefiniti è
qualcosa che trova quasi delle oggettive resistenze e difficoltà,
anzi, soggettive e spero che almeno in parte il pensiero possa
essere condiviso anche da parte sua che, come è noto, ha calcato il
palco della Saison e anche da parte del consigliere Sammaritani che
ha firmato l'interpellanza, il quale ha avuto modo di approvare la
Saison ai tempi in cui era lui assessore.
L'open call è stata un passo in questa direzione, nell'ottica di
favorire una potenziale rotazione, per evitare agli artisti
valdostani, come dicevo, percorsi alternativi, talvolta purtroppo
alla ricerca di un certo mecenatismo politico e per scoprire nuovi
artisti. È stata anche un'azione di
scouting
finalizzata a
far emergere l'insieme delle offerte valdostane - come le avevo
riferito ci sono state settantadue proposte che sono state
vagliate, in possesso, questo sì, di alcuni requisiti minimi.
Quindi, per poter valutare le proposte si è dovuto far riferimento
alla durata, alla lingua, alla forma, alla modalità, alla tipologia
- onde evitare, come può talvolta succedere per carenze di
proposte, di doversi rivolgere agli artisti più noti o ai soliti,
oppure di dover desistere rispetto ad alcuni obiettivi nell'intento
di poter variare il più possibile dei generi e delle proposte.
Intanto, per concludere, abbiamo permesso, con questa modalità
della open call, della selezione, a oltre venticinque gruppi
teatrali e musicali e alle relative maestranze, a coloro che si
occupano dei suoni, delle luci, dello streaming, del facchinaggio,
eccetera, quindi a tutto il mondo che gira intorno al mondo
artistico, di lavorare in un momento in cui probabilmente non
avrebbero potuto farlo, stanti le condizioni del momento.
Presidente -
Per la replica il consigliere Perron, ne ha
facoltà.
Perron (LEGA VDA) -
Grazie assessore per la risposta e
ringrazio anche gli uffici che giustamente avranno lavorato per
scrivere la risposta. Credo che sulla questione legislativa, sul
corpus
di leggi che riguardano questo settore, faremo
ulteriori ricerche, anche per quanto riguarda il livello nazionale.
Io ho la netta sensazione che si possa, dando comunque atto, come
già ho fatto l'altra volta, che la creazione dell'
open call
sia stata una buona iniziativa nell'ottica della trasparenza e
della possibilità anche di chiarezza. Resto comunque dell'idea che
si possa fare di più in ambito legislativo, ma siccome ho
l'abitudine di parlare con le carte in mano e con della
documentazione, ci riserviamo poi ulteriori iniziative in merito a
questo tema, che ritengo importante e che, come penso lei abbia già
ampiamente intuito, ha creato in passato ampi margini di
discrezionalità che non giovano all'immagine della cultura e della
politica in generale. Comunque, ripeto, parlerò ancora di questo,
si verrà di nuovo sul tema, intanto ringrazio lei e gli uffici per
la risposta, ai quali tra l'altro darò ulteriore lavoro come vedrà;
mi dispiace farli scartabellare, ma d'altra parte la politica è
anche questo. Quindi grazie per adesso e ci ritorneremo.
