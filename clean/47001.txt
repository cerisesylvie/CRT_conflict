Classificazione
ENERGIA
TRASPORTI E VIABILITÀ



Oggetto del Consiglio n. 3349 del 22 febbraio 2024 - Resoconto
OGGETTO N. 3349/XVI - Ritiro di risoluzione: "Richiesta
parere del Consiglio Superiore dei Lavori Pubblici in tema di
elettrificazione della ferrovia".
Marguerettaz (Presidente) -
Passiamo alle risoluzioni,
punto n. 60.01.
Per la presentazione della risoluzione, la parola al collega
Perron.
Perron (LEGA VDA) -
Veniamo alla nostra interrogazione
alla quale ci siamo collegati, nella quale abbiamo notato, con una
semplicistica comparazione, costi più alti per il progetto di
elettrificazione della nostra tratta rispetto ad una simile sulla
tratta Potenza-Foggia.
Qui ci fermiamo, su questo aspetto: l'abbiamo notato, chiediamo
spiegazioni, le abbiamo chieste all'Assessore, ovviamente nei
limiti delle sue competenze e facoltà, il nostro ruolo di
opposizione è vigilare, segnalare, oggi abbiamo visto che è stato
ripreso anche dai giornali, e ci fermiamo qua.
Un altro aspetto invece che abbiamo tirato fuori, perché nel
riaprire il faldone ci è ritornato in mano un documento importante,
è appunto questo: in data che non riusciamo a stabilire con
esattezza, presumo il 22 luglio, ma non ne sono certo, viene
mandata una
mail
dal Consiglio superiore dei lavori pubblici
sezione terza, che invita la nostra Regione, con mail inviata alla
PEC delle opere pubbliche, nonché alla Regione Piemonte e a tutti i
Comuni di entrambe le Regioni coinvolti dal progetto, a partecipare
on line
all'adunanza della terza sezione del CSLP (Consiglio
Superiore Lavori Pubblici), che si sarebbe svolta il 27 luglio
2022.
Si invita "a partecipare all'adunanza con diritto di voto un
rappresentante designato di ciascuna Amministrazione in indirizzo,
munito di apposita delega".
A tal fine, era necessario comunicare entro il 25 luglio
nominativo e recapiti del rappresentante qualificato per il voto.
Seguiva poi il
link
della videoconferenza.
La nostra Regione ha partecipato il 27 luglio 2022? Non lo
sappiamo, speriamo che ce lo diciate voi.
Quanti Comuni regionali hanno partecipato? Non lo sappiamo, ce
lo direte voi.
Aosta, ad esempio? Non lo so, chiederemo lumi, probabilmente
anche dall'altra parte sul livello comunale.
L'invio aveva infatti un allegato che era decisamente
importante: sono 40 pagine fitte di dati, costi, considerazioni,
tecniche e valutazioni in bozza, sottolineo bozza; il parere
espresso dalla Commissione relatrice del CSLP riguardo al progetto
di fattibilità tecnico-economica fornitole da RFI, su un totale di
ben 358 elaborati.
Su questo parere i vari Enti in elenco mail, quindi Regione
compresa, avrebbero potuto esprimersi e votare. Il nostro dubbio è
che quel parere non l'abbiate proprio visto.
La Giunta di questo parere era al corrente? L'Assessore che l'ha
ricevuto, in questo caso era l'assessore Marzi, era il suo
Assessorato, il dossier però era seguito dai trasporti e ambiente,
ad interim
sappiamo il Presidente Lavevaz.
I casi quindi sono due: o il parere ve lo siete perso, e quindi
vi accusiamo chiaramente di negligenza, oppure l'avete visto e
messo sotto il tappeto, e forse è ancora peggio.
In effetti, mi pare che il Presidente della Quarta Commissione
del Governo prima, Giulio Grosjacques, non fosse a conoscenza di
nulla, anche adesso, gli atti della Commissione, della quarta,
questa cosa non c'è.
Chiediamo quindi con questa risoluzione che venga reperito il
parere in bozza inviato e i successivi possibili cambiamenti che
questa bozza può aver ricevuto dopo l'adunanza del 27 luglio. Nel
parere venivano indicate richieste di integrazioni su certi punti a
RFI: ci sono state? Non lo sappiamo.
Noi abbiamo la bozza e di questa botta parliamo. Perché è
importante?
Prima cosa, togliamo gli aspetti più tecnici, gli aspetti più
tecnici li tralasciamo perché è chiaro che su qualsiasi progetto
sarebbe disonesto attaccarsi a dei dettagli, non è quello; il
problema è che la sezione ha rilevato criticità sugli aspetti
generali e valutazioni delle alternative.
Leggo a pagina 19: "La Sezione evidenzia che non sono
rintracciabili informazioni o le verifiche per la valutazione dei
benefici per aspetti ambientali, paesaggistici di sicurezza del
servizio passeggero merci. A titolo di esempio non esaustivo, la
relazione di sostenibilità non è stata redatta ed articolata
secondo le indicazioni (...) - taglio dei pezzi - che richiedono
per ogni intervento sia dimostrata l'applicazione del principio do
no significant harm
- cioè che non si facciano dei danni di
qualche tipo ambientale -, elemento essenziale del
green
deal
europeo".
Questo era uno dei punti che in questa bozza sono presenti.
Poi su questo, quali fossero, sono i duemila e oltre pali? Sono
le gallerie da rifare? Si riferiscono a questo? Non lo so, non è
dato sapere, chiediamo.
Andiamo avanti: sulla valutazione delle alternative, e qua il
tema c'è, la documentazione risulta carente, dicevano, e continuo a
leggere: "La documentazione risulta carente per quanto concerne
l'individuazione delle alternative e l'analisi della fattibilità
economica e sociale, analisi costi-benefici. Manca qualunque
riferimento di tipo quantitativo, inoltre si riscontra che nessun
elemento di confronto per gli aspetti di contenimento del consumo
energetico è stato considerato, seppur compreso tra gli obiettivi
ambientali declinati dal Regolamento UE e dal PNRR".
Qui c'è un punto importante: "Per una valutazione
sull'efficienza del sistema, la Sezione reputa inoltre che sarebbe
utile considerare, tra le diverse alternative, anche l'ipotesi di
un intervento sul materiale rotabile, quale alternativa
all'elettrificazione.
Tenuto conto anche che l'intervento lascerà inalterato il
modello di esercizio attuale, cioè i treni sono sempre gli stessi
perché i binari sono sempre quelli, cioè uno, e che è attualmente
in corso un'ampia sperimentazione per alimentare i treni con
carburanti non fossili; inoltre che nella tratta sono già in
esercizio i treni bimodali, che sono reperibili anche altre
versioni di treni ibridi che utilizzano più modalità di
alimentazione, elettrico,
diesel
e batteria.
Pertanto, considerato che il finanziamento pubblico richiesto
per l'intervento non migliorerà il numero e la velocità dei
collegamenti tra i due capoluoghi, si ritiene che almeno debba
essere dimostrata una migliore efficienza energetica.
In ragione della finalità della fonte di finanziamento, la
convenienza energetica dovrebbe essere quantificata.
Infine, in coerenza con gli obiettivi del Regolamento UE, tenuto
conto che la Regione Piemonte partecipa alla sperimentazione
dell'idrogeno per il trasporto ferroviario, la Sezione chiede di
valutare l'opportunità, prima della prevista sola elettrificazione,
di un apposito approfondimento tecnico sul bilancio energetico
conseguente ad un'integrazione dell'alimentazione a idrogeno nella
tratta Ivrea-Aosta".
Ipse dixit
. Questo è stato detto.
Ora possiamo già dire che riguardo all'idrogeno, nove su dieci
sarebbe stato più costoso, su questo non v'è dubbio alcuno, lo
possiamo dire, ma il vero tema è quello della modifica dei treni,
anche bimodali con batterie.
Lì sì che, a nostro avviso, ci poteva essere la convenienza in
ottica futura; infatti, cito dalla nostra relazione che avevamo
fatto esattamente un anno prima, e abbiamo detto le stesse
identiche cose che sono uscite da questa bozza, ripeto, l'anno
dopo, dicevamo: "La novità dell'introduzione entro dicembre
2022  da parte di Trenitalia dei nuovi treni Hitachi, forniti
di una batteria che consentirà loro un'autonomia di 20 km, la
possibilità di inserire la stessa tecnologia a batterie", e
l'avevamo chiesto espressamente in audizione di Commissione, "degli
attuali bimodali regionali Stader, la quale può consentire un
ulteriore calo del 20% delle emissioni", ricordiamo che le
emissioni sono comunque risibili, perché sono lo 0,3% di quello che
la Valle fa, "nonché l'accordo del febbraio 2020 riguardo a
forniture di treni elettrici a batteria che fanno fino a 120
chilometri, cioè vengono ricaricati sull'elettrico e poi
senza  utilizzare nulla, perché hanno caricato le batterie,
arrivano fino a destinazione, 120 km oggi".
In Germania, sulla tratta Lipsia-Chemnitz 80 km a partire dal
2023, dimostrano in maniera inequivocabile, l'ho già detto, che già
prima della fine del decennio la tecnologia permetterà di coprire
la nostra tratta in maniera quasi totalmente priva di emissioni,
senza procedere a invasivi e costosi interventi sulla linea.
Avrei altre parentesi da aprire, però non le apro perché non ho
più tempo, ma ci saranno altre occasioni.
Quello che a noi preme - e quindi qua mi fermo - è di capire
questo parere, questa bozza se è stata ricevuta, sicuramente sì, se
l'avevate vista, che cosa ne avete fatto, se il discorso è venuto
fuori in qualche modo, perché questa bozza non è arrivata ai
Consiglieri, né nelle audizioni né nelle Commissioni competenti,
questo ci chiediamo.
Se poi la bozza è cambiata, se poi dal 27 luglio è completamente
ribaltata e le criticità sono svanite, di questo non possiamo
sapere e vi chiediamo l'aggiornamento anche di questo.
Presidente -
Ricordo le modalità di discussione della
risoluzione: dopo la presentazione c'è il Governo e dopo la
risposta del Governo uno per gruppo. Per il Governo, ha chiesto la
parola l'assessore e vicepresidente Luigi Bertschy.
Bertschy (AV-VdA Unie) -
Lei ha tenuto a chiarire che
l'Assessore attuale non era parte del procedimento in quel momento:
io ero in Giunta, non mi occupavo di questo aspetto, però io credo
che nel lavoro che si fa al Governo, non è che ci possiamo isolare
o non prendere cura delle questioni a seconda del momento in cui si
è o meno in una delega, quindi io mi assumo, in questo momento, il
compito di dare una risposta. Però dico anche che trattare così i
temi diventa quasi impossibile, nel senso che ieri, attraverso
un'interrogazione, abbiamo posto un problema in Aula, io le ho
detto che in quel momento non avevamo neanche la possibilità di
risponderle perché sono documenti non nella nostra disposizione,
soprattutto quello relativo al progetto che aveva citato per
compararlo. In questi due giorni, tra l'altro, le strutture sono
impegnate in mille procedimenti e quindi arrivare con una
risoluzione, per dare in poche ore una risposta, diventa veramente
difficile.
Se il tema è mettere in condizioni il Consiglio di avere tutte
le informazioni, di lavorare nella maniera più opportuna, io credo
che sarebbe meglio dare un po' di tempo, di modo che si possano
riassumere questi provvedimenti e metterli a disposizione con la
massima trasparenza.
Ovviamente in queste ore ho sentito la struttura, quando il
dirigente ha potuto liberarsi da uno dei compiti che aveva, sentito
RFI e chiesto le opportune informazioni, appunto per le brevi,
perché non c'è stato neanche il tempo di fare altro.
Quel parere è parte di un procedimento che poi ha portato RFI a
completare l'
iter
d'approvazione del progetto, tenendolo
nella giusta considerazione, completando poi il procedimento.
Quello che vi vorrei chiedere è se vogliamo impegnare il
Governo, impegniamolo a richiedere a RFI formale comunicazione del
provvedimento di valutazione del progetto, nel senso che è inutile
che facciamo girare un parere in bozza che è parte di un
procedimento.
Quel parere ha portato alla fine a completare il procedimento,
mettendo in condizione RFI di verificarlo, di validarlo e di
arrivare all'approvazione finale.
Se volete dare il tempo al Governo di richiedere questi
documenti, che sono in completa disponibilità di RFI, non
dell'Amministrazione regionale (l'Amministrazione regionale qui non
ha un ruolo, non è né il soggetto finanziatore, né il soggetto
attuatore, né il soggetto erogatore del servizio), quindi ci va il
tempo opportuno.
Se invece si vuole avere semplicemente copia di quel
provvedimento, a nostro avviso non ha nessun significato, perché
avviene in un momento della valutazione dell'iter che ha portato a
quest'approvazione finale.
Quello che mi viene riassunto, molto velocemente, è che il
parere è stato reso il 3 agosto e nel parere "Il progetto dovrà
essere rielaborato, integrato e aggiornato secondo le prescrizioni,
raccomandazioni e osservazioni del Consiglio superiore dei lavori
pubblici e l'ottemperanza alla prescrizione dovrà essere verificata
nell'ambito del procedimento di verifica e validazione del progetto
previsto dal Codice dei contratti prima dell'appalto dei
lavori".
RFI ha fatto sapere, sempre per le vie brevi, che questo
procedimento è stato fatto, gli elementi analizzati ed evidenziati,
quindi si è poi concluso con l'approvazione del progetto.
Quello che dico è che se ci impegniamo a richiedere, come
Governo, formale comunicazione di tutto l'iter che ha portato al
provvedimento di valutazione del progetto, lo possiamo fare,
altrimenti ci asteniamo, ma lo facciamo lo stesso e daremo a
disposizione del Consiglio e della Commissione gli atti che
reperiremo.
Ripeto: l'Amministrazione regionale ha avuto un altro ruolo, che
è stato quello di lavorare insieme agli Enti locali per cercare di
migliorare tutte le osservazioni che erano state fatte al progetto
già nella fase preliminare, per esempio la questione delle
sottostazioni e di tutta una serie di altri problemi, e su quello
sono state fatte delle conferenze dei servizi e anche lì si è
chiuso con un'autorizzazione che ha modificato il progetto così
come era stato presentato.
Da parte nostra, proprio nello spirito di non creare nessun tipo
di mancata risposta e con la massima disponibilità di collaborare,
possiamo impegnarci a questo; fornire solo una parte del parere non
ha nessun significato.
Presidente -
Grazie Assessore. I proponenti, rispetto a
questa proposta, o altri colleghi che vogliono intervenire? Collega
Minelli ha chiesto la parola, ne ha facoltà.
Minelli (PCP) -
La risoluzione del collega Perron e degli
altri componenti del gruppo Lega è, a nostro avviso, assurda. Ma
non solo: è anche una risoluzione che vediamo come disfattista.
Si dice che nell'ambito dell'istruttoria per l'approvazione del
progetto di elettrificazione della tratta ferroviaria Ivrea-Aosta,
ad un certo punto è stata citata una data, poi è stata anche messa
in dubbio, ma comunque il 27 luglio 2022 c'è stata una riunione del
Consiglio superiore dei lavori pubblici a cui sono stati invitati
la Regione e i Comuni territorialmente interessati e che alla
mail
di convocazione di tale riunione erano allegati dei
documenti - abbiamo appreso anche dall'illustrazione - in cui erano
segnalate delle criticità rispetto ad aspetti generali del progetto
e alla  valutazione delle alternative.
Quindi? Si chiede allora di mettere a disposizione tali
documenti. Ma a che scopo?
Nell'ambito dell'istruttoria per l'approvazione di un progetto
così importante, ci sono state sicuramente tante riunioni, tanti
organismi che sono stati tirati in ballo, tante criticità che
saranno state evidentemente esaminate, ma poi - e questo è un
fatto, è un dato - il procedimento, l'istruttoria, l'
iter
,
si è concluso con l'approvazione del progetto definitivo.
Allora adesso che cosa si vuole fare attraverso questa
operazione? Non lo so, si vuole rimettere in discussione tutta
l'istruttoria di approvazione del progetto, si vuole bloccare i
lavori, si vuole rinunciare ai finanziamenti del PNRR? O si vuole,
come è stato abbastanza evidente in tutto questo tempo, fare delle
polemiche che sono, a questo punto, piuttosto sterili.
Perché dico questo? Perché mai fare queste cose? Perché il
progetto di elettrificazione è stato approvato, finanziato e
appaltato, quindi su questa questione, a mio avviso, vi dovete
mettere il cuore in pace, perché l'elettrificazione della
Ivrea-Aosta si farà e si farà nonostante la vostra persistente
contrarietà, non solo la vostra.
È una risoluzione assurda perché, se voi lo ritenete, potete
acquisire tutta la documentazione che volete, d'altra parte mi
sembra che già l'abbiate, ma l'elettrificazione della tratta non si
fermerà comunque, ed io dico, anche, per fortuna.
Poi perché ho detto che è una risoluzione disfattista? Lo è
perché, dopo aver boicottato per anni, ancora adesso si mette in
discussione un'opera che è di estrema utilità per la Valle d'Aosta:
la tratta ferroviaria che congiunge Ivrea ad Aosta è una tratta
interregionale che serve a collegare non solo Ivrea ad Aosta ma due
capoluoghi di Regione e non può rimanere a diesel da Aosta ad
Ivrea, deve essere una tratta elettrificata, cosa che permetterà di
utilizzare, e lo abbiamo detto milioni di volte, una vasta gamma di
treni elettrici e non solo dei pochi mezzi come adesso.
Aggiungo una cosa: è stupefacente che la Lega italiana, e
Salvini in particolare, agiti la bandiera del progetto del ponte
sullo Stretto di Messina che costa 15 miliardi di euro e presenta
notevoli e plurime criticità, anche perché stiamo parlando di un
intervento in una zona sismica. Ricordo soltanto che nel terremoto
del 1908 ci sono state 80 mila persone morte in quelle zone, ma ci
sono stati dei terremoti anche nel 1975, nel 1978, nel 1990. Viene
fatta questa perorazione a livello nazionale, mentre in Valle
d'Aosta la Lega rema contro l'elettrificazione di una tratta
ferroviaria interregionale che è sempre stata bistrattata,
dimenticata e oggi è sulla bocca di tutti, sempre e comunque per la
sua importanza, per il fatto che ci permette di non essere isolati
dal resto del mondo, eccetera... Un'opera che costa "solo", e lo
metto tra virgolette perché sono ben consapevole che non si tratta
di bruscolini, 80 milioni di euro.
Noi voteremo contro questa risoluzione, che ho definito assurda
e disfattista, e lo dico, ma soprattutto una risoluzione che è
contraria agli interessi della comunità valdostana.
Non so se questo testo, alla fine, così come è stato presentato,
verrà emendato, si accetteranno le  proposte che sono state
fatte da parte dell'Assessore oppure no, devo aggiungere, però, che
mi sembra che anche questo tentativo, chiamiamolo così, di
mediazione sia da prendere un po' con le molle, perché mi sembra
che in qualche maniera il fatto di mettersi adesso a recuperare
documenti di questo tipo, possa  essere interpretato come una
sorta di dubbio o di riserva mentale da parte anche della
maggioranza.
È un po' contraddittorio e mi sembra anche difficile da reggere
questa posizione dell'Assessore ai trasporti, che da una parte deve
accompagnare, e lo sta facendo, in modo puntuale ed efficace la
realizzazione di un'opera così importante che richiede tutta
un'attenzione, come quella che è stata messa in campo in questi
mesi per ovviare agli importanti disagi che ci sono, e poi in
qualche maniera assecondare degli approfondimenti in Commissione
sui documenti istruttori, che sono del tutto superati, visto che
delle decisioni sono state prese e i fatti lo dimostrano.
Non  so che cosa si deciderà alla fine, sicuramente il
nostro voto, come dicevo, sarà contrario, anche perché, devo essere
sincera, io non ho assolutamente e minimamente dimenticato
l'ostilità che ho riscontrato, e non solo da parte dei miei
dirimpettai, ma anche da parte di altri, nei momenti in cui ero
Assessore e abbiamo cercato di portare avanti un progetto che non
aveva niente di diverso rispetto a quello che c'era nel momento in
cui era Assessore chi mi ha preceduta e che poi ha ripreso quel
posto, perché quella scheda che è stata presentata a novembre del
2020, subito dopo l'insediamento di quella maggioranza, altro non
era che quanto era già stato predisposto in precedenza, non è stata
cambiata una virgola.
Dopodiché, il progetto che poi è stato approvato, che è
esecutivo e che ha tenuto conto di tutte quelle richieste che
ovviamente erano state fatte, ha avuto degli aggiornamenti e delle
modifiche, ma se si è potuto presentare al PNRR quella scheda è
solo perché c'era già un progetto che era stato seguito, ovviamente
non dalla sottoscritta, e neanche dalla mia parte politica perché
non aveva responsabilità in quel momento, ma io ritengo che sia
stato fatto in maniera corretta e so anche che prima di me altri
hanno lavorato in quel senso. Quello che è stato portato avanti è
stato portato avanti con convinzione, con tenacia, ma sulla scorta
di quanto c'era già prima.
Non dimentico neppure un'altra cosa, che proprio quando si è
arrivati all'accettazione di quel progetto e all'inserimento del
progetto nei fondi PNRR, subito dopo è stato presentato un progetto
di legge, una proposta di legge regionale, per verificare
l'utilizzo dell'alternativa dell'idrogeno nel trasporto
ferroviario, perché quello era il lavoro, un vero e proprio
capolavoro.
Comunque quello che per noi conta è che si faccia l'opera,
quindi non so che cosa si deciderà, ma per quello che ci riguarda
votate pure risoluzioni che sono, a nostro avviso, insensate e
disfattiste, ma credo che non ne ricaverete alcun risultato.
Presidente -
Grazie collega. Altri gruppi intendono
intervenire sulla risoluzione? Collega Perron per la Lega.
Perron (LEGA VDA) -
Comincio con l'assessore Bertschy,
Assessore, io glielo dico sinceramente, apprezzo le sue doti di
mediatore, lei sicuramente è bravo in ciò e si è anche preso le
responsabilità di tutti, però noi chiedevamo una cosa ben precisa,
chiedevamo di avere contezza di un documento che noi abbiamo, ma ce
l'avranno anche molti Sindaci della vostra parte immagino, io
questo documento ce l'ho ma ce l'ho solo cartaceo, è un documento
che voi dovreste avere a disposizione, la nostra domanda è di quel
tipo.
Se lei mi dice che bisogna cercare, che ci vuole più tempo
eccetera, lei mi sta dicendo che 1) non lo trovate e non ce lo
avete a disposizione; 2) che non avete partecipato il 25-27 luglio
del 2022 a quest'adunanza alla quale, a livello istituzionale,
eravate stati invitati.
Questi, a nostro modo di vedere, sono i fatti, poi non lo so, mi
sarebbe piaciuto sentire il presidente Lavevaz, che all'epoca aveva
l'
interim
ai trasporti e che oggi non lo sentiamo più
parlare, ci sarebbe tanto piaciuto sentirlo. Il letargo, però,
siamo a febbraio, magari sta finendo, la primavera è già pure
anticipata, quindi veda lei.
Assessore, io apprezzo, però la cosa non ci basta. Chiediamo
semplicemente trasparenza, questa parola la collega Minelli
dovrebbe amarla particolarmente, con voi e i vostri alleati o
pseudo tali dei 5 Stelle che dovevano aprire tutto come una
scatoletta di tonno, spiegato già prima dal consigliere Manfrin,
eccolo qua, anche noi vogliamo vedere il tonno. Se non ce lo avete,
o lo avete mangiato o lo avete venduto, non lo so che avete
fatto.
Cosa faremo noi adesso? Noi ritireremo questa risoluzione, poi
ci occuperemo di dire all'esterno che questo documento manca,
quindi c'è stata una negligenza di qualche tipo, perché questo
documento ci par di capire che non è a disposizione. Vi diamo
chiaramente il tempo perché ripresenteremo una mozione con la
richiesta identica, così ritorneremo sul punto. Noi su questo non
ci schiodiamo di un millimetro e poi vedremo.
Faccio però una considerazione, visto che ho qualche minuto, di
tipo più politico, però, finalmente e aggiungo un altro pezzo:
guardate che noi non abbiamo mai detto che non si devono fare
interventi sulla ferrovia, attenzione, perché a noi risulta che gli
interventi di miglioramento sulla linea potevano essere fatti anche
in assenza di elettrificazione. Sono due cose diverse, infatti le
cifre sono diverse, si parla di 36 milioni di euro per - e ricito
sempre quel documento che non è uscito fuori oggi - adeguamento e
miglioramento Chivasso-Ivrea-Aosta, velocizzazione impianti e
soppressione passaggi a livello.
Noi siamo favorevoli agli interventi sulla linea di
miglioramento, abbiamo criticato l'opportunità
dell'elettrificazione che avrebbe provocato ampi problemi per tre
anni alla mobilità valdostana e risibili vantaggi ambientali, 03 di
CO2 e pochissimo risparmio di tempo, 30 secondi, e l'unico
vantaggio di avere convogli più grandi, vantaggio che si sarebbe
potuto avere unendo dei bimodali.
Questo abbiamo detto, questi sono fatti, questo non è
disfattismo, collega: è analisi dei dati.
Poi se la fate voi, va benissimo, se la facciamo noi, siamo dei
gufi.
Sono dei gufi anche quelli che hanno scritto la bozza del
Consiglio superiore dei lavori pubblici sezione terza, sono dei
gufi moltiplicati, dei gufi reali, se noi siamo delle civette. Non
lo so, veda lei.
Faremo così, assessore Bertschy.
La considerazione politica però che faccio nei minuti restanti,
e questo ve lo dico molto chiaramente: all'indomani delle elezioni
- torniamo indietro di qualche anno - il nostro partito aveva preso
un voto su quattro Valdostani, ma il
refrain
- e lo
riconosco, chi lo ha detto - è stato: "La Lega vincerà anche le
elezioni, ma non potrà governare".
Vero? Certo, bravo, le faccio i complimenti, io le riconosco i
complimenti, ma aspetti che ci sono altri pezzi da collegare, sennò
è troppo facile.
Prima cosa è dovuto ad una legge elettorale pessima, ma su
questo torneremo; però per tenere fuori la Lega dovevate allearvi a
sinistra colleghi autonomisti, giusto? Altra alternativa non c'è, è
un tripolarismo, se non vai da una parte, vai dall'altra.
Con quale sinistra? Anche con quella che possiamo definire più
populista, più giacobina, più ideologica, che era presente sulla
piazza e che in Valle non casualmente trova alleanza con quello che
resta di 5 Stelle, a livello nazionale hanno problemi, qua sono
perfettamente sulla stessa linea.
Poi però con questa sinistra avete dovuto scendere a patti, e
infatti loro che cosa avrebbero voluto? I trasporti e l'ambiente,
era il loro punto fondamentale e giustamente l'hanno avuto, infatti
la collega Minelli è stata bravissima, e anche la deputata Tripodi,
hanno fatto bene il loro lavoro, hanno portato a casa i loro
obiettivi, e se si vantano di quello, fanno bene, hanno
ragione.
Poi si vedrà se l'opera sarà stata una buona scelta oppure no,
noi dubitiamo legittimamente, ma poi loro fanno benissimo a dirlo,
quindi molto bene.
Poi però cosa è successo? La parte più combattiva della sinistra
è stata espulsa da quel Governo lì, perché siete dei vecchi
volponi, ci sono dei vecchi volponi qua dentro che politica la
sanno fare da quel punto di vista, e così è rimasta la sinistra più
docile, quella più politicamente tranquilla, quella che si dichiara
comunista e poi accetta tutto, l'importante è non far entrare la
destra, quindi vi fate andare bene qualsiasi cosa, politicamente
silenti, senza personalità politica, possiamo dirlo, sì, ecco, la
stampella perfetta.
Così è andata, così ha funzionato, però c'è un problema: che il
seme di questa cosa era stato piantato, avete seguito giustamente
la consigliera Minelli e la Tripodi sull'elettrificazione, quello è
stato uno dei prezzi probabilmente che avete dovuto pagare
politicamente. Avete seguito quel tipo di sinistra, e poi dopo,
quando la palla era vostra, con quella parte espulsa, avete dovuto
portare avanti tutto quanto.
Questo è il punto politico, pur di tener fuori la parte che
aveva vinto, bisognava scendere a patti, e questo è ciò che avete
fatto.
Bravi, bravi, il giudizio però sarà poi chiaramente dei
Valdostani riguardo a quest'opera. Sul fatto che ci fossero delle
criticità abbiamo visto confermato quanto noi abbiamo detto, ecco
perché vogliamo la carta che canta, perché abbiamo detto le stesse
cose che sono state dette un anno dopo da un ente molto più
autorevole di noi, decisamente più autorevole di noi e, tra
parentesi, avevamo anche detto che l'ipotesi tram-treno, sempre
nella stessa nostra relazione fatta un anno prima, avrebbe avuto
dei costi enormi che non avevano senso, infatti quest'ottobre esce
lo studio e viene fuori 437 milioni, quindi avevano visto anche
quello giusto. Grazie, me lo prendo volentieri, ce lo prendiamo,
perché è un lavoro collettivo.
Molto bene, quindi, volevamo quel documento? Non lo abbiamo
visto, quindi ve lo chiederemo di nuovo, vi daremo del tempo in
più.
Ritiriamo in questo caso la risoluzione, faremo una conferenza
stampa e poi presenteremo una mozione, così avrete tutto il tempo
per portarci i documenti che abbiamo chiesto e, eventualmente, il
parere poi definitivo del Consiglio superiore dei lavori pubblici,
così lo leggeremo e vedremo dove sono cambiati gli aspetti rispetto
alla bozza che dovreste avere, che invece non avete ancora e che
invece a noi, grazie a piccioni viaggiatori con il caro vecchio
cartaceo, ci è arrivato.
Presidente -
Grazie, collega Perron. La risoluzione è
ritirata. Faccio una precisazione, così non abbiamo la necessità
d'intervenire: l'assessore Bertschy ha detto che produrrà tutta la
documentazione, comprensiva quindi del parere, e la metterà a
disposizione della Commissione, perché questo, come ha voluto
precisare, è un 'di cui'.
