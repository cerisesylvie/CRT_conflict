Classificazione
ASSISTENZA SANITARIA E OSPEDALIERA



Oggetto del Consiglio n. 1271 del 10 febbraio 2022 - Resoconto
OGGETTO N. 1271/XVI - Interpellanza: "Soluzioni per la
corretta trasmissione alle Forze dell'ordine dei dati relativi ai
soggetti che si sottopongono a screening per il Covid".
Bertin (Presidente) -
Possiamo riprendere l'analisi
dell'ordine del giorno della seduta del Consiglio di oggi. Siamo al
punto n. 46 dell'ordine del giorno.
Per l'illustrazione, si
è prenotata la consigliera Foudraz, ne ha facoltà.
Foudraz (LEGA VDA) -
L'interpellanza in questione
riguarda le banche dati dalle quali le Forze dell'ordine attingono
al fine di effettuare i successivi controlli per la verifica del
corretto rispetto delle norme di contenimento in merito alla
diffusione del virus da Sars-Cov-2. Da segnalazioni ricevute
sembrerebbe che l'inserimento dei dati di tutti coloro che si
sottopongono a
screening
con tampone rapido molecolare non
sarebbe sempre corretto. Nello specifico l'inserimento di cognomi e
nomi completamente errati, soprattutto se si tratta di cognomi o
nomi di origine francofona. Sappiamo ormai tutti benissimo che le
misure adottate nel corso di questi due anni di pandemia sono state
messe in atto per cercare di contenere l'avanzata di questo virus
che silenziosamente e invisibilmente ha colpito e colpisce
chiunque, non occorre essere particolarmente deboli di salute per
contrarlo. Ognuno di noi ha avuto in questi due anni modo di
rapportarsi con persone che hanno contratto l'infezione,
direttamente o indirettamente. Tra le misure messe in campo a
livello nazionale ci sono appunto anche i controlli effettuati,
sicuramente a campione, da parte degli organi preposti per
contenere questa insidiosa malattia, ma mi chiedo come sia
possibile il rispetto delle norme in vigore se la base dati a cui
si attinge è completamente fuorviante. Pare forse possibile che in
un'epoca dove la tecnologia la fa la padrona che vi siano errori di
questo genere? È chiaro che se, come sembra, esistano errori di
questo tipo, ovvero nomi e cognomi che non hanno nessun tipo di
rispondenza con la realtà, ovviamente i controlli non possono che
generare un dato che di reale non ha niente, ma il problema del
dato statistico forse è il minimo. Ci si dovrebbe invece
interrogare sul perché i dati anagrafici non siano rispondenti alla
realtà. Viene spontaneo chiedersi come mai nel momento in cui ci si
sottopone a tampone i dati siano inseriti nella maniera corretta e
successivamente vengano completamente distorti. Allora il problema
potrebbe essere nel passaggio successivo.
Io questo non lo so, però mi pare alquanto anomalo che un dato
che all'origine viene inserito correttamente poi nella sua
elaborazione finale differisca in maniera importante, e non si
tratta di dimenticare una vocale accentata, si sta parlando di nomi
e cognomi francofoni storpiati in modo tale che a un qualsiasi
controllo delle Forze dell'ordine l'eventuale positività e il suo
susseguente confinamento non vengono alla luce perché, di fatto,
quella persona con quel nome e cognome non esiste. Allora mi
chiedo: è così che si cerca di contenere la diffusione del virus?
Me lo chiedo perché chi magari risultasse positivo allo
screening
potrebbe in tutta tranquillità eludere norme e
continuare a girare e frequentare persone diffondendo il virus
perché tanto se per caso venisse fermato per un controllo, la sua
posizione di persona sottoposta a restrizione non risulterebbe
nella banca dati di cui stiamo parlando. Per questi motivi
interpello l'Assessore competente per conoscere: come vengano
inseriti e da chi e successivamente trasmessi alle Forze
dell'ordine i dati di coloro che si sottopongono a screening per
Covid-19, come sia possibile che i dati siano difformi da quelli
che vengono attribuiti in fase di prelievo tampone e quale sia la
soluzione che si intende adottare per la corretta trasmissione dei
dati.
Presidente -
Risponde l'assessore Barmasse.
Barmasse (UV) -
Prima domanda: "come vengono inseriti e
da chi e successivamente trasmessi, i soggetti accreditati a vario
titolo, per interventi attivi sulla piattaforma regionale
Covid-19", cioè il famoso portale, sono in numero variabile e
attualmente sono tra quattrocento e cinquecento persone che possono
inserire i dati perché possono essere inseriti dai medici di
medicina generale, dai pediatri, dai farmacisti, dalle società
accreditate per i tamponi, eccetera. Sono possibili quindi, seppur
rari, errori materiali di caricamento del dato.
Per quanto riguarda le Forze dell'ordine, loro prendono visione
direttamente dal portale, quindi hanno un accesso diretto, non
siamo noi che trasmettiamo alle Forze dell'ordine, ma loro hanno un
accesso diretto per rilevare i dati.
"Come sia possibile che i dati siano difformi da quelli che
vengono attribuiti in fase di prelievo tampone": a questo una
risposta non gliela so dare, nel senso che solo l'analisi
dettagliata del singolo caso può consentire con certezza di
risalire all'origine dell'errore, pertanto se è a conoscenza di
casi particolari, la prego di renderceli noti e poter fare una
valutazione puntuale in maniera riservata per cercare di capire,
perché questi dati sono stati inseriti in maniera erronea.
"Quale sia la soluzione che si intende adottare per la corretta
trasmissione dei dati": noi rinnoveremo la raccomandazione a tutti
gli operatori che interagiscono alla piattaforma di inserire
correttamente i dati e di porre particolare attenzione. Questa
raccomandazione l'abbiamo già fatta più volte perché ovviamente
l'inserimento dei dati è estremamente importante, però è anche una
responsabilità soggettiva. Si tratta di inserire un nome, cognome,
codice fiscale e tutti i dati. Abbiamo fatto più raccomandazioni
più volte, ovviamente anche di controllare in maniera attenta i
documenti d'identità ed è questo quello che possiamo fare. Le
ripeto che se ha dei dati particolari su casi particolari, in
maniera riservata se ce li fa avere, possiamo analizzarli in
maniera specifica e puntuale.
Presidente -
Per la replica, ha chiesto la parola la
consigliera Foudraz, ne ha facoltà.
Foudraz (LEGA VDA) -
Grazie Assessore. Ritengo che questa
sia veramente una situazione paradossale perché non credo che ci
siano giustificazioni valide a errori di questo tipo e le
garantisco che non sono errori rari. Parliamo in tutte le salse di
contenimento dell'epidemia e poi veniamo a scoprire che i mezzi per
contrastare i fenomeni del genere in realtà non trovano nessuna
applicazione perché ovviamente se una banca dati è errata, il
controllo non può che essere un controllo che porta a dei risultati
non veritieri. Sarà mia cura fornirle le indicazioni di cui sono in
possesso sperando poi che chi è preposto alla verifica e
all'attendibilità dei dati inseriti nelle varie banche dati esegua
un controllo e un lavoro impeccabile.
