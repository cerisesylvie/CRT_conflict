Classificazione
FINANZA REGIONALE E LOCALE
Finaosta



Oggetto del Consiglio n. 2154 del 21 settembre 2006 - Resoconto
OGGETTO N. 2154/XII - Autorizzazione a Finaosta S.p.a. a
deliberare lo storno di fondi della CVA a favore del bilancio
regionale. (Reiezione di mozione)
Mozione
Premesso che:
- la Giunta regionale, modificando radicalmente le norme
applicative della Legge regionale 6/2003, ha recentemente escluso
dai benefici in conto capitale la quasi totalità delle imprese
artigiane, categoria produttiva fortemente radicata in Valle
d'Aosta e che costituisce uno dei pilastri dell'economia
locale;
- tale infausta decisione è stata imputata dall'assessore
delegato anche a una carenza di fondi nel bilancio
regionale;
- la Regione, tramite la finanziaria regionale Finaosta
S.p.a. e con un notevole esborso di denaro, ha acquisito nel 2001
da Enel gli impianti di generazione idroelettrica, ora assegnati
alla proprietà della CVA S.p.a. (Compagnia Valdostana delle
Acque);
- CVA S.p.a. sta accumulando utili enormi, parte dei quali
potrebbero essere convenientemente immessi nel sistema economico
valdostano, che ora versa in una fase critica e per il cui rilancio
occorrono scelte politiche coraggiose, e servirebbero - in
particolare - a colmare quella carenza di fondi necessari allo
sviluppo delle piccole imprese locali;
- il capitale sociale di CVA S.p.a. è posseduto integralmente
da Finaosta S.p.a., mentre quest'ultima è controllata dalla
Regione;
ciò premesso, il Consiglio regionale della Valle
d'Aosta
Impegna
la Giunta regionale:
- a dare mandato a Finaosta, quale socio unico di CVA S.p.a.,
di autorizzare gli organi sociali della medesima società a
deliberare lo storno di una quota significativa dei fondi
accantonati per devolverli a favore del bilancio regionale;
- a destinare le risorse finanziarie così recuperate per lo
sviluppo delle piccole imprese locali.
F.to: Tibaldi - Frassy - Lattanzi
Président
- La parole au Conseiller Tibaldi.
Tibaldi (CdL)
- Per una breve illustrazione di questo
documento, che prende le premesse da una serie di situazioni: la
prima è che le risorse finanziarie in bilancio non sono sempre così
cospicue, a dispetto della presentazione che viene fatta
annualmente del bilancio, che complessivamente vede delle cifre
importanti, in realtà i vari capitoli che devono essere annualmente
alimentati vedono poi delle carenze che impediscono il
soddisfacimento di bisogni di famiglie o di imprese, di conseguenza
di operatori e anche di servizi. D'altro canto abbiamo una società
controllata dalla Regione tramite "Finaosta", la "CVA", che è in
piena salute, che sta accumulando una quantità di tutto rispetto in
termini di ricavi e di profitti e, come sappiamo, "CVA" è diventata
uno dei fulcri del sistema economico e finanziario regionale. Tutta
questa ricchezza, che ha ricevuto gli elogi di tutte queste società
di "rating" -fra cui "Fitch" - che hanno attribuito la doppia "A",
hanno attribuito delle valutazioni di solvibilità estremamente
positive, hanno conferito una patente di affidabilità a "CVA",
potrebbe essere restituita all'ente che ha permesso questo
investimento iniziale, ovvero la Regione.
Non dimentichiamo che intorno al 2000, e con perfezionamento
dell'accordo nel 2001, la Regione con esborso di capitale ingente -
780 miliardi di lire - ha provveduto all'emissione di obbligazioni
per acquisire dall'"ENEL" il comparto elettrico, ovvero le centrali
presenti sul nostro territorio. Un indebitamento che ha un
ammortamento pluriennale, che piano piano viene ridotto fino alla
sua completa estinzione, ma parallelamente abbiamo questo accumulo
di ricchezza che, invece di essere tesaurizzato in banche o
congelato in titoli da parte di una società controllata, potrebbe
essere in una quota significativa devoluto a favore del bilancio
regionale. Questo lo diciamo perché in virtù di certe risposte che
ci sono venute recentemente da alcuni Assessori... mi riferisco
all'Assessore La Torre ora purtroppo assente, collegato al discorso
che facevamo prima della contrazione degli aiuti economici alle
imprese, lamentava l'assenza di risorse liquide nei suoi capitoli
di bilancio. È paradossale che vi siano risorse in abbondanza in
capo a una società regionale e che l'Ente Regione, madrina di
questa operazione elettrica, non abbia risorse per poter soddisfare
i bisogni di tanti piccoli operatori economici che sul territorio
vivono e pagano le tasse. "CVA" è un "unicum" e speriamo che
continui a rimanerlo, è forse una delle poche società che sta
producendo ricchezza, accumulando ricavi importanti e anche
profitti. Abbiamo esempi di società regionali che sono invece dei
"buchi" clamorosi, che richiedono l'intervento per ripianare i
disavanzi e naturalmente sarebbe bello vedere un'inversione di
tendenza in certe società - mi viene in mente la "Casinò", tanto
per citarne una che è oggetto di dibattito in quest'aula - che sono
sempre con il cappello in mano per richiedere i rimborsi a piè di
lista a "mamma Regione", però è un controsenso che "CVA" stia
tesaurizzando e d'altro canto la Regione soffra di carenza di
liquidità.
Le avvisaglie che ci sono per la futura finanziaria 2007 non
sembrano di grande respiro, anzi anche lì si prevedono tagli alle
Regioni a statuto speciale, per cui credo che la Valle d'Aosta
debba dare segnali di coraggio politico di saper utilizzare al
meglio le proprie risorse, naturalmente per dare risposte alla sua
Comunità in termini di servizi e per dare sostegno allo sviluppo
economico della Regione. È per questa serie di ragioni che abbiamo
presentato tale mozione, la cui impegnativa dice due cose:
chiediamo che la Giunta dia mandato a "Finaosta", che è socio unico
di "CVA S.p.a.", di autorizzare gli organi sociali della società a
deliberare uno storno... noi diciamo di una quota significativa,
poi il termine è lasciato a un'interpretazione discrezionale, ma
ragionata da parte della Regione, di "Finaosta", di "CVA", perché
"CVA" deve far fronte alla restituzione degli oneri del mutuo che
si è accollata e deve far fronte a un programma di investimenti, ma
sappiamo che le risorse disponibili sono ben oltre il
soddisfacimento di queste esigenze. Chiediamo uno storno di una
quota significativa di fondi accantonati per devolverli a favore
del bilancio regionale. Sostanzialmente indichiamo una via, è un
indirizzo che abbiamo trascritto su questo documento sulla base di
informazioni e di risposte che ci sono giunte dagli amministratori
regionali. Vi possono essere anche altre suggestioni, ricordo che i
colleghi di "Stella Alpina" proposero con una legge di utilizzare i
profitti di "CVA" per abbattere il costo delle tariffe elettriche,
una proposta suggestiva analoga a quella di "Lega Nord", che
propose un referendum che non è stato accolto dal Comitato dei
saggi, quindi presumo che anche la proposta di legge del gruppo
"Stella Alpina" avrà qualche difficoltà. A parte questo, è lodevole
il fatto che da più parti si cominci a guardare nella direzione di
inutilità nel tesaurizzare del capitale, di fare bottino in una
società quando la Comunità valdostana ha delle esigenze che
giacciono insoddisfatte o solo parzialmente soddisfatte. Noi diamo
un indirizzo, non abbiamo la pretesa di indicare la via migliore,
ma abbiamo la consapevolezza che questo indirizzo può essere
arricchito dalle vostre idee ed è aperto agli emendamenti del
caso.
Il secondo punto specifica il nostro pensiero: diciamo che lo
sviluppo delle piccole imprese locali potrebbe essere una priorità.
Naturalmente questa è un po' la consecuzione dei presupposti che ci
hanno portato a tali conclusioni, siamo aperti ai vostri contributi
e vorremmo sentire la Giunta e il Consiglio su questa proposta.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Rispetto a questa mozione, vorrei
condividere sul lato della conoscenza prima di tutto, poi farei
anche due considerazioni, sulla situazione aziendale.
Devo dire la verità, non mi stupisce che da più parti vi siano
degli interessi rispetto a delle disponibilità in capo a una
società. Oggi credo sia molto più facile dare delle indicazioni di
spesa che delle indicazioni di altro genere, quindi quello che il
Consigliere Tibaldi ha definito lodevole lo considero lodevole fino
a un certo punto, perché nell'immaginario collettivo c'è una
disponibilità importante all'interno di una società e, dall'altro,
ognuno che vuol mettersi una medaglietta: vogliamo darli agli
artigiani, vogliamo darli ai commercianti, vogliamo darli chissà a
cosa e quindi, da questo punto di vista, ognuno ha una sua ricerca
del tesoro che ha trovato.
Vorrei condividere con voi alcuni dati, che sono dati di
bilancio e dati che sono contenuti nella relazione del bilancio,
quindi non sono dati sconosciuti, ma necessitano di essere messi
assieme. Le riserve accumulate al 31 dicembre 2005, che è l'ultimo
bilancio approvato, sono 200 milioni di euro. Rispetto a questa
cifra, vorrei subito anteporre un altro elemento che nella vostra
relazione non viene citato, ovvero un debito di 334 milioni; quindi
"CVA" ha, da un lato, 200 milioni, che sono le riserve accumulate;
dall'altro, ha 334 milioni. La somma algebrica quindi mi porta a
dire che "CVA" qualora utilizzasse le riserve per pagare il debito
che ha contratto... perché il Consigliere Tibaldi nella sua
esposizione ha guardato solo la "metà della medaglia" che ha
portato all'acquisto del gruppo "ENEL", ovvero l'acquisto del
gruppo "ENEL" ha avuto un costo di 1.500 miliardi, quindi abbiamo
un indebitamento della Regione di 800 miliardi e una società che si
è indebitata per altri 700, la somma fa 1.500 miliardi. Ora uno si
chiede: perché tenere della liquidità e mantenere il debito? È
molto semplice. Fino ad oggi l'investimento di questa liquidità
dava un rendimento superiore al costo del denaro, cioè dei 334
milioni di euro, quindi "CVA" beneficiava di tale margine. È chiaro
che il "rating" di "Fitch" è un "rating" che discende da questa
liquidità e da questa situazione, tanto che nell'ambito degli
incontri "Fitch" ha chiesto di conoscere quale fosse l'indirizzo
dell'azionista di riferimento, quindi, se l'indirizzo
dell'azionista di riferimento fosse quello di distribuire i
dividendi e gli utili, ovviamente il "rating" sarebbe rivisto al
ribasso e anche di molto; anche perché voi dovete sapere che "CVA"
ha meno dell'1% del mercato dell'energia elettrica, quindi in
prospettiva, nell'ambito della completa liberalizzazione che
avverrà nel 2007, sarà assolutamente in balia del mercato che
ovviamente non potrà governare. Il gruppo "ENEL", il gruppo
"EDISON", piuttosto che altri gruppi, quindi saranno i gruppi che
faranno mercato e "CVA" dovrà adeguarsi esattamente da libero
mercato; non abbiamo alcuna capacità di influire sul prezzo.
A questo punto vorrei introdurre un altro tipo di argomento, che
credo stia a cuore alla "CdL" perché enfatizzano sempre il discorso
delle aziende. Le aziende hanno una serie di investimenti per
mantenersi competitivi; mi dice: "non vorrei che fosse un Casinò
2"; guardiamo qual è la situazione; affinché non sia un "Casinò 2",
bisogna mantenere le cose efficienti, competitive e, se possibile,
mantenere le quote di mercato. Le dico che vi è una serie di
investimenti deliberati e, se leggiamo il bilancio, li troviamo:
abbiamo 2 centrali che sono state approvate sulla Dora de La
Thuile, abbiamo un rifacimento e il potenziamento della centrale di
Hône 2, di Bard; abbiamo il potenziamento della centrale di
Chavonne e tutto questo per una modica cifra di 200 milioni di
euro, ovviamente da qui ai prossimi anni. Come cultore di materie
giuridiche ed economiche, lei mi insegna che non sarà un'operazione
fatta tutta a capitale proprio, sarà però per mantenere gli indici
accademici che voi conoscete almeno del 50%, quindi su 200 milioni
100 milioni bisognerà averli a disposizione.
C'è un altro aspetto che vorrei mettere all'attenzione. Abbiamo
la diga del Beauregard, forse ce ne siamo dimenticati, ma lì
abbiamo un grosso problema e nell'ambito degli accordi è stato
immaginato che quell'intervento è a carico di "CVA"; i costi, qui
ci sono varie stime a seconda della soluzione, ma una soluzione
abbastanza accreditata dice 30 milioni: questo semplice calcolo mi
porta a dire che la "CVA" non solo ha un debito superiore alle
liquidità, quindi, qualora cambiasse il mercato, vi sono delle
ragioni che ci portano a dire: "estinguiamo il debito". Vi sono
investimenti importanti, pur mantenendo una certa quota di
indebitamento, che assorbono quasi tutte le riserve ad oggi
accantonate; vi sono delle operazioni straordinarie che vorrei
sottoporvi. Abbiamo detto dappertutto che vorremmo comprare
"DEVAL", ma in bilancio non c'è un capitolo, quindi all'interno di
questa possibilità per un'operazione straordinaria per una
definizione del quadro c'è una necessità che potrebbe essere
straordinaria, quindi potrebbe essere l'occasione per meglio
definire la nostra strategia nel sistema e nel comparto elettrico.
Senza poi pensare ad altre proposte, perché, come vi ho detto,
avendo l'1%, secondo noi è bene che la società valuti delle
situazioni dove creare delle aggregazioni e valuti la possibilità
di "fare sistema". All'interno di questo quadro è evidente che tali
liquidità non sono state tesaurizzate con la logica del "mettiamo i
soldi sotto il materasso", ma sono rispondenti ad una logica molto
precisa, quindi è ingiusto dire che abbiamo delle risorse
accantonate, senza una strategia, ma è stata una scelta voluta e
una strategia che ha un suo perché.
Vorrei poi condividere qualche valutazione di tipo economico:
questi utili accantonati sono degli utili importanti e sotto alcuni
aspetti inaspettati solo per la situazione e l'evoluzione del costo
del petrolio, perché è vero che produciamo energia elettrica, ma è
vero anche che il costo dell'energia elettrica è rapportato al
costo del petrolio, quindi il kW è schizzato verso l'alto; ecco che
i margini sono molto importanti, ma se è vero questo, è vero anche
che dobbiamo fare un altro ragionamento. Non sposo le letture
apocalittiche del collega Bortot o di altre persone che vedono uno
sconvolgimento climatico, per cui fra un po' spariranno i
ghiacciai, le precipitazioni, perché ovviamente ci sono degli
andamenti; tuttavia, valuto il fenomeno con la dovuta attenzione,
quindi fra minimo deflusso, diminuzione delle precipitazioni e
tutta un'altra serie di situazioni potrebbero mortificare e non
poco i bilanci di "CVA", che, se dovesse distribuire tutti gli
utili, si troverebbe con un debito di 334 milioni e non sapere come
pagare. Rispetto a questo, a mio avviso, dovremmo essere più
prudenti circa un'attività che è un'attività di distribuzione di
utili. Capisco e all'interno di tale mozione viene dato un
indirizzo, ma fra breve cominceremo le relazioni di bilancio e il
grido di dolore non sarà solo quello dell'Assessore La Torre, ma
sarà quello di tutti, perché non solo gli artigiani - perché oggi
era l'"Artigiano Day" e allora dovevamo parlare delle leggi... -,
ma vi faccio l'elenco di tutti i capitoli che i miei colleghi
diranno che sono carenti: sociale, istruzione, opere pubbliche...
ma se viene chiesto: "dalla "CVA" mettili nell'Università", "dalla
"CVA" mettili nelle abitazioni popolari", in una logica del genere
non andiamo da nessuna parte! Diverso sarebbe un intervento
all'interno di "CVA" straordinario, del tipo: "compriamo DEVAL",
perché a quel punto c'è una strategia di comparto, oppure "facciamo
un accordo con la EMME di Torino per costruire una centrale di
cogenerazione, di teleriscaldamento", perché allora sì può esserci
un sacrificio, ma rimaniamo all'interno. Oggi come oggi, la
possibilità di distribuire delle riserve strategiche per delle
attività ordinarie ci porta a fare delle attività non condivisibili
da parte mia e da parte del Governo, quindi io sarei prudente
nell'indicare delle attività ordinarie, perché gli artigiani non
hanno bisogno solo oggi o domani... ma abbiamo un'attività che nel
tempo dovrà essere finanziata e dovremo farci fronte non con delle
operazioni straordinarie, ma all'interno di attività
sistematiche.
Introduco poi un ulteriore elemento: anche sugli interventi sul
risparmio energetico e quindi sul contributo alle famiglie dobbiamo
fare alcuni conti; i contratti che abbiamo in Regione sono quasi
100mila fra tutte le varie utenze. Se dessimo un beneficio ai
cittadini valdostani di circa 13 euro a bolletta, quindi mediamente
100 euro all'anno, immaginando 6 bollette, chiederemmo una
distribuzione di utili a "CVA" di 10 milioni di euro (20 miliardi).
Se fosse questa l'operazione, mi domando se tale sacrificio così
importante fosse così apprezzato dalla popolazione. Vi dico che
"DEVAL Energia" ha fatto un'offerta a tutti gli imprenditori con
partita IVA per avere uno sconto del 10% netto, perché a monte il
costo dell'energia viene dato con uno sconto del 15% e per
condividere dei dati. La componente dell'energia elettrica poi è
solo una parte, quindi, tramutato sul costo generale, dà uno sconto
del 10%. Volete sapere che ad oggi sono 1.300 coloro che hanno
aderito a questa proposta, ma più di 600 sono stati sollecitati con
un porta a porta, nel senso che degli agenti della "DEVAL Energia"
hanno dovuto fare un'attività capillare nei confronti degli
imprenditori con partita IVA, perché questi sottoscrivessero un
contratto dove hanno un sconto del 10%. Al di là dell'"agone"
politico, gli imprenditori rispetto a questo tema... attenzione, il
bacino degli aventi diritto è 22mila, poi dobbiamo togliere tutti
quelli che hanno delle utenze marginali, ma è per dire che da un
lato creiamo delle voragini. Diverso allora è un ragionamento che
secondo me è meritevole e che anche con "Stella Alpina" ci eravamo
impegnati a verificare per intervenire sui soggetti meno abbienti,
cioè quelli che hanno dei problemi, con interventi che possono in
qualche modo diminuire l'inquinamento e diminuire l'impatto
ambientale e quindi sì a quel punto la nostra attività ha un
significato, è un'attività che non è una liberalità alla
popolazione, ma è finalizzata rispetto a un disegno ben preciso:
sosteniamo le persone che sono in difficoltà, sosteniamo delle
iniziative che sono finalizzate a rendere la nostra aria più
pulita; allora sì ci troviamo ad utilizzare correttamente... ma i
numeri che abbiamo sono questi e quindi 10 milioni là, 4 milioni
qui, noi "in quattro e quattr'otto" andiamo in dissesto.
In conclusione dico che la mozione, pur non condividendola, pone
un problema sull'utilizzo delle riserve. Non sono così scettico
nell'immaginare un confronto anche di tipo politico in Commissione
per elaborare delle strategie che, da un lato, mi tutelino
totalmente il futuro della "CVA" e, dall'altro, valutino delle
proposte che hanno un carattere organico. Chiederei quindi la
possibilità di fare delle valutazioni in Commissione su questo
tema, se richiesto, la possibilità di fare una valutazione sui dati
e su tutte le proposte possibili, evitando di utilizzare le riserve
di "CVA" per attività di ordinaria amministrazione, che, una volta
terminata, ci lascia comunque nei pasticci.
Président
- La parole au Conseiller Bortot.
Bortot (Arc-VA)
- L'Assessore si è un po' ripreso alla
fine del suo intervento, perché all'inizio non capivo se parlava da
ragioniere, da commercialista o da Assessore; poi alla fine è
migliorato.
Il problema è questa alternanza di appelli alla prudenza
sull'utilizzo delle risorse sugli utili di "CVA" e ovviamente siamo
per la prudenza. Se l'Assessore adottasse la stessa prudenza in
altre situazioni, non sarebbe niente male! Ovviamente il mio
intervento non è neppure legato alle ultime nomine nel "CdA" di
"CVA"; stiamo parlando di cose serie ed è anche bene non fare delle
polemiche. Lei Assessore ha detto: "mi sembra normale che ci siano
degli interessi su "CVA""; ci mancherebbe altro! Rappresentiamo gli
azionisti che sono la popolazione valdostana, ci mancherebbe altro
che non avessimo degli interessi sugli utili di "CVA". Sul discorso
delle "medagliette" da parte delle forze politiche, anche qui se
volessi far polemica... ma non voglio fare polemica.
Parliamo dei dati di bilancio. Abbiamo acquistato con "CVA"
delle centrali, le ha date in gestione a "CVA"; abbiamo visto che a
fronte di un determinato investimento sono state fatte quote di
ammortamento e l'esposizione di "CVA" è di 334 milioni, mi sembra
che in pochi anni si sia ridotta notevolmente. Faccio una
parentesi: non avremmo dovuto spendere tutti quei soldi per
comprare le centrali "ENEL", perché le avevamo già pagate noi come
utenti con la bolletta a 50 e più anni, quindi quelle centrali
erano ampiamente ammortizzate, l'acqua era di nostra proprietà,
perché siamo andati a pagare 2 o 3 volte le centrali. Siccome però
dovevamo acquisirle, benissimo, siamo di "manica larga", abbiamo
acquistato le centrali. Le centrali però hanno una vita non di
alcuni anni, ma hanno una vita decennale. Praticamente, distribuito
il debito per l'acquisto delle centrali su una proiezione di decine
di anni, siamo in grado, anche alla luce delle proiezioni che tutte
le stime fanno sull'aumento del prezzo del petrolio, di capire nei
prossimi 20 anni quanto incassiamo con "CVA" e le centrali. A
fronte di proiezioni su investimenti di lunga data, non stiamo
parlando di un'auto che dopo 3 anni bisogna cambiarla, ma su
decenni, siamo in grado di fare delle proiezioni su quanto "CVA"
può incassare e rispetto ai debiti in quanti anni li possiamo
ammortizzare soprattutto sugli investimenti. Nessuno allora vieta
all'azionista di stornare quote di denaro da "CVA", l'azionista può
fare anche un altro discorso, può dire: "avete questa possibilità
di fare questi investimenti nell'arco di questi anni, quindi tali
soldi vanno investiti in questa direzione e nella vocazione di
"CVA", che è la vocazione di produrre energia". A questo punto si
può stornare una quota di utili di "CVA" sulle indicazioni date
dall'"Italia dei Valori", si possono anche prevedere delle
normative che obblighino "CVA" ad investire quote di utili nei
settori energetici rinnovabili, che non siano solo l'acqua, dato
che il convegno sul clima dell'altro giorno ha già detto che i
ghiacciai si sono già ritirati: quella sì che è una proiezione
sulla quale dobbiamo stare molto attenti! A fronte di una politica
decisa qui dentro, sulla quale sentiamo ogni giorno l'Assessore La
Torre che spinge per avere finanziamenti, siamo in grado di capire
come utilizzare gli utili di "CVA" per le coperture sugli
investimenti effettuati, sugli investimenti che fa "CVA", su quote
che possono essere investite direttamente su progetti finanziati
dalla Regione con quei soldi. In sostanza, abbiamo presentato un
piccolo emendamento alla mozione presentata dall'"Italia dei
Valori"... da "La Casa delle Libertà"... quindi siamo per
presentare l'emendamento e votare a favore della mozione.
Presidente
- La parola al Consigliere Tibaldi.
Tibaldi (CdL)
- Abbiamo notato che l'Assessore si è
particolarmente accalorato parlando di "CVA", si è creata anche
questa energia non solo elettrica, ma di altra natura che ha
portato a un certo fervore nel dibattito. Vorremmo rispondere su
punto ad alcune delle sue osservazioni che sono un po' in
contraddizione e cerchiamo di motivare il perché.
Un ragionamento generale. La Regione è una "holding" che
controlla una marea di enti variegati, con partecipazioni di
diverso tipo e consistenza, talvolta anche totalitarie, come
avviene per "CVA", dove "Finaosta" ha un controllo del 100% sul
capitale sociale. Sappiamo che alcuni di questi enti sono fuori
controllo e senza indirizzo, cito il Casinò... io non parlavo di
"Casinò 2", lungi da noi l'idea di trasformare "CVA" in un casinò,
lei ha manipolato strumentalmente delle dichiarazioni che erano
completamente diverse. Ho detto "CVA" rappresenta un "unicum" in
questa "galassia" societaria, nel senso che è l'unica che ha
prodotto ricavi e un profitto di rilievo; il Casinò è dall'altra
parte come esemplificazione, perché ogni anno a piè di lista
bisogna ricapitalizzare il capitale sociale che si è eroso a causa
delle perdite. Dicevo, cerchiamo di non imitare l'esempio del
Casinò, ma cerchiamo di trarre beneficio come Comunità valdostana;
nel primo caso la Comunità valdostana paga attraverso la Regione il
ripianamento dei deficit della casa da gioco, tanto per citare un
esempio opposto, lo ripeto, in questo caso abbiamo una società che
accumula ricchezze - con termine tecnico "riserve" -, ma che alla
fine non vengono spalmate a vantaggio della collettività. Non
chiediamo che vengano spalmate in senso populistico, cioè che pro
capite venga data una quota, ma chiediamo che vengano utilizzate
queste risorse o, meglio, una quota significativa di queste risorse
per dare energia anche allo sviluppo della nostra Regione.
Lei ha parlato di medaglie, ma nessuno di noi vuole attribuirsi
delle medaglie; ho parlato di suggestioni di diverso tipo, di
diversa natura, di diverso colore politico che sono state formulate
in quest'aula e fuori. Se si parla di piccole imprese o se si parla
di abbattimento dei costi tariffari elettrici, sono comunque
pensieri che si rivolgono a una comunità che è quella valdostana,
che tramite la Regione ha provveduto all'esborso di 780 miliardi di
lire per acquistare una porzione del comparto elettrico, perché,
come diceva l'Assessore, un'altra parte di indebitamento è a carico
di "CVA". Sono i Valdostani che hanno messo questi soldi, li hanno
messi tramite un ente che si chiama Regione, ma sono soldi dei
cittadini valdostani! Quale beneficio hanno tratto i Valdostani dal
2000 ad oggi da "CVA"? Nessuno, perché l'"Authority" per l'energia
fissa le tariffe elettriche, quindi è l'unico ente in questo
momento che è in grado di fissare i prezzi per cercare di mantenere
un certo calmiere e una certa equità fra gli Italiani. Non è giusto
che chi non ha la risorsa acqua paghi di più rispetto a noi, però è
giusto che i Valdostani paghino il sovrapprezzo termico? È giusto
che l'aumento del prezzo del petrolio non tenga conto che noi
abbiamo la ricchezza acqua e possiamo avere degli sgravi? Dove
hanno beneficiato allora i Valdostani? Non certo in termini
tariffari, perché l'incremento record che c'è stato in questi anni,
e in particolare ad inizio 2006, grava pesantemente sulle tasche
dei cittadini valdostani. Hanno beneficiato in qualche altro
termine? Non lo. Quei 1.300 tramite "DEVAL Energia" hanno contratto
un accordo più vantaggioso, cose che fra l'altro fanno anche i
consorzi idroelettrici in altre Regioni d'Italia, quindi anche qui
non è che abbiamo una specificità o una particolarità che ci
distingue dagli altri, però siamo proprietari delle centrali e
titolari a livello statutario delle nostre acque. Abbiamo una
risorsa, vogliamo portare beneficio alla Comunità? È vero,
Assessore, che lei diceva: "guardiamo tutte e due "le facce della
medaglia"; riserve per 200 milioni di euro ha accumulato finora
"CVA", 334 milioni di euro è il debito residuo", ma deve mica
saldarlo domani il debito? In primo luogo c'è un piano di
ammortamento pluriennale, poi una società che sta producendo 80
milioni di utili netti all'anno - dati che qualcuno ha comunicato
ai giornali - non è in grado di far fronte a un indebitamento
residuo di 334 milioni...
(interruzione dell'Assessore Marguerettaz, fuori
microfono)
...
vogliamo raccontarlo a chi, Assessore? Sui giornali è
scritto questo, leggo:
"CVA ha raggiunto un fatturato di 396
milioni di euro realizzando un utile netto di 81 milioni nel 2005,
per il 2006 le stime prevedono un fatturato di 460 milioni con un
utile netto di 85 milioni, in 2 anni 160 milioni di utili"
, ma
allora smentite? Nessuno smentisce!
Vi danno un "rating" doppia "A" per la liquidità esistente,
tutti i giornali locali anche "Il Sole 24Ore" hanno riportato tali
cifre e voi non le smentite? È un falso questo, oppure lei sta
bluffando? Se è un falso, allora smentisca, dica che "CVA" non è in
piena salute come i giornalisti scrivono! State allora
approfittando della buona fede di chi legge i giornali e di quello
che qualcuno di voi comunica...
(nuova interruzione dell'Assessore Marguerettaz, fuori
microfono)
...
allora lo comunichi al microfono! Non cerchiamo
medaglie, però che non le cerchi neanche "CVA", perché io penso sia
più importante avere una quota significativa di queste risorse a
beneficio della collettività che avere una medaglia del "rating"
doppia "A". Datevi quindi gli indirizzi: è possibile che la
Regione, ente di indirizzo politico su una società tramite
"Finaosta" come "CVA", non sia in grado di dire in maniera chiara:
"con queste riserve abbiamo questo piano di interventi"? Lei oggi -
e arrivo su questo punto - ha citato un insieme di interventi che
avrebbe in mente "CVA": comprare "DEVAL"...
(nuova interruzione dell'Assessore Marguerettaz, fuori
microfono)
...
allora cosa c'entra "CVA" a comprare "DEVAL"? È lei
che lo ha citato! Se è la Regione che comprerà "DEVAL", cosa
c'entrano le riserve accantonate da "CVA", ce lo spieghi! "ENEL"
non ha esercitato l'opzione di vendita, abbiamo fatto noi
un'interpellanza qualche mese fa e ha detto:
"purtroppo ENEL non
è interessata a vendere, almeno in questo momento"
, però chissà
come mai esce fuori dal cilindro come un coniglio adesso. Dice
allora: "ci servono questi soldi per comprare DEVAL"... sto
semplicemente argomentando e facendo considerazioni su quello che
lei ci ha raccontato.
Abbattere la diga del Beauregard... di chi è la diga del
Beauregard? È della Regione, è di "CVA"? A chi compete, lo
sappiamo? È della "CVA", quindi c'è la previsione di abbattere la
diga del Beauregard da parte di "CVA"? Abbiamo fatto anche lì
un'interpellanza, non potete raccontarci una volta una cosa e poi
un'altra cosa; ci risulta che vi siate opposti. Adesso
l'abbattimento della diga del Beauregard diventa una ragione per
cui le risorse devono essere conservate. Costruire 2 centrali e
potenziarne altre 2 e questo... non siamo a conoscenza di progetti
specifici, ma di intenzioni e oltre non possiamo dire. Assessore,
ribadisco: comprare "DEVAL", abbattere la diga del Beauregard,
costruire 2 centrali e potenziarne altre 2, dobbiamo fare tutte
queste cose domani? Domani mattina dobbiamo impegnare 200 milioni
di riserve per iniziare a fare queste cose? Non prendiamoci in
giro!
Una società che produce quegli utili ha una capacità di
assorbimento di questi tipi di investimento che possono essere
tranquillamente dilazionati non dico nel lungo, ma nel medio
periodo. Noi allora abbiamo osato come gruppo consiliare di
formulare alcune indicazioni, degli indirizzi, senza avere la
presunzione né di attribuirci delle medaglie, né di voler
considerare questi indirizzi assolutamente prioritari, ma noi
abbiamo osato farlo. Vorremmo sapere voi come Esecutivo che cosa
osate fare per questa società, oppure se lasciate tesaurizzare
questo immenso capitale senza che si sappia bene cosa si farà un
domani di tale capitale. È un paradosso, il bilancio regionale
comincia a soffrire e soffrirà sempre più negli anni a venire,
perché l'Europa ci taglia e l'Italia non ha più denaro e noi
dobbiamo inventarci come rimpinguare i capitoli di bilancio. Non
dico di sprecare le risorse accumulate, investiamole,
utilizziamole; chi le utilizza? Il vantaggio è per pochi così
tesaurizzato e non va a beneficio di una comunità, noi non siamo
d'accordo!
Abbiate il coraggio di fare scelte politiche più intraprendenti,
non possiamo fermarci, Assessore, a dei "bla bla" che, fra l'altro,
lei, commercialista, persona di intelletto e di cultura, non può
propinarci così, con argomentazioni talmente fasulle che non si
reggono in pieni neppure da sole. Sono argomentazioni insostenibili
da parte sua, Assessore, e dette da una persona intelligente e di
cultura come lei sono un'offesa a questo consesso. Le chiediamo, se
questa mozione non va bene, di attivarsi per portare in aula un
piano di interventi di "CVA" affinché si sappia queste riserve in
quale direzione verranno impiegate, altrimenti qui si stanno
prendendo in giro i Valdostani e ribadisco che di benefici i
Valdostani da "CVA" non ne hanno ancora ottenuti.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Brevemente per alcune precisazioni.
Non posso stare dietro a tutti gli articoli di giornale o a tutte
le dichiarazioni che vengono fatte per smentire o non smentire. Le
voglio solo leggere... lascio da parte il 2001 che era solo una
porzione e così le faccio anche una considerazione sull'evoluzione
dell'utile... nel 2002 ci sono stati 37,794 milioni, nel 2003
46,819 milioni, nel 2004 47,865 milioni, nel 2005 50,542 milioni;
se "andiamo" come gruppo "CVA" e quindi mettiamo le partecipazioni,
abbiamo qualcosa in più, nel senso che il 2005 è 51,926 milioni e
così via; questo serva da smentita e per dare dei dati che possono
essere perlomeno condivisi. Rispetto a questo, non voglio far
cambiare le idee a nessuno, ma ribadire che l'intervento sulla diga
del Beauregard è stato oggetto di una riunione all'interno del
Comitato della protezione civile e in quelle attività e nella
deliberazione di recepimento della Giunta regionale si è stabilito
che "CVA" è soggetto attuatore dell'intervento, quindi nessuno le
ha detto una cosa diversa. Ovviamente ci opponiamo
all'abbattimento, ma non ci opponiamo al fatto che ci debba essere
un intervento di salvaguardia, quindi sono cose diverse. Quando si
equivoca può darsi che si sia anche in malafede, ripeto: ci
opponiamo all'abbattimento, ma l'intervento di messa in sicurezza è
stato accettato addirittura all'interno di una deliberazione con
tanto di riunione.
Le strategie sull'acquisto di "DEVAL" sono delle strategie e ho
avuto modo di dirlo nell'ambito delle interpellanze fatte, che sin
dall'inizio prevedevano la possibilità di comprare il 100% della
distribuzione. Allora l'opzione scritta nell'accordo quadro era
un'opzione che poteva essere scritta solo in quel modo ed era
"ENEL" che aveva la facoltà di vendere e, rispetto a questa
facoltà, "ENEL" non intendeva esercitare quella opzione di vendita.
Ciò non di meno abbiamo manifestato noi una volontà di acquisto,
che è una cosa diversa, che ovviamente deve sposarsi con la
disponibilità di "ENEL" di vendere e così è stato. Oggi c'è un
gruppo di lavoro che, congiunto ENEL-Regione - per la Regione
"Finaosta" -, fa una valutazione sul valore, dopodiché bisognerà
verificare se c'è la possibilità di chiudere. Rispetto a questo la
strategia, non è la strategia di "CVA", ma è quella
dell'Amministrazione regionale che, per far fronte a un evento
straordinario, potrebbe utilizzare delle disponibilità in modo
straordinario: ecco perché contesto una logica dove noi pian piano
dissanguiamo una società, per far fronte a delle attività ordinarie
che devono gravare ordinariamente sul bilancio regionale, non
possiamo essere come quei nobili decadenti che giorno dopo giorno
utilizzano il loro patrimonio per arrivare in una situazione di
completa miseria. Il ragionamento quindi è un ragionamento di altro
genere: oggi diamo agli artigiani, domani diamo ai commercianti,
poi, quando non ci sono più riserve, abbiamo "DEVAL" e "CVA" che,
in virtù di un'inversione del costo del petrolio, piuttosto che
altre soluzioni... ma voi sapete che negli ultimi 5 anni l'offerta
dal punto di vista della produzione elettrica è aumentata
sensibilmente, perché in quel settore si stanno concentrando
investimenti importantissimi nell'ambito della cogenerazione e del
teleriscaldamento? Rispetto alle situazioni di "black out" di 3
anni fa, non ci siamo più, non perché siamo più bravi, ma perché
hanno fatto molte nuove centrali e nel giro di poco tempo ci
saranno delle situazioni di maggior produzione rispetto ad oggi e
per le leggi di mercato il prezzo diminuirà. Se diminuisce il
prezzo, le soddisfazioni dal punto di vista societario saranno
diverse rispetto a quelle di oggi. Nel momento in cui lei fa delle
operazioni dove si abitua ad avere un certo tipo di riscontro,
probabilmente avremo delle difficoltà a fare degli investimenti,
perché "Fitch" ha detto che c'è la doppia "A" solo perché ci sono
queste riserve, anzi "Fitch" ha riscontrato un'estrema debolezza
dal punto di vista societario, perché abbiamo l'1%, quindi, dal
punto di vista strategico, evidenzia che siamo "a rimorchio" delle
leggi di mercato. Essendo particolarmente remunerativo, il settore
sta avendo degli importanti investimenti. Io mi accaloro sempre,
non è che è un argomento diverso dagli altri; le voglio solo dire
che, rispetto a degli interventi di questo tipo, amerei di più una
discussione corretta organica con dati alla mano, piuttosto che la
ricerca di un titolo sul giornale, dove si dica: "diamo i soldi ai
Valdostani". Bravi, ma chi non lo sarebbe! Da quel punto di vista,
però ritengo che non si faccia un gran servizio alla Regione
autonoma Valle d'Aosta.
Si dà atto che dalle ore 18,04 presiede il Vicepresidente
Lanièce.
Presidente
- La parola al Consigliere Bortot, per secondo
intervento.
Bortot (Arc-VA)
- Contesto il fatto che qui non si
facciano gli interessi della Valle d'Aosta e che essi li faccia
solo l'Assessore con "CVA". Non capisco perché si scaldi tanto,
stiamo parlando di denaro degli azionisti e noi rappresentiamo gli
azionisti. Se fosse vera la logica dell'Assessore Marguerettaz,
spiegatemi il perché è stata fatta la convenzione con il
Politecnico di Torino per l'investimento di ricerca sull'idrogeno
fatto a Chamois...
(interruzione dell'Assessore Marguerettaz, fuori
microfono)
... sì che va bene e con la stessa logica va bene quello che
stiamo proponendo con questa mozione, solo che quella cosa può
darsi che ci ha pensato lei e allora va bene, siccome alle altre ci
pensiamo noi, non dovrebbero andare bene, ma noi non stiamo
proponendo degli investimenti su delle aziende valdostane?
Facciamo un altro esempio: pannelli fotovoltaici, spiegatemi
perché bisogna fare la sede nuova di "CVA" a Châtillon
immobilizzando tanti soldi quando dovevano servire per ammortizzare
gli investimenti fatti per comprare le centrali? Perché abbiamo
immobilizzato dei soldi lì, se la logica è quella del risparmio
dell'Assessore che ha una visione catastrofica? La prudenza va
bene, ma le cose non possono andare a senso unico, questo è il
discorso. Se proponiamo che parte dei soldi vengano investiti per
sostenere aziende che producono sistemi per fonti energetiche
rinnovabili, che è quello che vuol fare questo Governo con
l'Assessore La Torre, cosa c'è di male di utilizzare i nostri
soldi? Altrimenti "CVA" è una bella cassaforte e sopra quella
cassaforte le mani ce le devono mettere solo alcuni personaggi.
Quello che non volevo introdurre prima lo introduco adesso. Abbiamo
nominato a "CVA" un "CdA"... l'azionista ha diritto di dire al
"CdA" come si deve comportare per la gestione di questa azienda sì
o no? Qui riapro una questione che ho sollevato altre volte ed è il
ruolo propositivo di queste aziende e ci metto "Finaosta", perché è
troppo comodo dare soldi a tutti, risanare debiti, trovarci esposti
in diecimila situazioni e finisce lì! Quand'è che queste aziende
hanno della progettualità nell'utilizzare gli utili e i denari che
gli assegniamo? Progettualità non vuol dire solo intervenire quando
l'Assessore o il Governo dice: "pagate Tizio o pagate Sempronio",
se poi i soldi non tornano a casa, comunque la responsabilità è
della maggioranza del Consiglio regionale! Stiamo parlando di
queste cose, Assessore, tanto per essere chiari! Certo che siamo
d'accordo sull'operazione di acquisto di una quota, chi ha detto
che dobbiamo acquistare il 100% di "DEVAL"? Basta il 2% per avere
il 51%, quindi impiegheremo pochissimi soldi...
(nuova interruzione dell'Assessore Marguerettaz, fuori
microfono)
... sì, ma scusate, chi è che ha voluto la liberalizzazione e la
privatizzazione dell'"ENEL"? È vero o non che ci sono quote di
"ENEL" in giro per il mondo che si possono acquistare? Risponda,
Assessore!
Marguerettaz
(fuori microfono)
- ... dice cose che
mi fanno rabbrividire: il 2% secondo lei me lo vendono perché sono
bello?
Squarzino
(fuori microfono)
- ... sì!
Bortot (Arc-VA)
- ... non pensavo di dover insegnare
all'Assessore Marguerettaz il suo mestiere. Di solito i
commercialisti e "Finaosta" mettono insieme delle aziende e poi
decidono che assieme comprano un bene. Per comprare questo bene
decidono di spartirsi le quote di un'offerta pubblica da fare su
"ENEL" e a quel punto mettiamo che la Regione di questa serie di
imprenditori messi insieme da "Finaosta" acquisti il 10%, sarà
sempre più del 2, ma non è ancora il 51%. Non tornano i conti? No,
non tornano; certo, quando non si vuole farli tornare...
Ripeto: se la politica di "Finaosta" fosse propositiva e
progettuale, ci si potrebbe anche "imbarcare" in politiche di
questo genere e trovare i soldi per farlo. Scusate, perché
"Finaosta" tira fuori i soldi per comprare il "Billia"? È un
progetto, uno lo può condividere o meno, ma è un progetto, non si
sa se va a buon fine e se tutte le accortezze che ha riferito
l'Assessore Marguerettaz per "CVA" le ha adottate per quel tipo di
operazione, però allora non venga a fare la morale al Consigliere
Tibaldi e non si scandalizzi perché abbiamo chiesto di autorizzare
gli organi sociali della medesima società a deliberare lo storno di
una quota significativa. Capirei se avessimo messo il 100%, ma
abbiamo messo una quota significativa, abbiamo anche aggiunto un
emendamento che riguarda la vocazione di "CVA", cioè investire
questi soldi in pannelli fotovoltaici. Chi ha visto quel palazzo
che ha costruito "CVA" a Châtillon? Ha i pannelli fotovoltaici sì o
no? E perché "CVA" con i nostri soldi sì e il Consigliere Bortot
con i soldi di "CVA", che sono anche suoi, no? In ogni caso ci
prendiamo l'impegno di arrivare con una proposta di legge in
quest'aula, su dei progetti, su delle convenzioni, su come usare i
soldi di "CVA", perché quello che non ha detto l'Assessore - che è
molto bravo, sa tutti i dati a memoria e non smentisce i giornali -
dove sono investiti in questo momento gli utili di "CVA"; proviamo
a chiederglieli? Mentre a noi mancano i soldi sulla sanità e sulla
casa che lui ha citato ironicamente, noi abbiamo i nostri soldi
investiti sui mercati finanziari, perché i soldi fanno soldi e
dobbiamo chiudere gli occhi se sono investiti a tagliar foreste, a
far lavorare bambini nell'industria delle armi o nell'industria
chimica! Lì non ci si può "ficcare il naso", l'importante è che i
soldi non sono sporchi, basta che producano utili. Se poi gli utili
non vengono investiti, allora la morale qui dentro, quello che deve
decidere è il Consiglio, è come decidere di utilizzare una parte
dei denari che sono della collettività valdostana. Non è tenerli in
"CVA" o toglierli, è se in questo momento è opportuno con le
progettualità, con il costo del petrolio e con le prospettive
sull'acqua che abbiamo fare accantonamenti di quel tipo e non
investirli, perché uno dei presupposti dei commercialisti è dire
agli azionisti - che saremmo noi -: "guarda che sarebbe utile che
investi in questo settore innovativo, perché fra 10 anni le fonti
energetiche rinnovabili, con il costo del petrolio che salirà,
diventeranno produttive". Un Assessore commercialista che fa questo
discorso va benissimo, ma un Assessore commercialista che vuol
tenere i soldi in tasca a "CVA" non mi sta bene.
Si dà atto che dalle ore 18,12 riassume la Presidenza il
Presidente Perron.
Président
- Est-ce que je peux fermer la discussion
générale?
La discussion générale est fermée.
La parole au Conseiller Rini, pour déclaration de vote.
Rini (GM)
- Per dichiarazione di voto. L'"operazione
ENEL", come è stato più volte dichiarato e documentato non a caso,
è stato un ottimo investimento, è stata una scelta giusta. Gli
introiti sono per fortuna elevati e in un momento di crisi come
quello che stiamo attraversando mi sembra ragionevole destinare una
parte di queste risorse per rimpinguare il bilancio regionale senza
con questo dissanguare "CVA" come teme l'Assessore. Sicuramente con
queste risorse si potrà aiutare, come hanno ipotizzato i
Consiglieri del gruppo "La Casa delle Libertà", le piccole imprese
locali, che sono uno dei pilastri della nostra economia, come pure
altri settori altrettanto importanti che necessitano di aiuti, come
l'agricoltura, il turismo, il commercio, la sanità e altri ancora.
Immagino che, visti gli introiti elevati che ci sono in "CVA", non
sarebbe male poter anche cercare di influire sulle bollette
elettriche che ogni famiglia paga ogni 2 mesi. Condivido perciò la
mozione che in questo momento preconizza aiuti alle piccole imprese
locali, ma che può dare il via ad altri interventi in futuro.
Voterò perciò a favore e vorrei che questo voto non venisse
strumentalizzato, ma credo veramente in quello che ho detto.
Presidente
- Pongo in votazione l'emendamento del
Consigliere Bortot, che recita:
Emendamento
Punto 2 del dispositivo "impegna" dopo "imprese locali"
aggiungere: "e per produzione di sistemi di fonti energetiche
rinnovabili".
Consiglieri presenti: 30
Votanti e favorevoli: 7
Astenuti: 23 (Borre, Cerise, Cesal, Comé, Ferraris, Fey, Fiou,
Fontana Carmela, Fosson, Isabellon, La Torre, Lavoyer, Maquignaz,
Marguerettaz, Ottoz, Pastoret, Perron, Praduroux, Salzone,
Stacchetti, Vicquéry, Viérin Adriana, Viérin Marco)
Il Consiglio non approva.
Presidente
- Pongo in votazione la mozione:
Consiglieri presenti: 30
Votanti e favorevoli: 7
Astenuti: 23 (Borre, Cerise, Cesal, Comé, Ferraris, Fey, Fiou,
Fontana Carmela, Fosson, Isabellon, La Torre, Lavoyer, Maquignaz,
Marguerettaz, Ottoz, Pastoret, Perron, Praduroux, Salzone,
Stacchetti, Vicquéry, Viérin Adriana, Viérin Marco)
Il Consiglio non approva.
