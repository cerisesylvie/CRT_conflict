Classificazione
EDILIZIA
Edilizia pubblica



Oggetto del Consiglio n. 1500 del 5 ottobre 2005 - Resoconto
OGGETTO N. 1500/XII - Ritardi nell'esecuzione dei lavori di
ristrutturazione dell'ex Cinema Splendor. (Interpellanza)
Interpellanza
Richiamate le precedenti iniziative ispettive sul tema dei
ritardi accumulati in riferimento a lavori di ristrutturazione
dell'ex-cinema Splendor di Aosta;
Appreso che recentemente, a seguito delle proteste degli
esercenti e degli abitanti della zona, penalizzati dal perdurante
stato di degrado della struttura, l'Assessore competente ha
incontrato i firmatari di una petizione per "rassicurarli" circa la
ripresa e l'ultimazione dei lavori;
Ritenuto che la questione, stante la sua evidente rilevanza
pubblica, meriti una comunicazione in Consiglio regionale;
il sottoscritto Consigliere regionale
Interpella
l'Assessore competente per sapere:
1) quali sono i motivi che hanno provocato ulteriori ritardi
nell'esecuzione dei lavori presso l'ex-cinema "Splendor" di
Aosta;
2) quando i lavori saranno ripresi ed ultimati;
3) come l'Amministrazione intenda tutelare e rendere fruibili
i reperti archeologici emersi nel corso dei lavori;
4) se verranno in qualche modo attenuati i disagi degli
operatori commerciali e degli abitanti della zona.
F.to: Curtaz
Presidente - La parola al Consigliere Curtaz.
Curtaz (Arc-VA) - Non illustro l'iniziativa.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Vi autorizzo a propormi per il "Gabibbo" perché è
una storia infinita. Credo che non vi siano ulteriori ritardi, in
ogni caso tali lavori ricordo che sono stati sospesi in data 6
ottobre 2004, perché avevamo deciso e si era reso necessario rifare
completamente la progettazione dell'opera. Questa riprogettazione,
adesso che è già completata per via dell'acquisizione di tutti i
pareri e le autorizzazioni richieste, si era resa necessaria
perché, a seguito di tutta quella esplorazione di tipo
archeologico, che aveva durato tanto tempo, è stata imposta dalla
Sovrintendenza, giustamente perché si tratta di reperti di alto
valore... la tutela di due aree: una di tali aree si trova
all'esterno dell'edifico e l'altra esattamente in corrispondenza
del parco, e questo ha imposto la rigenerazione di tutta una serie
di iniziative per fare in modo che tale abside di alto pregio
storico venga preservata. Non solo dovranno essere salvaguardate,
ma l'intento è anche quello di valorizzarle, questo sarà possibile
per quella esterna attraverso una copertura in vetro e per quella
interna attraverso un accesso che la renderà visibile.
In data 16 novembre 2004 è arrivata da parte della
Sovrintendenza la necessaria autorizzazione a proseguire i lavori
edili. Sono state imposte alcune prescrizioni non solo rivolte a
preservare questi reperti a lavori ultimati, ma anche durante la
fase di realizzazione delle opere ed è quello che sta facendo in
questo momento l'impresa, cioè mettere al sicuro tutti questi
reperti da eventuali incidenti che possono avvenire. Nel mese di
luglio dell'anno scorso, in applicazione dell'ordinanza di
protezione civile relativa alle aree sismiche e nell'intento di
rendere compatibili alcune opere, in particolare quelle destinate
ad ospitare il pubblico, si è proceduto a dare incarico al
direttore lavori di fare la verifica sismica. Questa verifica ha
dato dei risultati negativi, per cui si è dovuto progettare e
saranno prescritti alle imprese degli interventi di tipo
strutturale intesi a rafforzare le vecchie strutture portanti in
cemento armato, in modo che l'opera risulti compatibile con la
normativa antisismica quando i lavori saranno ultimati.
Vi sono due tempi - questo lo avevo già avuto modo di spiegare
quando abbiamo incontrato i firmatari di una petizione -: i lavori
sono già ricominciati, ma non i lavori di ristrutturazione o di
avanzamento edilizio, ma quei lavori preordinati a mettere il
cantiere in sicurezza non solo per quanto riguarda la normativa
anti-infortunistica, ma a mettere in sicurezza i reperti
archeologici ritrovati, in modo che la Sovrintendenza possa con una
liberatoria dire che il cantiere può proseguire. Questa fase
dovrebbe durare da qui alla fine dell'anno, dopodiché l'impresa
potrà riprendere i lavori. Abbiamo chiesto in questa fase di fare
in modo che tale cantiere sia reso più presentabile, che vi sia un
occultamento delle parti più brutte per rendere meno penalizzante
da un punto di vista paesaggistico questo cantiere. Il programma
cronologico che è stato concordato con l'impresa prevede che i
lavori di ultimazione, considerato che i lavori veri e propri
dovrebbero partire terminata questa fase, da qui a 2 mesi circa,
saranno fatti entro la fine del 2007.
Alla terza domanda credo di aver risposto già: questa è una
prescrizione da parte della Sovrintendenza, l'impresa adesso sta
provvedendo e sarà la Sovrintendenza che farà la liberatoria,
dicendo questi lavori ci stanno bene per poter avviare il
cantiere.
Quarto punto: qui l'Amministrazione regionale non può fare
molto, i lavori più penalizzanti, che creavano polveri e rumori,
sono già stati fatti perché erano connaturati con l'operazione di
demolizione, quindi l'attività di cantiere è ridotta al minimo,
sono gli accessi e, se riusciamo ad attenuare l'impatto visivo, il
cantiere dovrebbe essere reso più accettabile, dopodiché mi aspetto
il "Gabibbo"...
Presidente - La parola al Consigliere Curtaz.
Curtaz (Arc-VA) - Non so se il "Gabibbo" dovesse venire da lei o
da qualche altro rispetto a questa vicenda, a mio giudizio dovrebbe
venire da lei per altre vicende e da qualcun altro per questa.
Di fronte a tale vicenda non si può dire di essere soddisfatti,
visto quello che è successo in questi anni, anche se devo dire che,
rispetto a precedenti iniziative che avevamo assunto come gruppo e
ad iniziative anche di altri gruppi - penso alla tenacia con la
quale il collega Lanièce ha interrogato la Giunta su questa vicenda
-, diciamo che qualche spiraglio si comincia a vedere. Speriamo che
sia la volta buona, perché mi ricordo da parte sua e dei suoi
predecessori delle date di ultimazione lavori... alla fine finivamo
gli interventi con qualche ironia sull'inaugurazione... perché non
è mai successo niente.
Voglio fare due osservazioni: una di carattere specifico e
l'altra di carattere generale. La prima: noi insistiamo molto sul
concetto di fruibilità di questi reperti; giustamente lei ha
rilevato come i reperti archeologici si situino in parte
all'interno e in parte all'esterno, credo che, per quanto riguarda
la parte esterna, sia più agevole la fruibilità attraverso
un'idonea copertura che consenta la visione del reperto.
Probabilmente vi saranno maggiori difficoltà per quanto concerne la
parte interna, ma noi insistiamo affinché, con tutti gli
accorgimenti tecnici necessari, questa parte interna sia fruibile,
perché diventa un ulteriore "atout" che questa struttura avrà in
riferimento alla possibilità di valorizzazione del sito e anche di
fruibilità per i cittadini e i turisti di un pezzo della nostra
storia; quindi massima attenzione in fase di progettazione e
realizzazione a questa possibilità di fruizione dei reperti.
In secondo luogo possiamo trarre un insegnamento da questa
vicenda. A mio giudizio non si può più progettare come si è
progettato in tale occasione: dobbiamo metterci nell'ottica,
soprattutto quando si opera all'interno della cinta muraria
dell'Aosta romana, di fare prima degli adeguati sondaggi e poi
delle progettazioni, anche per evitare perdite di tempo, spreco di
denaro pubblico. Se non vi è un cambio di mentalità progettuale,
credo che questo caso non rimarrà isolato, ma andremo a ricorrerne
altri e sarebbe un peccato perché la vicenda dello "Splendor" è una
vicenda che non può che essere spiacevole, che ha comportato per
gli enti pubblici un enorme dispendio di denaro con risultati
finora nulli.
