Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 1636 del 16 novembre 2000 - Resoconto
OGGETTO N. 1636/XI Problematiche concernenti lo stabile
"Palazzo Cogne" di proprietà regionale. (Interpellanza)
Interpellanza Venuti a conoscenza delle problematiche
riguardanti lo stabile "Palazzo Cogne" situato in Corso
Battaglione;
Verificato lo stato di degrado dello stabile e
l’incuria che l’Amministrazione
regionale ha al riguardo dello stesso;
Preso atto che tale stabile è di proprietà della Regione ormai
da circa dieci anni e che in base al D.L. 490/99 lo stesso edificio
e sotto tutela;
Visto che tale stabile è occupato oltre che da diverse
associazioni di volontariato, da strutture regionali quali
l’Irrsae/Vallée d’Aoste Structure e
al piano terra da alcune attività commerciali;
Constatato che lo stato attuale dell’edificio
potrebbe costituire un serio pericolo per gli utenti e i pedoni che
transitano sotto il porticato oltre ai disagi e danni che
comportano le infiltrazioni d’acqua;
Venuti a conoscenza che sono stati assegnati negli anni passati
degli incarichi a dei tecnici per il recupero totale dello
stabile;
i sottoscritti Consiglieri regionali
Interpellano
la Giunta regionale per conoscere:
1) se e quali interventi manutentivi sono stati programmati
nell’immediato;
2) se esiste un progetto di riconversione totale dello stabile,
e in caso di risposta positiva quali sono le modalità di intervento
e quali sono gli intendimenti della Giunta in merito alla futura
destinazione di tale stabile.
F.to: Comé - Marguerettaz - Lanièce - Viérin M.
Président
La parole au Conseiller Comé.
Comé (Aut)
La presentazione di questa interpellanza è
legata allo stato di fatiscenza nel quale versa l'immobile chiamato
Palazzo Cogne nonché anche il nostro interesse di conoscere quali
siano gli intendimenti dell'Esecutivo riguardanti il presente e il
futuro dell'immobile suddetto. Questo immobile è di proprietà
dell'Amministrazione regionale da circa una decina d'anni visto che
lo stesso faceva parte di un pacchetto completo di proprietà
dell'ex Cogne.
Sin dall'inizio è stato constatato lo stato di degrado nel quale
versava l'immobile e l'Amministrazione regionale ha realizzato
durante questi anni già una serie di interventi manutentivi e di
messa in sicurezza degli impianti ciononostante lo stabile
necessita ancora di una serie di ristrutturazioni, quali ad esempio
il cornicione del cortile, la situazione dei negozi commerciali che
stanno al piano terreno.
Questo ci fa pensare che non possiamo sperare che i privati
cittadini siano così sensibili al problema e intervengano a loro
spese per recuperare quanto è recuperabile dei propri edifici se
poi l'amministrazione pubblica non interviene.
Siamo a conoscenza del fatto che immediatamente dopo l'acquisto
l'Amministrazione regionale aveva conferito un incarico per il
recupero del palazzo e, visto che il progetto preliminare è stato
consegnato, vorremmo sapere se esiste l'intendimento di seguire le
indicazioni contenute nel progetto preliminare, soprattutto quale
sarà l'eventuale destinazione futura di tale stabile, se cioè vi
saranno ancora accolte le associazioni di volontariato che lì hanno
attualmente la loro sede o se l'Esecutivo ha altri intendimenti al
riguardo del futuro del Palazzo Cogne.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Non credo si possa parlare di degrado e di
incuria dell'Amministrazione in relazione al Palazzo Cogne.
Infatti, dal 1991 data in cui l'Amministrazione è diventata
proprietaria ad oggi sono stati realizzati numerosi interventi di
manutenzione. Abbiamo investito lì 1.593 milioni per interventi su
impianti tecnologici, rivestimenti, adeguamento dei locali a piano
terreno, secondo piano e quinto piano, adeguamento dei locali al
terzo piano, adeguamento dei locali al piano ammezzato, adeguamento
dei locali destinati all'Ufficio mostre siti al secondo piano,
rifacimento dei terrazzi, scale, tinteggiature, adeguamento servizi
igienici, uscite di sicurezza delle palestre, rifacimento impianto
elettrico CRAL e aula musica.
Si può affermare che i locali occupati sono in grado di
garantire un'adeguata sicurezza e una buona funzionalità in quanto
sia gli impianti elettrici che la segnalazione dei percorsi di
esodo sono stati completamente rifatti come peraltro l'adeguamento
dei rispettivi servizi igienici. In relazione invece all'utilizzo
futuro e ai lavori definitivi di ristrutturazione l'intervento è
ricompreso nel programma regionale di previsione dei lavori
pubblici per il triennio 2000-2002 e, compatibilmente con la
riprogrammazione che saremo chiamati a fare, vedremo di attivarlo
quanto prima tenuto conto che si tratta di un intervento stimato in
oltre 10 miliardi di lire.
Il primo affidamento di incarico, propedeutico alla
progettazione per la ristrutturazione, risale al 1992 e prevedeva
la stesura di un rilievo statico architettonico finalizzato a
valutarne la fruibilità per eventuali future utilizzazioni. Nel
1994 la Giunta ha affidato l'incarico per la progettazione di
massima delle opere edili e strutturali necessarie per la
ristrutturazione.
Il progetto non ha ottenuto l'approvazione della Direzione
tutela del patrimonio culturale che ha espresso parere negativo
alla realizzazione dei lavori in progetto. Attualmente è in corso
lo svolgimento della procedura di appalto per l'affidamento dei
servizi per l'adeguamento della progettazione di massima acquisita
alle indicazioni della Direzione tutela del patrimonio e per la
redazione dei successivi livelli di progettazione definitiva ed
esecutiva.
Il progetto di massima ha avuto come criterio ispiratore quello
di recuperare la piena funzionalità dell'edificio conservandone e
potenziandone la vocazione di centro per le attività
socio-culturali, l'associazionismo e lo svago.
Gli interventi progettuali previsti si articolano in due
tipologie principali: di tipo strutturale e relative modifiche che
interessano lo stabile nel suo insieme e che implicano la
realizzazione dei manufatti e la demolizione di strutture esistenti
e di ridistribuzione funzionale, riguardanti la nuova suddivisione
degli spazi interni e comportano modifiche di minore entità.
Gli interventi strutturali sono mirati ad ottenere un agevole e
razionale accesso a tutti i locali dell'edificio nel rispetto delle
normative vigenti. Con tali interventi l'edificio si troverà ad
avere due vani scala con ascensori coassiali entrambi accessibili a
portatori di handicap e in regola con le norme relative alle
strutture pubbliche. La soppressione del vano scale esistente
renderà possibile una più razionale distribuzione degli spazi
interni.
Il secondo aspetto, di tipo strutturale, riguarda il corpo di
fabbrica a nord sottostante al terrazzo attualmente disposto su due
piani di cui uno seminterrato. In tale porzione di fabbricato
trovano posto locali attualmente utilizzati dalle corali e dai
gruppi musicali con gran parte del volume disponibile, specie
quello al piano seminterrato, inutilizzato. Per conservare la
destinazione d'uso di tali volumi ed incrementare le potenzialità
si prevede di eliminare la suddivisione in diversi ambienti con
contemporanea eliminazione di parte del solaio e del piano
terra.
Nel volume unico così ricavato sarà allocato un auditorium con
tribuna inclinata della capacità di 380 posti e un palco di 70
metri quadri. Le caratteristiche dimensionali di tale struttura lo
renderebbero idoneo a una grande varietà di utilizzi.
La parte di fabbricato sottostante al cortile, completamente
interrata, è attualmente suddivisa in locali adibiti a magazzini e
depositi quasi completamente inutilizzati. In questi volumi,
collegati all'esterno da bocche di lupo esistenti e separati
dall'auditorium con la realizzazione di rampe inclinate, troveranno
posto i locali tecnici per gli impianti del complesso.
Nell'ambito della riorganizzazione funzionale dello stabile,
tenendo conto degli interventi strutturali previsti, si è cercato
di risolvere anche il problema costituito dalla presenza di alcune
attività commerciali la cui rilocalizzazione risulterebbe alquanto
ardua. È stato pertanto individuata una soluzione che
ridimensionando i volumi occupati da alcune delle attività
presenti, compatibilmente con la possibilità di continuare
l'esercizio, razionalizzano la distribuzione spaziale dei volumi,
prevedendo di eseguire gli interventi senza interrompere le
attività commerciali o limitando al massimo le interruzioni.
Concludendo, quindi, voglio dire che con gli interventi previsti
nel progetto lo stabile cosiddetto "ex Palazzo Cogne" riassume e
potenzia tutte quelle caratteristiche che negli anni passati lo
avevano posto al centro della vita socio-culturale della città.
Président
La parole au Conseiller Comé.
Comé (Aut)
Ringrazio l'Assessore, però devo dire che su
una mia richiesta l'Assessore non ha risposto. La mia interpellanza
era indirizzata per cercare di conoscere quali erano gli interventi
manutentivi che l'Assessorato intende realizzare nell'immediato e
questa è una richiesta portata avanti dai fruitori del Palazzo
Cogne.
È vero lei mi ha elencato tutta una serie di lavori, già fatti,
per una spesa pari a 1.500 milioni ed è quella che avevo
riconosciuto anch'io nell'illustrazione dell'interpellanza, quindi
chiedo all'Assessore che si adoperi affinché vengano messe in
sicurezza alcune parti dello stabile e soprattutto che vengano
risolti quei problemi che sono stati richiesti dalle persone che
attualmente stanno utilizzando il Palazzo Cogne. Per quanto
riguarda invece la destinazione futura, sono soddisfatto della
risposta dell'Assessore.
