Classificazione
AMBIENTE
Stoccaggio e smaltimento rifiuti



Oggetto del Consiglio n. 2610 del 4 aprile 2007 - Resoconto
OGGETTO N. 2610/XII - Perseguimento dell'obiettivo di
riduzione della produzione di rifiuti urbani.
(Interpellanza)
Interpellanza
Appreso dagli organi di stampa che il 20 marzo 2007 è stato
rinnovato l'Accordo COREPLA, Valeco e RAVA per riconoscere il
Centro regionale di trattamento dei rifiuti urbani quale
piattaforma CONAI (Consorzio Nazionale Imballaggi) di stoccaggio
dei rifiuti valorizzabili;
Preso atto delle dichiarazioni dell'Assessore regionale al
Territorio, Ambiente e Opere Pubbliche nelle quali si esprimeva
viva soddisfazione per la conquista del primo posto della Valle
d'Aosta come produttore di rifiuti plastici da destinare alla
valorizzazione;
Considerata la DGR n. 543 del 28/2/05 di integrazione del
Piano regionale di gestione dei rifiuti nel quale venivano
approvati due programmi, il primo finalizzato alla riduzione della
produzione dei rifiuti e il secondo finalizzato alla riduzione dei
rifiuti biodegradabili da avviare in discarica;
Ricordato che la nostra Regione in tema di produzione di
rifiuti urbani è passata da 70.539.460 tonnellate nel 2005 a
71.399.234 tonnellate nel 2006;
il sottoscritto Consigliere regionale
Interpella
l'Assessore competente per sapere:
1) quali sono state le azioni e le iniziative messe in atto
dall'approvazione delle integrazioni per ridurre la quantità dei
rifiuti prodotti e di quelli biodegradabili da avviare alla
discarica;
2) come il Governo regionale intende operare per il
raggiungimento dell'obiettivo di riduzione della produzione
generale e quindi pro capite dei rifiuti urbani.
F.to: Venturella
Presidente
- La parola al Consigliere Venturella.
Venturella (Arc-VA)
- Abbiamo tutti letto i lanci di
agenzia e gli articoli sul presunto record che la Valle d'Aosta ha
rispetto alle altre Regioni, sulla plastica avviata al recupero
nell'anno 2006, pare - dice l'articolista - 1.935.000 kg. di
produzione totale, quindi tutte le dichiarazioni di soddisfazione
da parte del Governo regionale e mi pare anche della "Corepla" che
affermavano la Valle d'Aosta essere al 1° posto in tutta
Italia.
Ora però non è detto che questo record possa essere definito
completamente positivo, perché sappiamo benissimo - e questo lo
dicono le direttive della CE concernenti i rifiuti - che il 1°
obiettivo non è quello di aumentare la percentuale di raccolta
differenziata, ma è quello di ridurre la produzione di rifiuti, ed
io facendo un piccolo conto tra l'altro preso dai dati forniti
dall'Assessorato, ho notato che dal 2005 al 2006, pur aumentando la
raccolta differenziata, è aumentata la produzione totale di rifiuti
di 800mila tonnellate, quindi vi è stato un aumento. Il 28 febbraio
2005 con deliberazione n. 543, in cui si diceva di aggiornare il
piano regionale dei rifiuti del 2003, 2 dei 3 programmi erano
quelli finalizzati alla riduzione della produzione dei rifiuti e
alla riduzione dei rifiuti biodegradabili da avviare in discarica.
Noto con estremo dispiacere che tutto quello che vi era scritto
rispetto alle misure amministrative, rispetto alle misure
tariffarie, rispetto alle misure rivolte alla riduzione e alle
misure amministrative, se vi è stato un aumento della produzione
dei rifiuti, queste o non sono state percorse o non hanno avuto il
dovuto successo.
Chiediamo quindi all'Assessore competente di spiegarci quali
sono state le iniziative messe in atto per ridurre la quantità di
rifiuti, destinate non per essere la Regione in cui vi è questo
presunto record della produzione procapite di plastiche destinate
al recupero, ma per realmente ridurre la quantità dei rifiuti
prodotti e poi, come nel caso in cui non si sia fatto nulla, poco o
punto perché ce lo dicono i dati - se si passa da 70 milioni di
tonnellate a 71 milioni vuol dire che c'è un aumento globale dei
rifiuti -, come il Governo regionale intende operare.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
-Vede, collega Venturella, pare quasi che
nelle righe della sua interpellanza ci sia una sorta di censura,
una sorta di irritazione nei confronti del fatto che qualcuno ha
detto che siamo stati bravi, naturalmente rivolti alla popolazione
della Valle d'Aosta, non certo dell'Assessorato, ma al sistema
Valle d'Aosta, e che abbiamo raggiunto il traguardo di essere, per
quanto riguarda la raccolta della plastica, i più virtuosi. Posso
capirlo che questo irriti, anche perché dall'altra parte è vostra
abitudine tutte le volte citarci in classifica come fra i peggiori
d'Italia in fatto di raccolta differenziata.
Io sto qui, come spettatore, a guardare come alle vostre
dichiarazioni arrivano le smentite da parte di altre sedi molto più
qualificate della mia, quindi sono spettatore e nemmeno più attore.
Mi compiaccio per il fatto che però sono altri a smentirmi. Per
quello che mi riguarda lo farò, anche perché lei non ha fatto
un'analisi veritiera, d'altra parte non me lo sarei neanche
aspettato! Avevo già specificato nell'interrogazione del 7 marzo
2007 che dall'analisi dei dati riportati nel programma regionale
per la riduzione dei rifiuti biodegradabili da avviare in
discarica, che è stato approvato con deliberazione n. 543/2005 -
peraltro anche questa è stata un'iniziativa molto originale perché
non c'era scritto da alcuna parte che dovevamo fare un atto
amministrativo in questo senso, lo abbiamo voluto fare proprio per
significare la volontà di fare un'azione in questa direzione -
possiamo rilevare una bassa presenza della sostanza organica nel
rifiuto differenziato. È vero, il dato non è riferibile a un
comportamento meritorio, ma è connaturato con la realtà demografica
della regione. Abbiamo una popolazione di 37 abitanti a kmq. con
una forte ruralità e presenza di abitazioni singole, e questo
facilita una sorta di compostaggio domestico sia pure molto
artigianale che, di fatto, finisce per contribuire alla diminuzione
della frazione organica nei rifiuti domestici. Dall'esame delle
analisi merceologiche è stato rilevato che nei periodi di massimo
flusso turistico la presenza della frazione organica nel rifiuto
tende a ridursi percentualmente, perché c'è un corrispondente
aumento percentuale degli imballaggi. È vero che la raccolta
differenziata non ha modificato in modo significativo la
percentuale della frazione organica del rifiuto indifferenziato, e
questo semmai conferma questa costante che è dovuta a una presenza
di produzione di compostaggio domestico della frazione
organica.
Vorrei richiamare, qui, lo studio comparativo fra i sistemi di
trattamento e smaltimento dei rifiuti in Valle d'Aosta, che abbiamo
consegnato al Presidente della III Commissione di cui verrà reso
edotto a breve termine, fra l'altro studio fatto a seguito di un
sollecito e di un mandato del Consiglio regionale, in particolare
alcuni passaggi che mi sembrano interessanti riprendendo quello che
ha detto lei, cioè che il decreto legislativo n. 36 pone alle
Regioni degli obiettivi di riduzione della frazione organica
presente nei rifiuti urbani, destinati allo smaltimento in
discarica, e vorrei richiamare questi obiettivi per capire qual è
l'esatta posizione della nostra Regione, al di là della solita
demagogia. Entro i 5 anni dall'entrata in vigore del decreto -
entro il 27 marzo 2008 - i rifiuti organici biodegradabili devono
essere inferiori a 173 kg./anno per abitante, entro 8 anni - entro
il 27 marzo 2011 - questi devono diventare 115 kg./anno abitante e
poi entro 15 anni - entro il 2018 - siamo a 81 kg./anno abitante:
questi sono i limiti imposti dal decreto legislativo.
Se andiamo a vedere qual è la situazione della Valle d'Aosta,
c'è un dato che smentisce quello che lei ha detto, perché noi, nel
2005, eravamo a 153 kg./anno abitante. Come da prescrizione del
decreto, eravamo cioè 18 kg. al di sotto del limite stabilito per
il 2008 dal decreto. Nel 2006 siamo scesi a 142,5 kg./anno
abitante, quindi in un anno abbiamo perso 10 kg.. Vedete che siamo
non in un comportamento meritorio, ma eccellente, tanto che se
immaginiamo questa regressione costante, da qui al 2011 dovremmo
avere un quantitativo di rifiuti biodegradabile abitante di 112
kg., cioè 3 kg in meno alla prescrizione prevista dal decreto
ministeriale. Questi non sono dati che mi invento, ma sono dati che
vengono fuori e che lei potrà vedere ben tabulati; quindi siamo ben
al di sotto delle parametrazioni che sono state imposte. Non è
questo un motivo per sedersi, tant'è vero che stiamo guardando con
molta attenzione e con l'intenzione di riprenderlo - e presto
arriverà in Consiglio la legge sui rifiuti e vedrà che ci sarà un
passaggio appositamente dedicato - a quelle esperienze e
soprattutto a quelle forme di sperimentazione che stanno facendo il
Comune di La Salle e la Comunità montana della Valle del Lys, per
capire se c'è lo spazio per aprire una raccolta differenziata solo
al biodegradabile, in maniera corretta, perché si tratta di materia
molto delicata.
Vede, collega Venturella, per quanto riguarda l'aumento dei
rifiuti, purtroppo dobbiamo constatare che in Regione c'è stato un
aumento di produzione dei rifiuti. C'è un piccolo particolare che
lei ha omesso di dire, che cioè in Valle d'Aosta la crescita dei
rifiuti è stata dell'1%, quando a livello nazionale la stessa
crescita è stata del 3%, comprese le Regioni dove siete voi al
Governo; quindi se si lancia l'accusa dicendo che i rifiuti sono
aumentati... ma la produzione dei rifiuti è una costante... siamo
riusciti in qualche modo a contenerla all'1% a fronte di un dato
nazionale che dà 3 volte tanto, quindi per onestà sarebbe stato
opportuno farla questa citazione che, in termini assoluti, sì, è
cresciuto, ma meno di quanto sia il "trend" a livello nazionale:
questo sta a dimostrare che c'è, anche qui, un comportamento
positivo.
Bisogna poi essere molto attenti a come si passano certi
messaggi, perché se il rifiuto aumenta, ma proporzionalmente
aumenta anche la quantità di rifiuto che posso destinare al riciclo
e al riutilizzo, il danno capisce che non è grave, non sarà
positivo, ma non è grave; è invece molto grave quando abbiamo un
incremento di rifiuti al quale non corrisponde una quantità di
rifiuti che può essere destinata al riutilizzo, perché quella va
destinata in discarica. Allora sono queste le sfaccettature che il
problema offre e che vanno esaminate per quelle che sono,
altrimenti se si utilizzano i dati in valore assoluto, si lanciano
delle accuse anche gratuite. Ho detto questo perché il sistema
della produzione e ancor più della commercializzazione di molti
prodotti destinati al consumo, sempre più subiscono un processo di
confezionamento, allora è importante che tutto quello che è il
rifiuto e che consegue a questo processo di incartamento, eccetera,
sia intercettato alla fonte, attraverso quelle azioni
intercettandolo ai centri commerciali, punti vendita, eccetera, e
lì sia selezionato per essere destinato al riutilizzo.
Evidentemente se è un "trend" quello di fare questa procedura,
avremo, sì, un aumento del rifiuto, ma che non finisce in
discarica... finisce in altra sede, quindi si attiva un circolo
virtuoso per rapporto a una diminuzione che invece denuncia una
quantità minore di rifiuto che viene destinato semplicemente alla
discarica.
Continueremo con le campagne di sensibilizzazione e di
formazione e continueremo con quelle azioni che oggi sono previste
dal piano regionale dei rifiuti, la cui applicazione compete alle
Comunità montane e al Comune di Aosta; presto avremo la legge
regionale che ci consentirà di operare con altre leve per
perseguire quell'obiettivo che riteniamo primario: quello della
riduzione dei rifiuti, obiettivo che in Valle d'Aosta è stato
parzialmente ottenuto dal momento che abbiamo una percentuale di
crescita che è la più bassa d'Italia.
Presidente
- La parola al Consigliere Venturella.
Venturella (Arc-VA)
- Vede, Assessore, non voglio mettere
in dubbio la sua onestà e buona fede in quello che lei dice, però
mi permetta di dire una cosa.
Non so con quale calcolatrice avete fatto i conti, ma qualcosa
non torna e mi spiego. Credo che a chi ha fatto i conti
un'assegnazione simpatica alla decima bolgia dell'8° cerchio
dell'inferno potrebbe calzare, perché la deliberazione che citavamo
entrambi del febbraio 2005 si riferisce ai due dati: 120mila
abitanti e 152.000 popolazione equivalente, contando il fatto che
ad agosto si possono raggiungere anche punte di 241.000 presenze e
tutti i conti, sia nel piano futuro che passato, dice la
deliberazione devono essere fatti con la popolazione
equivalente.
Mi sono fatto due conti: chiedendomi se ciò che era presente nei
lanci di agenzia e negli articoli era giusto. Abbiamo prodotto nel
2006 1.935.000 kg. di plastica destinata al recupero, e ciò ci ha
fatto balzare a 15 kg. per abitante, e diceva lei nella conferenza
stampa abbiamo scavalcato la Lombardia e il Veneto, ma se faccio i
conti 1.935.000 diviso la popolazione equivalente non mi dà 15 kg.
abitante, ma mi dà 12,7; e se dico che i conti devono essere fatti
su 152.000 vuol dire che qualcuno dovrà pur finire nella decima
bolgia dell'8° cerchio, perché hanno un po' pasticciato con i dati,
in quanto in prima battuta viene utilizzato il 120.000 in alcuni
casi, in seconda battuta, in altri casi, viene utilizzato il
152.000. Mi dovete allora spiegare quando utilizzate gli abitanti
effettivi o gli abitanti equivalenti, altrimenti non vi è
corrispondenza e questo lo denuncio in Consiglio regionale, perché
facendo i conti, noi, non siamo a 15 kg. abitante, ma siamo dietro
la Lombardia e dietro al Veneto. Forse vi sarà stato un errore, ma
fare due conti, una divisione, cioè 1.935 diviso 152, fa 12,7 e non
15!
Tutte le produzioni che lei ha riferito sono poi calcolate, come
dice la deliberazione, su 152.000 e non su 120.000: ecco perché
credo che, come la prima interrogazione che avevamo fatto
sull'analisi merceologica quando lei mi aveva fornito dati che non
collimavano con quelli forniti 15 giorni prima, neanche in questo
caso vi sono dati che collimano. Chissà con lo Studio "Genon e
Ziviani" cosa ci capiterà... gli ho dato una scorsa veloce oggi e
allora non ci obbligate a fare i conti con la calcolatrice, perché
non è che non ci fidiamo di lei, io mi fido in quanto riconosco in
lei una persona forte delle sue convinzioni, ma questi conti non
tornano come non tornavano quelli di un mese fa!
Cosa bisognava fare per diminuire di 3/4 o 4/5 o anche 5/6 il
conferimento in discarica dei rifiuti anche quelli biodegradabili?
Bisogna passare dall'iniqua tassa al sistema tariffario, ma non
tariffa di conferimento in discarica come ogni tanto vedo in
qualche deliberazione, no... dalla tassa chiamata un tempo "TARSU"
bisogna passare alla tariffa, perché la tassa comunale sui rifiuti
è un provvedimento che è una vera gabella perché colpisce i mq. e
non i soggetti che producono i rifiuti.
Annuncio già che, come gruppo, stiamo presentando una proposta
di regolamento generale che dia le direttive ai sub-Ato per
sostituire da una data che dovrebbe essere la più vicina possibile
la tassa con la tariffa. Qui ho l'esempio del Comune Villafranca
d'Asti che, nel giro di 6 mesi, è passato da una raccolta
differenziata del 21% a un'altra che ha sfiorato l'80%, perché ha
introdotto il sistema della tariffa legata alla reale produzione
dei rifiuti indifferenziati: ecco perché d'ora in poi saremo sempre
attenti a far sì che ciò che è stato scritto il 28 febbraio 2005
venga finalmente applicato.
