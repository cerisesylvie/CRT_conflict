Classificazione
AMBIENTE
INDUSTRIA


Resoconto integrale del dibattito dell'aula
Oggetto del Consiglio n. 1740 del 20 dicembre 2000 - Resoconto
OGGETTO N. 1740/XI Presenza di sostanze pericolose per la
salute nell’area "Cogne" interessata recentemente da
un incendio. (Interpellanza)
Interpellanza
Preso atto dell’incendio
scoppiato il 28 novembre 2000 nel reparto "decappaggio" della Cogne
Acciai Speciali, dove sono collocate vasche contenenti acidi per il
trattamento dell’acciaio "grezzo";
Ritenendo che nelle vasche vuote incendiate fossero presenti
residui di acidi necessari per la lavorazione;
Constatata la presenza di un'alta colonna di fumo provocata
dalla combustione di materie plastiche;
Considerato che momentanee condizioni meteorologiche hanno
evitato che il fumo si propagasse nelle zone abitate, arrecando
disturbi alla salute;
Considerando che nelle zone interessate dagli incendi sono
depositate tonnellate di acidi che, se fossero state coinvolte
nell’incendio, avrebbero provocato un disastro
ambientale con gravi conseguenze per la salute dei cittadini;
Avendo appreso che i vigili del fuoco giunti tempestivamente nel
luogo non erano muniti di maschera antigas;
Dato che l’incendio è scoppiato in una zona già
interessata dall’alluvione;
Tenuto conto che i depositi contenenti acido fluoridico,
solforico ed altri acidi forti sono collocati a ridosso di zone
densamente abitate;
i sottoscritti Consiglieri regionali
Interpellano
gli Assessori competenti per sapere:
1) quali sono, per quanto di loro conoscenza, le cause
dell’incendio;
2) se è vero che nelle vasche, se pure vuote, erano rimaste
tracce di acidi e quali sono i risultati
dell’analisi del fumo;
3) se non ritengano che la presenza di depositi di acido
solforico, di acido fluoridrico e di altri acidi forti in zona a
ridosso di centri abitati sia fonte di costante pericolo e quali
misure di sicurezza intendano prendere al riguardo;
4) cosa intendono fare per prevenire il verificarsi di altri
simili eventi o di possibili più gravi incendi.
F.to: Squarzino Secondina - Beneforti - Curtaz
Président
La parole à la Conseillère Squarzino
Secondina.
Squarzino (PVA-cU)
Credo che martedì 28 novembre molti
abbiano avuto possibilità di vedere una colonna di fumo nero che si
è alzata all’improvviso nel cielo di Aosta: era
scoppiato un incendio alla Cogne Acciai Speciali nel reparto
decapaggio, reparto questo, ormai lo abbiamo imparato, dove sono
collocate vasche che contengono acidi per il trattamento
dell’acciaio grezzo e già quel giorno in Consiglio,
lo ricordavo, chi si è affacciato alla finestra per vedere il fumo
ha sentito in gola come un pizzicore fastidioso e acre.
La colonna di fumo si è alzata diritta in alto e la sensazione
di pizzicore è scomparsa perché tutta l’aria
inquinata era all’interno di questa colonna di
fumo.
Nel giro di poche ore tutto è tornato normale, però abbiamo
visto come ci sia stata una specie di esplosione improvvisa e qui
ho alcune foto che documentano molto bene come sia stato qualcosa
di improvviso e come il vento poi abbia incolonnato tutto il fumo
verso l'alto.
Dicevo che nel giro di poche ore tutto è tornato normale. Il
giorno successivo gli organi di informazione hanno rassicurato la
popolazione che non era successo nulla di grave: i capannoni
bruciati non erano in funzionamento perché il reparto era stato
chiuso in seguito all’alluvione; le vasche
all’interno dei capannoni erano vuote e il materiale
bruciato che era all’origine di quelle fiamme nere
era un materiale di plastica Moplen, che - a quanto dice
l’azienda costruttrice - è un materiale che anche se
bruciato non produce fumi dannosi alla salute e infatti le
centraline che registrano la qualità dell’aria,
quelle che sono in funzione, non hanno neanche questa volta
rilevato significativi dati alterati della qualità
dell’aria.
Tutto era ed è sotto controllo: questo il messaggio rassicurante
che è stato fornito alla popolazione. Può darsi che sia vero, ma
alcuni dubbi ci rimangono. Uso il plurale perché
l’interpellanza è stata firmata da tutti e tre i
membri del gruppo consiliare.
Primo dubbio: chi può assicurare che nelle vasche svuotate non
fossero rimaste tracce di acidi? Questa è una delle domande poste
nell'interpellanza. Ricordo che si tratta di acidi molto forti, fra
questi l’acido fluoridrico e l’acido
solforico, la cui presenza potrebbe spiegare quella sensazione di
irritazione alla gola che molti hanno provato.
Secondo dubbio: accanto al reparto bruciato sono depositate
tonnellate di acido fluoridrico e di acido solforico. Il dubbio che
ci poniamo è questo: e se le fiamme si fossero propagate a questi
depositi?
Il pericolo esisteva tant’è vero che i vigili del
fuoco si sono preoccupati, non dico innanzitutto, ma in modo
speciale, di raffreddare queste vasche con forti gettiti
d’acqua. Con la terza domanda chiediamo se non si
ritenga che la presenza di depositi di acido solforico, di acido
fluoridrico e di altri acidi forti a ridosso di centri abitati non
possa essere fonte di costante pericolo.
Per fortuna possiamo dire è andato tutto bene per una serie di
concause favorevoli: la prima, quella cui accennavo poc'anzi,
deriva dal fatto che le vasche erano state svuotate; la seconda è
relativa ad una situazione meteorologica che ha portato in alto più
di mille metri questa colonna di fumo, ma se questa colonna di fumo
si fosse dispersa sull’abitato, cosa sarebbe
successo?
Quindi il problema esiste: non è sufficiente dire che tutto si è
risolto per il meglio, che dobbiamo stare tranquilli, che è andata
bene, che non ci sono motivi di preoccupazione.
Riteniamo che questo incendio alla Cogne è stato per così dire
un'avvisaglia di possibili pericoli che ci sono in quella zona:
pertanto chiediamo come ultima domanda cosa si intende fare per
prevenire il verificarsi di altri simili eventi o il verificarsi di
altri possibili, speriamo di no, più gravi incendi.
C’è anche una prima domanda che riguarda le cause
dell’incendio, non lo so se ci sono già elementi
nuovi rispetto al niente che per ora è apparso sugli organi di
informazione.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Il decreto legislativo n. 626/1994 sancisce
all’articolo 23 che la vigilanza
sull’applicazione della legislazione in materia di
sicurezza e salute nei luoghi di lavoro è svolta dal Dipartimento
di prevenzione dell’USL e per quanto di specifica
competenza dal Corpo nazionale dei vigili del fuoco.
Il datore di lavoro ha l’obbligo fra
l’altro di redigere una relazione sulla valutazione
dei rischi per la sicurezza e la salute durante il lavoro e di
individuare le misure di prevenzione e protezione conseguenti
(articolo 4 dello stesso decreto legislativo).
Il datore di lavoro organizza inoltre all’interno
dell’azienda il servizio di prevenzione e protezione
(articolo 8) che è obbligatorio in particolare per le aziende ad
alto rischio e quelle con oltre 200 lavoratori dipendenti. I
compiti del servizio di prevenzione e protezione sono descritti
invece nell’articolo 9. Gli articoli 12 e 13 del
decreto riguardano la prevenzione incendi, in particolare il datore
di lavoro deve organizzare i necessari rapporti con i servizi
pubblici competenti in materia di pronto soccorso, salvataggio,
lotta antincendio e gestione dell’emergenza.
Ciò detto e precisato che alle quattro domande solo il datore di
lavoro può rispondere, se non in parte alla seconda del punto 2 a
cui daremo una risposta, abbiamo chiesto alla Cogne Acciai Speciali
di rispondere puntualmente alle domande che sono state poste e la
risposta testualmente è la seguente:
"Le cause dell’incendio non sono ancora state
determinate, sono in corso gli accertamenti del caso. Dopo
l’evento alluvionale del 15 ottobre 2000, prevedendo
un periodo di inattività del reparto abbastanza lungo, le vasche
erano state svuotate e lavate con acqua. Al momento
dell’incendio pertanto non vi erano residui presenti
all’interno delle stesse. Essendovi la necessità di
ricostruire sia l’impianto di decapaggio che parte
dei depositi di sostanze chimiche, verranno adottati tutti i
provvedimenti necessari nel pieno rispetto della normativa di legge
al fine di garantire un adeguato livello di sicurezza. La Cogne
Acciai Speciali rientra nella direttiva n. 96/82/CEE (il cosiddetto
"Seveso 2" per intenderci) attuativa del decreto legislativo n.
334/1999 e ha inoltrato le comunicazioni previste nella direttiva
stessa nel mese di ottobre 2000, esattamente in data 10 ottobre
dell’anno.
Relativamente al reparto interessato
dall’incendio la sostanza rientrante nella direttiva
di cui sopra è l’acido fluoridrico; lo stesso, come
la maggior parte delle sostanze chimiche, può costituire pericolo.
In considerazione però delle modalità di utilizzo e delle
caratteristiche delle aree di stoccaggio e degli impianti
produttivi nonché delle misure di sicurezza adottate, la
probabilità di rischio è mantenuta a livelli assolutamente
compatibili con la dislocazione dello stabilimento. Si provvederà
inoltre a verificare periodicamente la possibilità di elevare
ulteriormente gli standard di sicurezza in base alle evoluzioni
tecniche nel campo specifico".
Chiusa la citazione della Cogne.
Per quanto concerne la seconda parte del punto 2
dell'interpellanza, si fa presente che il controllo della qualità
dell’aria nella città di Aosta viene realizzato
attraverso un sistema complesso che fa capo alla rete regionale di
monitoraggio dell’inquinamento atmosferico.
Nei dati rilevati dalle centraline dislocate in vari punti della
città di Aosta: piazza Plouves, piazza della Repubblica e Teatro
Romano non sono stati rilevati il giorno
dell’incidente incrementi significativi delle
concentrazioni inquinanti monitorate.
Anche i valori ricavati dal monitoraggio effettuato con il
laboratorio mobile installato alle ore 18,00 del 28 novembre, il
giorno dell’incidente, presso la palestra del
quartiere Dora, hanno evidenziato gli stessi andamenti delle
concentrazioni misurate presso piazza Plouves e caratteristici
dell’orario e del periodo.
Nella tabella che ho qui davanti e che non sto a leggere sono
riportati i valori medi di concentrazione in aria del particolato
totale (PTS), del particolato fine (PM10), degli idrocarburi
policlinici aromatici (IPA), del monossido di carbonio (CO), del
biossido di azoto (NO2), del biossido di zolfo (SO2) rilevati dalla
centralina di piazza Plouves i giorni 27 e 28, al momento
dell’incidente, cioè durante
l’incendio e il 29 novembre dalle ore 15,00 alle ore
16,00 e dalle ore 16,00 alle ore 17,00.
Segue tutta la tabella per le tre date. Come si può notare le
concentrazioni di inquinanti non variano significativamente nel
tempo anzi nel giorno 28 novembre non si sono verificati incrementi
delle concentrazioni degli inquinanti monitorati e le variazioni
giornaliere sono simili a quelle degli altri giorni della
settimana, per esempio il monossido di carbonio il 27, cioè il
giorno precedente, era di 3.11, mentre il giorno
dell’incendio era di 2.87;
l’idrocarburo, che è poi quello che conta, era di
82.8 rispetto a 83.5; il biossido 31.5 il giorno precedente e 23.2
il giorno seguente e così il 29, cioè c’è un
andamento costante per dire che non c’è stata
nessuna modifica sostanziale legata
all’incendio.
Si riportano inoltre i risultati delle analisi di tre filtri
forniti da Bonifiche Valle d’Aosta, società
cooperativa a responsabilità limitata nell’ambito di
controlli che la società sta effettuando per valutare
l’impatto del cantiere nel corso dei lavori di
costruzione della nuova circolazione di Aosta.
Su tali filtri sono state determinate le concentrazioni di
polveri totali sospese, PTS e di IPA (idrocarburi), anche in questo
caso i valori medi e giornalieri delle concentrazioni di PTS
(polveri totali sospese) sono dello stesso ordine di grandezza di
quelli derivati dalla centralina di monitoraggio di qualità
dell’aria di piazza Plouves.
Le concentrazioni medie giornaliere degli idrocarburi sono
risultate invece leggermente superiori a quelle riscontrate in
piazza Plouves. A rigore queste concentrazioni non potrebbero
essere confrontate fra di loro, in quanto le due serie di dati si
riferiscono a luoghi diversi e sono state ottenute con metodi di
campionamento ed analisi differenti.
Ciononostante le concentrazioni rilevate in prossimità dello
stabilimento non hanno subito un incremento elevato nella giornata
in cui si è verificato l’evento incidentale.
Questo per rispondere a quali sono i risultati
dell’analisi del fumo.
Non ho altro da aggiungere perché, pur nella sua sinteticità, la
Cogne ha risposto alle quattro domande che sono pervenute.
Posso concludere dicendo che sia il collega Ferraris che il
sottoscritto che si sono recati immediatamente in loco per fortuna
non hanno avuto questa sensazione di irritazione che la Consigliera
dice di aver provato, comunque il messaggio rassicurante che è
stato dato è stato rilasciato a ragion veduta alla presenza dei
tecnici dell’ARPA, dei vigili del fuoco e dei
responsabili della sicurezza.
Nel merito del contenuto dell'interpellanza, come ho detto, la
Cogne ha trasmesso solo in data 10 ottobre, ma aveva tempo un anno
dalla data di entrata in vigore del "Seveso 2", una voluminosa
documentazione che riguarda l’articolo 6 del n. 334
e che concerne le schede di informazione sui rischi di incidente
rilevanti per i cittadini e per i lavoratori che deve essere
valutata attentamente nella commissione tecnica, la quale darà le
sue indicazioni di livello tecnico.
È una materia complessa questa dell’applicazione
del "Seveso 2" che ancora deve essere fatta in un contesto generale
di grosse incertezze giuridiche.
Ho qui un testo scientifico di un ingegnere, Edoardo Galatola,
che scrive sul "Sole 24Ore", ambiente e sicurezza, e che critica
fortemente il decreto legislativo n. 334/1999, "decreto Seveso" sia
per la sua difficoltà applicativa, sia per la sua applicazione
concreta.
Ripeto, è materia nuova molto complessa; di certo vi è che
spetta all'industria e ai datori di lavoro porre in essere tutte le
misure di sicurezza.
Noi a posteriori non abbiamo nessuna possibilità di smentire o
confermare le affermazioni della ditta perché se questa ci dice che
le vasche erano state svuotate in conseguenza
dell’alluvione, dobbiamo prenderne atto.
Come si sia sviluppato l’incendio, i vigili del
fuoco ci confermano che è aperta un'inchiesta, ma non hanno
indicazioni precise da fornirci ad oggi.
Président
La parole à la Conseillère Squarzino
Secondina.
Squarzino (PVA-cU)
Speravo, Assessore, che ci fosse da
parte sua e da parte anche della Giunta che lei rappresenta,
un'attenzione maggiore a quello che è successo. Secondo me, qui si
sta ancora una volta banalizzando e sottovalutando un
incidente.
Non voglio fare nessun paragone esplicito con
l’alluvione perché ciascuno di noi implicitamente lo
fa; ma qui per nostra fortuna, nostra come popolazione di Aosta e
come responsabili politici e come comunità turistica, è andato
tutto bene, ripeto per una serie favorevole di concause, ma poteva
benissimo succedere qualcosa di molto più grave. Sarebbe stato
sufficiente che ci fosse una diversa situazione meteorologica che
non avesse fatto salire in alto quella colonna di fumo.
Certo che chi è andato lì vicino non ha sentito i fumi
irritanti, lo chieda anche ai tecnici dell’ARPA il
perché e le diranno che chi era vicino all'incendio sotto la
colonna, non poteva respirare i fumi della colonna. Hanno respirato
i fumi della colonna i primi che hanno respirato nel momento in cui
è iniziato l’incendio.
È chiaro che tutti coloro che si trovavano in questa colonna di
fumo, che sembra un cono d’ombra, hanno respirato
quei fumi che non fanno bene alla salute, questo è sicuro.
C’è stato un inquinamento acuto, quindi un
fenomeno molto grave e possiamo dire che per fortuna è andata
bene.
Quello che non vedo, Assessore, nel suo intervento è questa
attenzione alla situazione e non vedo neanche da parte sua e della
Giunta la preoccupazione di chiedersi cosa si può fare adesso
perché non capiti più. Lasciamo stare le commissioni che sono
commissioni tecniche, ma dal punto di vista politico lei deve avere
questa preoccupazione, deve chiedere alla commissione di sapere
esattamente tutta la tipologia di rischi che questa azienda
comporta.
L’acciaieria, che è stata costruita nel tempo
vicino al centro abitato, oggi non sarebbe più costruita accanto
alla città. Non dico che bisogna smantellare la Cogne, dico però
che se questa acciaieria è vicino alla città, dentro il centro
abitato, allora bisogna moltiplicare ulteriormente le attenzioni.
Ci sono tonnellate di acidi forti, di acidi pericolosi a poche
centinaia di metri dalle case e rispetto a questo non so se ci sono
stati o se ci saranno tutti gli indispensabili dispositivi di
sicurezza.
Ancora, al momento attuale, con acciaierie in centro città,
occorre un'azione politica forte per chiedere, pretendere che
vengano utilizzate tecnologie non inquinanti o meno inquinanti,
altrimenti questo pericolo può ripetersi.
Fino a pochi anni fa, eravamo abituati a pensare ai pericoli
come cose che magari capitavano ad altri; poi purtroppo abbiamo
assistito all'incidente nel tunnel, siamo stati colpiti
dall'alluvione: cose che pensavamo imprevedibili sono invece
successe e proprio a noi.
Credo che questo incendio sia un'avvisaglia, provvidenziale
aggiungo io, di quello che potrebbe capitare se fin da subito non
vengono individuati tutti i possibili rischi.
Un'acciaieria in mezzo al deserto certo che deve prevenire i
rischi, anche soprattutto per i lavoratori, ma un'acciaieria in
mezzo alla città deve osservare una serie di prevenzioni molto più
raffinate. Questa attenzione io non l’ho
registrata?
(interruzione dell’Assessore Vicquéry, fuori
microfono)
? non era solo pathos. Chiedo che ci sia questa attenzione, anzi
fra non molto torneremo a chiedere precisi dati. A me non basta che
mi faccia vedere una relazione, Assessore, perché anche stamani lei
mi ha detto giustamente che l’azienda aveva sempre
rispettato la norma, però abbiamo visto che in concreto questo non
era avvenuto.
Quando ho chiesto dei dati precisi, rispetto all'informazione,
per esempio, abbiamo visto che non c’è stata. Allora
una cosa è affermare, altra cosa è verificare se quello che si è
affermato è avvenuto. Questo è il problema, Assessore, e su questo
chiedo a lei, alla Giunta intera, in particolare
all’Assessore all'industria, un'attenzione
speciale.
