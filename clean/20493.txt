Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 503 del 25 marzo 2004 - Resoconto
OGGETTO N. 503/XII - Interventi per il recepimento da parte del
Parlamento italiano dei protocolli previsti dalla Convenzione delle
Alpi. (Approvazione di mozione)
Mozione
Premesso che, ai fini della tutela delle Alpi, tutti gli
Stati europei con una parte del territorio situato nelle Alpi hanno
stipulato un Accordo internazionale denominato "Convenzione delle
Alpi";
Ricordato che la "Convenzione delle Alpi" è stata
sottoscritta il 7 novembre 1991 ed è stata successivamente
ratificata da tutti gli otto Stati sottoscrittori nonché
dall'Unione Europea;
Ricordato altresì che, al fine di dare attuazione ai principi
della Convenzione delle Alpi, sono stati elaborati otto protocolli
sottoscritti da tutti gli Stati e dall'Unione Europea;
Evidenziato che fra i Protocolli della Convenzione delle Alpi
ve n'è uno, il Protocollo Trasporti, che ha come obiettivo la
riduzione degli effetti negativi e dei rischi determinati da un
eccesso di traffico transalpino ed intralpino;
Constatato che il Parlamento italiano non ha ancora
ratificato il Protocollo trasporti;
Evidenziata l'importanza di date attuazione al Protocollo
trasporti e di effettuare scelte in materia di trasporti coerenti
con tale Protocollo;
Il Consiglio regionale
Delibera
che la Regione Valle d'Aosta opera le proprie scelte in
materia di trasporti in sintonia e coerenza con i contenuti del
Protocollo trasporti della Convenzione delle Alpi allegato alla
presente mozione
Impegna
la Giunta regionale ad assumere gli opportuni provvedimenti
affinché gli uffici, gli organismi, i comitati e le conferenze
della Regione Autonoma Valle d'Aosta nella formulazione di pareri e
nella formulazione di atti si ispirino ai principi ed ai contenuti
del Protocollo trasporti;
Impegna
i parlamentari valdostani ad attivare le iniziative opportune
affinché il Parlamento italiano
completi al più presto
l'iter di ratifica di tutti in Protocolli della Convenzione delle
Alpi
Delibera
di trasmettere copia della presente deliberazione ai
Presidenti dei Consigli regionali e delle Province Autonome
dell'arco alpino nonché ai capigruppo della Camera dei Deputati e
del Senato della Repubblica.
F.to: Riccarand - Curtaz - Squarzino Secondina
Allegato
(omissis)
Président - La parole au Conseiller Riccarand.
Riccarand (Arc-VA) - Con questa mozione abbiamo voluto portare
all'attenzione del Consiglio la Convenzione alpina, l'accordo
internazionale che è intervenuto fra 8 paesi europei che hanno il
territorio sulle Alpi, più l'Unione Europea e i protocolli
attuativi della Convenzione alpina, in particolare il Protocollo
Trasporti, che è stato sottoscritto dai paesi che hanno territorio
sulle Alpi e che attualmente è in corso di ratifica nei diversi
stati.
La Convenzione alpina, che è un accordo internazionale per la
protezione delle Alpi, si attua operativamente soprattutto
attraverso una serie di protocolli, ce ne sono 8 che riguardano
diversi settori della società, del territorio, e poi ce ne sono 2
che riguardano: uno, la composizione delle controversie ed uno, che
riguarda in particolare il Principato di Monaco. Si tratta di
protocolli che indicano dei principi a cui bisogna attenersi, da
parte degli stati, ma anche da parte degli enti territoriali
facenti parte degli stati che hanno sottoscritto e ratificato
questi protocolli, e riguardano aspetti che vanno dalla
pianificazione territoriale, all'agricoltura di montagna, la
protezione della natura e la tutela del paesaggio, la forestazione,
il turismo, la difesa del suolo, l'energia. Infine, l'ultimo dei
protocolli redatto e sottoscritto in ordine di tempo, il protocollo
trasporti, che è stato sottoscritto a Lucerna il 31 ottobre 2000. È
arrivato ultimo in ordine di tempo non perché sia il meno
importante, ma perché è stato il più complesso su cui trovare
l'accordo degli 8 stati che hanno territorio sul versante
alpino.
Ora, finalmente, nell'ottobre 2000 tutti gli 8 stati europei
hanno sottoscritto il Protocollo Trasporti della "Convenzione delle
Alpi": questo, però, per entrare pienamente in vigore nei singoli
stati deve avere una ratifica tramite le modalità che ogni singolo
stato ha in base alla sua legislazione; in Italia, in particolare,
è necessaria una legge per ratificare questi protocolli.
Alcuni stati, mi riferisco ad Austria, Germania, Slovenia,
Lichtenstein, hanno già ratificato tutti i protocolli compreso il
Protocollo Trasporti; l'Italia non ne ha ancora ratificato uno, ma
ha avviato l'iter di approvazione, c'è stato un disegno di legge
del Governo del 21 febbraio 2002 che, insieme ad altre proposte di
legge di iniziativa parlamentare, è andato prima alla Camera e poi
al Senato. La legge di ratifica dei protocolli è stata approvata
alla Camera dei Deputati il 19 novembre 2002, dopodiché il
provvedimento è andato al Senato e il 14 novembre 2003 è stato
ratificato anche al Senato, ma con una modifica rilevante: è stato
stralciato nel passaggio al Senato la ratifica di uno dei
protocolli, proprio il Protocollo Trasporti. Di conseguenza, la
legge è tornata alla Camera e dovrà concludere con un'ulteriore
votazione il suo iter.
Qual è lo scopo della mozione che abbiamo presentato? Lo scopo è
di 2 tipi: con questa mozione vorremmo intanto che il Consiglio
regionale evidenziasse l'interesse e l'importanza che la Valle
d'Aosta attribuisce ai protocolli attuativi della Convenzione
alpina, in particolare al Protocollo Trasporti, perché è uno
strumento molto importante per tutto il sistema alpino e anche per
la Valle d'Aosta. Ci auguriamo e vorremmo che con questa mozione il
Consiglio regionale sollecitasse gli organi competenti e attivasse
tutti quelli aventi competenze in materia, perché il Parlamento
italiano arrivi al più presto alla ratifica di questo
protocollo.
Nella mozione vi è però una parte ulteriore, che riteniamo forse
ancora più importante: quella dell'atteggiamento che vogliamo avere
come regione nei confronti di questo Protocollo Trasporti.
Riteniamo che questo protocollo, già sottoscritto dall'Italia, già
ratificato da vari paesi europei, che quindi è riconosciuto ed è in
vigore come documento internazionale, diventi un punto di
riferimento costante anche per le scelte della Valle d'Aosta in
materia di trasporti.
Chiediamo che il Consiglio evidenzi l'importanza di fare scelte
in materia di trasporti in Valle d'Aosta che siano coerenti con i
contenuti del Protocollo Trasporti, cercando di dare applicazione,
per quanto di nostra competenza, ai contenuti dello stesso. Non si
tratta di un mero adempimento di carattere burocratico senza
conseguenze, perché nel Protocollo Trasporti vi sono indicazioni
anche a livello locale, che hanno una certa rilevanza, e porto
degli esempi.
All'articolo 13, comma 2, del Protocollo Trasporti si dice:
"Le parti contraenti sostengono la creazione e la conservazione
di zone a bassa intensità di traffico o vietate al traffico, nonché
l'istituzione di località turistiche vietate al traffico e tutte le
misure atte a favorire l'accesso e il soggiorno dei turisti senza
automobili"
. L'articolo 11, comma 1, dice:
"Le parti
contraenti si astengono dalla costruzione di nuove strade di grande
comunicazione per il trasporto transalpino"
. L'articolo 6 dice:
"Le parti contraenti possono adottare misure rafforzate di
protezione che vanno al di là di quelle previste dal presente
protocollo, tese alla tutela dell'ambiente alpino ecologicamente
sensibile, quando lo richiedono determinate condizioni
dell'ambiente o motivi di salute pubblica".
Nel protocollo trasporti vi sono quindi una serie di indicazioni
di competenza degli stati, ma vi sono anche molte azioni,
competenze, scelte che riguardano l'ambito locale, l'ambito
comunale, di comunità montana, in particolare l'ambito regionale.
Riteniamo opportuno che ci sia, da un lato, un impulso da parte
della Regione perché questo Protocollo Trasporti sia approvato e
diventi vincolante anche per il Governo e lo Stato italiano e,
dall'altro, che ci sia una volontà di recepirne i principi nelle
scelte concrete che andiamo a fare come Regione Valle d'Aosta.
Président - Je déclare ouvert le débat.
La parole au Conseiller Borre.
Borre (UV) - Per mozione d'ordine. Ritenendo questo argomento di
interesse dell'intero Consiglio, penso quindi che con una riunione
dei Capigruppo si possa arrivare ad una mozione congiunta di tutto
il Consiglio, o almeno allargata al massimo all'interno di questa
Assemblea. Un altro tentativo per cercare un modo di lavorare
insieme, non quello che abbiamo visto prima!
Président - Le Conseil est suspendu pendant 10 minutes pour une
réunion des Chefs de groupe.
Si dà atto che, dalle ore 12,04, presiede il Vicepresidente
Nicco e che la seduta è sospesa dalle ore 12,04 alle ore
12,11.
Presidente - Riprendono i lavori. La Conferenza dei Capigruppo
ha dato qualche esito?
La parola all'Assessore al turismo, sport, commercio, trasporti
e affari europei, Caveri.
Caveri (UV) - Ho partecipato, perché invitato, alla riunione dei
Capigruppo e si è raggiunto un accordo che può essere accolto,
visto che l'impegno principale è rivolto al Governo regionale.
Vorrei però svolgere alcune considerazioni, che consentono anche
di capire come questa accettazione si inserisce all'interno di un
percorso sul quale il Governo regionale vorrebbe esprimere delle
proprie opinioni. Ho la fortuna, attualmente, di essere membro del
Comitato permanente della Convenzione alpina nella veste di
osservatore di un'associazione degli eletti della montagna in
Europa e ho avuto la fortuna di seguire tutte le vicende
concernenti la Convenzione alpina fin dal 1991, quando la
Convenzione venne firmata dai ministri dell'ambiente dei paesi
aderenti; poi, come ricordava il Consigliere Riccarand, anche il
Principato di Monaco è entrato e l'ex Jugoslavia si è chiarita
essere la Slovenia come membro della Convenzione alpina. Tra
l'altro ricordo, invece, che il collega Cerise è membro della
consulta a livello nazionale.
La mozione così come riformulata credo sia del tutto
accettabile, perché in questa maniera meglio si definiscono gli
impegni che ricadono sul Governo regionale nel caso di
accettazione. Fra l'altro, credo che la mozione debba essere senza
il documento annesso, visto che ciò tecnicamente non ha senso,
perché darebbe il senso assai ambiguo di una sorta di ratifica da
parte nostra del Protocollo Trasporti.
Come il Consigliere Riccarand sa, siamo di fronte ad un accordo
internazionale e, come tale, non ricade certamente nella
giurisdizione del nostro Consiglio Valle. È vero che in questo
momento la questione del Protocollo Trasporti è sospesa alla
decisione che assumerà il Parlamento italiano. Come opportunamente
è stato ricordato, il Protocollo Trasporti faceva parte della prima
approvazione nel novembre 2002 da parte della Camera dei Deputati,
poi è stato stralciato soprattutto per le preoccupazioni del
Ministero italiano delle infrastrutture, che ha nei propri progetti
alcune realizzazioni stradali, ricordo l'Alemagna nell'asse
nord-est, ricordo anche le ripetute affermazioni da parte del
Viceministro Martinat, per noi non condivisibili, quali quella del
raddoppio del traforo del Monte Bianco, che cozzerebbe
nell'impostazione attuale con i contenuti del Protocollo Trasporti
della Convenzione alpina.
Il Parlamento italiano sembra aver messo nel dimenticatoio la
ratifica dei protocolli, tant'è che è in corso presso le
commissioni competenti, ma è anche vero che non è stato neppure
fissato il termine per la presentazione degli emendamenti, quindi
c'è da ritenere che ci sia un ulteriore rallentamento. Devo dire
che nella mancata ratifica dei protocolli c'è una responsabilità
collettiva, perché come il Consigliere Riccarand sa, alcuni dei
protocolli sono vecchissimi, risalgono addirittura quasi
all'indomani dell'assunzione della Convenzione. Ricordo che un
gruppo massiccio di protocolli risale al 1994, quindi è evidente
che anche i governi precedenti avrebbero potuto ratificare i
protocolli, ma va detto che già in Italia ci fu un lunghissimo iter
per la ratifica e l'esecuzione della convenzione stessa; la legge
di ratifica risale al 14 ottobre 1999.
Credo che, proprio grazie ai parlamentari delle zone alpine,
oltre che di noi Valdostani, la legge di ratifica è una legge
interessante perché la nascita della consulta Stato-Regioni
dell'arco alpino situa oggi ad un livello di responsabilizzazione
il livello regionale della convenzione, che è molto interessante,
perché all'indomani della Convenzione alpina si riunirono a
Chamonix i rappresentanti delle regioni di tutto l'arco alpino e
protestarono per i metodi con i quali la Convenzione era stata
imposta alle popolazioni alpine.
Possiamo dire che, almeno nella ratifica, in Italia si è cercato
di supplire a quel deficit democratico, che purtroppo si è
manifestato per molto tempo anche nella discussione sui protocolli
aggiuntivi; erano misteriosi rappresentanti nazionali a partecipare
alla discussione ai tavoli tecnici, questo deficit democratico ha
cominciato ad essere invertito proprio sul Protocollo Trasporti.
Personalmente ero presente a Lucerna e ricordo che l'allora
Sottosegretario di Stato, con delega su tale questione, Onorevole
Bressa, precisò, a verbale, che almeno per 2 opere concernenti la
Valle d'Aosta, il Protocollo Trasporti, qualora ratificato
dall'Italia, non avrebbe avuto delle ricadute: si trattava della
ristrutturazione dell'aeroporto Corrado Gex e del completamento
dell'autostrada del Monte Bianco.
Per quello che è l'aspetto turistico - in particolare gli
impianti di risalita - non è il Protocollo Trasporti il punto di
riferimento, ma il Protocollo Turismo, che dovrebbe essere
ratificato dal Parlamento e che lascia margini ragionevoli - nella
logica dello sviluppo sostenibile - nell'equilibrio fra la
necessità di sviluppo e il mantenimento dell'equilibrio
ambientale.
Il Protocollo Trasporti è stato in realtà ratificato da pochi
stati membri della Convenzione alpina: Austria, Germania,
Lichtenstein e Slovenia; c'è da dire che, malgrado all'epoca in cui
ricoprivo l'incarico di Parlamentare europeo ci fossero state nel
2000 e poi nel 2001 una serie di impegni da parte della Commissione
europea, dapprima, per la firma e, poi, per la ratifica del
protocollo trasporti da parte dell'UE - in quel caso non è il
Parlamento europeo a ratificare né a sottoscrivere, ma è il
Consiglio europeo -, purtroppo da allora - e questo sarebbe stato
molto importante per la discussione nostra sulla regolamentazione
ragionevole dei flussi e su altre decisioni assunte dal nostro
Consiglio - l'UE è in una fase di rallentamento che sembra
preludere ad una sorta di insabbiamento del Protocollo Trasporti.
Questo è un peccato, perché in realtà quel protocollo era stato
evocato dallo stesso "Libro bianco" come un documento
importante.
Si tratta quindi di accettare i contenuti della mozione in
discussione oggi, di non pensare che l'approvazione della mozione
significhi "tout court" l'applicazione nell'ordinamento valdostano,
perché così non potrebbe essere; non si tratta di uno strumento
giuridico che si va ad assumere, ma è un impegno politico, mentre
credo sia giusto indirizzare i Parlamentari valdostani verso una
riflessione nuova sul Protocollo Trasporti. Ricordo un incontro con
il Ministro Lunardi che arrivava all'aeroporto di Bruxelles quando
io partivo, un incontro dedicato ai contenuti del "Libro bianco",
in cui cercai di insistere nello spiegargli che l'accettazione del
Protocollo Trasporti sarebbe stato, da parte del Governo italiano,
un atto intelligente e non un atto sbagliato, ma devo dire che i
più estremisti del Ministero delle infrastrutture ritengono che il
Governo italiano si troverebbe in questa maniera eccessivamente
vincolato rispetto agli sviluppi stradali.
Personalmente ritengo che sia una battaglia di retroguardia,
perché oggi noi quello di cui abbiamo bisogno sulle Alpi, senza
discutere dei collegamenti interni o dei miglioramenti viari, ma
nel trasporto internazionale, è lo sviluppo della ferrovia. In
questo senso alcune indicazioni del Protocollo Trasporti sono
estremamente utili come quella del chiarimento della tarificazione,
perché questo è un altro argomento in discussione a livello
europeo. È ovvio che oggi le persone scelgono il trasporto su gomma
in quanto più favorevole, quindi questa discussione in corso oggi
al Parlamento europeo è molto interessante, perché la nuova
direttiva dovrebbe consentire di avere delle tarificazioni che
agevolino gli altri modi di trasporto, in particolare la ferrovia e
le vie navigabili (che siano quelle del grande nord o che sia
l'utilizzo con le autostrade del mare del Mediterraneo).
Ritengo si possa accettare questo impegno che viene assunto, di
essere coerenti con i contenuti del Protocollo Trasporti. La mia
speranza è che la Convenzione alpina diventi sempre più un processo
che implichi il livello regionale. Nell'ultima riunione in
Germania, ho avuto, per l'ennesima volta, l'impressione che queste
grandi delegazioni dei Ministeri dell'ambiente non rispondano alle
esigenze regionalistiche che si esprimono a livello alpino, così
come sarebbe importante che il Protocollo Trasporti desse il senso
dell'esistenza anche a Bruxelles di un livello alpino, che non è
purtroppo il medesimo di quello spazio alpino oggi rientrante negli
INTERREG; lo spazio alpino degli INTERREG comprende, ad esempio,
l'Emilia Romagna, Torino, Milano, Strasburgo, quindi un'area
talmente ampia da non coincidere affatto con l'area della
Convenzione alpina.
Quella Convenzione, invece - pur nata malamente, impostata con
una logica dell'ambientalismo germanico alle popolazioni che non ne
avevano discusso -, credo che oggi possa trasfigurarsi e diventare
un elemento utile per una discussione aperta e non ideologica, nel
caso specifico su di un tema molto delicato, qual è quello dei
trasporti in zona alpina.
Presidente - Il nuovo testo a firma dei Consiglieri Borre,
Riccarand, Salzone, Sandri e Comé vi è stato distribuito.
La parola al Consigliere Tibaldi.
Tibaldi (CdL) - Indubbiamente il tema dei trasporti è sempre
all'ordine del giorno, è sempre importante ed è sempre presente
nelle nostre attenzioni, come settore che prevede lo sviluppo di
infrastrutture di fondamentale importanza fra le varie aree
geografiche e permette quel flusso di comunicazioni, di scambio di
merci, servizi e persone, che sono indispensabili allo sviluppo
delle medesime aree geografiche.
Più volte abbiamo sottolineato la determinazione anche nostra di
cercare di rendere compatibile uno sviluppo sostenibile di queste
infrastrutture con l'ambiente circostante, nella fattispecie
l'ambiente alpino nel quale viviamo. La Convenzione alpina tutela
questa convivenza fra sviluppo e preservazione dell'ambiente
alpino, tanto che il Parlamento italiano si sta adoperando per dare
una completa attuazione alla ratifica di questa convenzione e dei
relativi protocolli.
Lo stralcio che è stato effettuato dalla Commissione affari
esteri del Senato l'8 luglio 2003 ha una sua giustificazione: è uno
stralcio che è stato apposto a seguito di un emendamento presentato
dal Governo, quindi vero è quello che diceva l'Assessore Caveri,
che Martinat ha una sua visione più integralista sullo sviluppo
delle infrastrutture stradali, però è vero che l'emendamento è
stato proposto dal Governo e quindi rappresenta la volontà del
Consiglio dei Ministri e del Ministro Lunardi. Il voto a questo
stralcio del Protocollo Trasporti non significa che il Governo e il
Parlamento abbiano ridotto il livello di attenzione nei confronti
del problema dei trasporti.
Naturalmente questo protocollo contiene un principio che non può
essere trascurato da un governo che ha, come obiettivo, quello di
potenziare le comunicazione fra l'Europa mediterranea e la l'Europa
del nord, con le cui aree geografiche si stanno moltiplicando le
occasioni di scambio. Questo protocollo contiene delle norme che
prevedono che le parti contraenti si astengano dalla costruzione di
nuove strade di grande comunicazione per il trasporto transalpino.
Si capisce che il significato fortemente limitativo di questa
disposizione nei confronti delle opere preventivate dal Governo
italiano non poteva non essere rilevata dal Governo e dai due rami
del Parlamento.
C'è il rischio di porre in dubbio la realizzazione delle
infrastrutture previste nella deliberazione del CIPE del 2001 e si
prospetta anche l'eventualità che questo vincolo pregiudichi delle
importanti vie di sbocco della produzione nord italiana verso i
mercati europei. Naturalmente queste considerazioni tengono in
massima considerazione le concezioni di tutela dell'ambiente
alpino. Ecco perché il protocollo è stato stralciato, ecco perché
lo stralcio di questo protocollo non va a pregiudicare tutto
quell'impianto legislativo e di principi che sono stati ricordati
sia dal Consigliere Riccarand, sia dall'Assessore Caveri. Quando è
stato stralciato questo protocollo, l'Assemblea ha votato un ordine
del giorno che ha impegnato il Governo ad una interpretazione
specifica degli obblighi che derivano dai protocolli, che sia
rispettosa delle nuove competenze legislative e amministrative
regionali assegnate agli enti territoriali dal nuovo Titolo V della
Costituzione.
Tutte le preoccupazioni esagerate che più volte abbiamo sentito
anche esprimere dal gruppo "Arcobaleno", non è che vengono meno se
il Protocollo Trasporti non viene incluso nel pacchetto complessivo
della Convenzione alpina.
Per queste ragioni non abbiamo né aderito alla sottoscrizione di
quel documento che è stato rivisto dai colleghi e, per questa
ragione, non lo voteremo e ci asterremo.
Presidente - Dichiaro chiusa la discussione generale.
La parola al Consigliere Riccarand.
Riccarand (Arc-VA) - Per dichiarare il voto favorevole del
gruppo sul testo che è stato concordato e sottoscritto con i
Capigruppo di "Union Valdôtaine", della "Stella Alpina", della
"Fédération Autonomiste" e dei "DS", testo in cui riconosciamo le
parti essenziali della mozione che abbiamo presentato, sia nella
premessa, sia nel deliberato. Riteniamo sia importante che la Valle
d'Aosta prenda questa posizione, che non è una posizione scontata,
nel senso che il Protocollo Trasporti è un protocollo avente
un'incidenza molto grossa sulle scelte che vengono fatte su tutto
il sistema alpino.
Ci auguriamo che la votazione di questa mozione possa servire in
2 direzioni: nella direzione della ratifica parlamentare, perché è
una sollecitazione ulteriore che viene fatta ai Parlamentari
affinché si arrivi al più presto dallo Stato italiano anche sul
Protocollo Trasporti, ma soprattutto riteniamo importante vi sia
questa affermazione di principio di una scelta da parte della
Regione di operare nel settore dei trasporti, in coerenza con i
principi del Protocollo Trasporti. È chiaro che questo è un impegno
politico, non è un vincolo di carattere giuridico come potrà
derivare dalla ratifica, ma è un impegno non privo di
conseguenze.
Chiediamo, in particolare all'Assessore Caveri, che è parte in
causa sulla tematica dei trasporti, di fare un'azione di
sensibilizzazione e di informazione rispetto a tutta la "macchina
amministrativa regionale", perché conosca bene questo protocollo e
perché nel suo "modus operandi" prenda come punto di riferimento -
non di carattere giuridico, ma di carattere di principio,
metodologico e di scelta politica, oltre che ad una serie di
documenti che la nostra Regione ha e che già definiscono un
orientamento rispetto a scelte di sviluppo sostenibile - questo
documento che, in particolare rispetto alla questione dei
trasporti, contiene indicazioni che sono significative e importanti
rispetto al nostro territorio.
Votiamo a favore di questo testo concordato.
Presidente - La parola al Consigliere Borre.
Borre (UV) - Esprimo soddisfazione per aver raggiunto l'accordo
di quasi tutti i gruppi del Consiglio per la modifica di questa
mozione.
La Convenzione alpina è un principio sul quale non si può non
essere che d'accordo; infatti è un principio che trova un accordo
quadro volto a salvaguardare l'ecosistema naturale delle Alpi e,
nello stesso tempo, la convenzione tende a promuovere lo sviluppo
sostenibile in quest'area, tutelando gli interessi economici e
culturali delle popolazioni residenti. La Convenzione rappresenta
quindi il positivo esito di un primo dibattito che riconosce le
Alpi come spazio unitario nella prospettiva globale, uno spazio
unitario caratterizzato dall'insieme e dall'interdipendenza di
natura, economia e cultura, le cui diverse specificità si traducono
in una identità che richiede una tutela sopranazionale. Un atto di
tutela che però deve coinvolgere le realtà alpine interessate, non
solo gli stati.
Infatti, per il raggiungimento degli obiettivi succitati, i
paesi contraenti, secondo quando stabilito dalla convenzione,
devono adeguare misure volte, in generale, alla protezione del
territorio alpino e, in particolare, volte alla disciplina degli
specifici settori inerenti la protezione del territorio stesso, ad
esempio: la pianificazione territoriale, lo sviluppo sostenibile,
l'agricoltura di montagna, le foreste montane, la difesa del suolo,
il turismo e le attività del tempo libero, energia e trasporti, la
composizione delle controversie.
A riguardo della montagna e del turismo ci piacerebbe poter
constatare un interesse più incisivo, un interesse come per i
trasporti in fatto di Convenzione alpina, considerato che anche i
protocolli attuativi di questa attività hanno positive ricadute
sulla nostra realtà e, in particolare, per gli operatori agricoli
addetti al turismo.
Alla disciplina di ciascun settore si procede mediante
l'adozione di specifici protocolli, quindi va detto che il
Parlamento italiano ha deciso di non ratificare il Protocollo
Trasporti. La decisione è stata dettata dal timore - almeno credo -
che qualora si addivenisse alla sua ratifica, ciò potrebbe
compromettere lo sviluppo del trasporto in Italia. Un esempio è
l'interpretazione restrittiva dell'articolo 11, il quale prevede
che i paesi contraenti si astengano dalla costruzione di nuove
strade di grande comunicazione per il trasporto alpino; potrebbe
essere compromessa l'implementazione dei grandi assi viari
est-ovest considerati di vitale importanza per il mercato. Al fine
di fare chiarezza su questo punto nell'ambito del gruppo di lavoro
del Protocollo dei Trasporti, l'Italia ha chiesto e ottenuto la
presidenza di un nuovo sottogruppo; questo sottogruppo dovrà
effettuare un'attenta analisi costi-benefici dell'attuazione del
protocollo trasporti, per verificare le differenze attuative nei
vari stati membri.
Ritornando al coinvolgimento della Regione nei contenuti della
convenzione, ricordo che la ratifica di un protocollo
internazionale vincola alle disposizioni in esso contenute, tanto
lo Stato che le regioni; nel nostro caso, regione con autonomia
statutaria, con competenza primaria in determinate materia, tale
competenza potrebbe risultare limitata dal rispetto delle
disposizioni dell'accordo internazionale. Va ricordato che per dare
voce alle regioni è stata creata la consulta Stato-Regioni
dell'arco alpino; in questa sede la nostra Regione sollevava delle
perplessità su alcune previsioni contenute nel dibattito funzionale
della ratifica del Protocollo Trasporti. A Lucerna, comunque, il
Governo italiano metteva a verbale alcuni aspetti da noi sollevati,
come la realizzazione dell'aeroporto e il completamento
dell'autostrada del Monte Bianco.
Poiché condividiamo i principi fondamentali del protocollo,
riteniamo che il Parlamento debba ridiscutere rapidamente il
Protocollo d'intesa sui Trasporti; nel contempo, auspichiamo che il
sottogruppo a presidenza italiana ora che si è riaperto il
dibattito, tenga conto di quanto fatto presente dalla nostra
Regione in sede di consulta Stato-Regioni dell'arco alpino.
Presidente - Pongo in votazione la mozione in oggetto:
Mozione
Premesso che la Convenzione per la Protezione delle Alpi venne
sottoscritta nel 1991 da sette Paesi europei, cui successivamente
si è aggiunto il Principato di Monaco, e dalla Comunità
europea;
Ricordato che i sottoscrittori hanno successivamente
ratificato la Convenzione delle Alpi e lavorato attorno ad una
serie di protocolli attuativi, che sono attualmente dieci;
Evidenziato come, ad approfondimento della Convenzione, il
Protocollo Trasporti sia uno dei documenti più interessanti della
Convenzione, attualmente firmato da tutti gli stati ma non
dall'Unione europea e risulti ratificato solamente da Austria,
Germania, Liechtenstein e Slovenia;
Constatato che il Senato italiano ha deciso, nel corso dell'iter
di ratifica dell'insieme dei Protocolli, di escludere
dall'approvazione il solo Protocollo Trasporti;
Segnalato infine che malgrado il sì della Commissione
europea, il Consiglio europeo non ha finora né firmato né
ratificato il Protocollo Trasporti, per quanto tale Protocollo sia
evocato nel recente Libro Bianco;
Il Consiglio regionale
Ribadisce
Il proprio vivo interesse per la ratifica da parte
dell'Italia e dell'Unione europea del Protocollo Trasporti;
Impegna
Il Governo regionale a operare nel settore trasporti in
coerenza con i principi del Protocollo
Trasporti e con gli
strumenti per lo sviluppo sostenibile già in vigore in Valle
d'Aosta;
Invita
I Parlamentari valdostani ad attivare le iniziative opportune
affinché il Parlamento italiano riesamini rapidamente il Protocollo
Trasporti e lo ratifichi;
Delibera
Di trasmettere copia della presente deliberazione ai
Presidenti dei Consigli regionali e delle Province Autonome
dell'arco alpino nonché ai capigruppo della Camera dei Deputati e
del Senato della Repubblica.
F.to: Borre - Riccarand - Salzone - Sandri - Comé
Consiglieri presenti: 28
Votanti e favorevoli: 26
Astenuti: 2: (Frassy, Tibaldi)
Il Consiglio approva.
