Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2895 del 26 luglio 2017 - Resoconto
OGGETTO N. 2895/XIV - Interpellanza: "Individuazione di una
nuova sede per l'Istituto storico della resistenza e della società
contemporanea".
Rosset (Presidente) -
Punto n. 21 dell'ordine del giorno.
Per l'illustrazione, chiede la parola il collega Cretier, ne ha
facoltà.
Cretier (PD-SIN.VDA) -
Ho presentato l'interpellanza in
questione in senso propositivo, in quanto ho avuto occasione di
visitare la sede dell'Istituto storico della resistenza e della
società contemporanea in via Xavier de Maistre, 24, ad Aosta. La
visita è stata fatta per questioni prettamente personali di ricerca
di una persona fucilata nel 1944 a Montjovet, di cui i parenti non
hanno mai avuto notizia. Tengo a precisare, in modo da non avere
fraintendimenti di alcun genere, quindi che la motivazione della
visita non si configurava come l'attività ispettiva del
Consigliere, come dichiarato dal Regolamento del Consiglio, ma
l'intento era tutt'altro.
Una breve visita ha messo in luce una situazione veramente
insostenibile da parte del personale e della direttrice: libri
ovunque non a causa di negligenze organizzative, ma a causa della
mancanza di spazi idonei. Penso si sia già superata la normale
capienza di tutti i vani presenti, perché parlare di archivio non
mi sembra lecito. Si tratta di un alloggio adattato con
scaffalature fino al soffitto e quindi con documenti non
disponibili a tutti. E quando dico che tutti i vani dell'alloggio
sono occupati da libri e documenti, dico proprio tutti e lascio a
voi pensare quali sono. Poi mancano i locali dove i ricercatori o
gli studiosi possano gradevolmente immergersi nella lettura di uno
o più testi. Non ci sono postazioni adeguate in un'ottica moderna
di consulto e di controllo del materiale. Non tutto il materiale è
presente nei vani, sembra che vi sia anche del materiale, spero
meno pregiato, depositato in un magazzino nel seminterrato, che
rischia di danneggiarsi a causa dell'umidità naturale che si crea
ai piani bassi, peraltro questo materiale non è fruibile ai più.
Inoltre leggo dal vecchio sito che sono archiviati circa 6000
volumi sulla storia locale del ventesimo secolo e sull'autonomia,
poi ci sono 45 fondi archivisti, 15.000 foto, 400 manifesti, 229
testimonianze registrate, quindi non solo documenti scritti, ma
anche tutta una serie di testimonianze riportate su supporto
magnetico.
Quello che più mi colpisce è tutto il materiale disponibile
sulla resistenza e sulla questione dell'autonomia valdostana e la
sua storia, quella vera, quella indiscutibile che ci ha portato
oggi ad essere qui e a poter esprimere liberamente le nostre idee.
Quale valore hanno oggi gli scritti di Chanoux, di Chabod, di
Passerin d'Entrèves, di Chabloz, di Brean e per finire Bérard e
Dolchi? Un lungo elenco di personaggi e di persone che hanno fatto
la storia della Valle d'Aosta. Se ne ho dimenticato qualcuno, me ne
scuso fin d'ora, non era nelle mie volontà. Credo che sia
indiscutibile l'alto valore morale e storico. Questi personaggi
hanno gettato le basi per una Regione a Statuto speciale che,
malgrado sia bistrattata, è ancora, attraverso il suo Statuto,
particolare e preziosa e difendibile di fronte a certi attacchi
deleteri e faziosi.
Dichiarato il valore del materiale ivi presente, la personale
preoccupazione è evidenziata nei rischi legati agli incendi.
Sinceramente non ho capito bene se esistono dei piani di sicurezza
e le dotazioni minime necessarie per le evenienze. Il materiale
archiviato è facilmente combustibile, quindi sarebbe meglio
prevenire. Per quello che riguarda l'accessibilità, ho dei forti
dubbi e quindi non è fruibile ai più.
Infine la richiesta dell'interpellanza ha come obiettivo
principale la ricerca di un'idonea e dignitosa sede. Credo che
l'Amministrazione abbia a disposizione qualche struttura, magari
meno centralizzata ma più accessibile, spaziosa e confortevole.
Penso che ancora tanto materiale deve trovare spazio in un
archivio, come già avvenuto in occasione del Consiglio regionale
del 6 giugno 2017, oggetto n. 22, per l'accettazione della
donazione di materiale di interesse iconografico, storico e
demoetnografico, che forse questa volta non ha relazioni con
l'Istituto storico, ma è possibile in futuro. L'interpellanza
quindi è semplicemente non a breve...ma se ci fosse l'intenzione
del Governo, io non so se non è mai stata fatta questa scelta, ma
credo sia opportuno farla.
Presidente -
Per la risposta, chiede la parola il
Presidente della Regione, ne ha facoltà.
Marquis (SA) -
Ringrazio anche il collega Cretier per
aver presentato questa iniziativa in cui viene dato atto del valore
dell'Istituto storico della resistenza e della società
contemporanea nel tramandare e rendere attuali dei valori
importanti e quindi per il ruolo che questo Istituto esercita sotto
il profilo sociale e culturale. L'Istituto storico è
un'associazione di diritto privato, che esercita la sua attività in
modo indipendente dall'Amministrazione regionale. L'Istituto
affitta i locali della propria sede attualmente da privati
cittadini, è proprio per questa ragione che non abbiamo delle
informazioni in merito alle dotazioni e ai piani di sicurezza dei
locali e a tutti quegli aspetti che afferiscono alla loro
gestione.
Per quanto riguarda il rapporto che la Regione ha con
l'Istituto, è un rapporto importante, perché annualmente con la
legge di bilancio eroghiamo un contributo: per l'anno 2017 sono
stati riconosciuti all'Istituto 76 mila euro, oltre che la messa a
disposizione di personale tramite l'istituto del comando e tramite
l'Assessorato istruzione e cultura. Vengono messe a disposizione
due persone, che corrispondono ai profili richiesti dall'Istituto
per esercitare la propria attività.
Per quanto invece riguarda l'argomento della sede, è vero che
c'è un confronto attivo da diverso tempo con l'Istituto, così com'è
stata messo in luce dall'importanza...perché l'Istituto ravvisa la
necessità di avere maggiore spazio, degli spazi che siano anche
utilizzabili per ospitare le scuole, per ospitare dei gruppi di una
certa consistenza nell'esercizio delle proprie facoltà. A questo
riguardo, sottolineo che l'Assessore Certan ed io abbiamo avuto
modo di interloquire in quest'ultimo periodo con i rappresentanti
dell'Istituto storico, al quale abbiamo trasmesso la disponibilità
da parte del Governo, riconoscendo il lavoro e il ruolo che
l'Istituto svolge, nel collaborare e nel fare in modo di trovare
degli spazi che siano consoni alle loro esigenze. Credo quindi che
si andrà in questa direzione e avvieremo un censimento delle
possibilità che ci sono all'interno della disponibilità della
pubblica amministrazione per poter eventualmente riscontrare questa
esigenza.
Presidente -
Per la replica, chiede la parola il collega
Cretier, ne ha facoltà.
Cretier (PD-SIN.VDA) -
Ringrazio anche il Presidente
della Regione per la risposta. Spero solo che non siano le solite
risposte di rito, ma che ci sia veramente un impegno a breve. Ora,
io non so se in passato qualcuno abbia proposto e presentato tale
richiesta, io credo però che sia necessaria una riflessione.
Capisco che vi siano altre scadenze, che sembrano più importanti e
inderogabili, ma sarebbe veramente necessario programmare in futuro
una sede idonea all'Istituto storico della resistenza, una nuova
sede fruibile e dignitosa, moderna che possa accogliere visitatori,
studenti e ricercatori e che permetta ai lavoratori presenti gli
spazi necessari per gestire al meglio la montagna di documenti
storici, che al momento non sono più consultabili e a rischio di
danneggiamento, furto o distruzione. Per non pensare poi ad
un'informatizzazione finale della documentazione e acquisizione di
copia del materiale reperibile a Torino nell'archivio di Stato in
via Piave, 21, perlomeno la parte che riguarda la Valle d'Aosta,
che storicamente e militarmente dipendeva dal distretto di Ivrea,
in particolare la sezione della prima guerra mondiale. Infine è
opportuno, per la consultazione, un bel sito aggiornato. Qualcosa
so che stanno facendo in modo da poter reperire tutti i testi e le
immagini disponibili in un museo virtuale consultabile.
Come ottenere gli obiettivi lo domanderei al Governo, è una
bella domanda. Le soluzioni adottate di un certo indirizzo da altre
Regioni, ad esempio il Piemonte, sono diverse, in particolare la
disponibilità di atenei nelle vicinanze degli studenti che nel
ciclo degli studi affrontano sistematicamente il tema della storia,
delle fonti scritte, dell'archiviazione con corsi specifici legati
al patrimonio esistente. Con il sostegno finanziario continuo e già
attuale, sia economico, ma anche per la ricerca di una soluzione
definitiva sulla sede, vi sono molte professionalità che,
attraverso ricerche e percorsi di alternanza scuola-lavoro,
potrebbero rendersi disponibili a procedere con un progetto di
riqualificazione di tutto il materiale disponibile.
Ricordo infine il grande lavoro che viene fatto dal personale
che opera nell'Istituto e che ringrazio per l'attività che svolge
in ogni occasione, sia di mera ricerca della storia di un singolo
soggetto, sia esso civile che militare, o di grandi eventi
pubblici, riescono a presentare con grande passione fatti e persone
più o meno conosciute ai più nella storia recente della Valle
d'Aosta che hanno lasciato un segno indelebile. Sarebbe possibile,
attraverso un impegno diretto dell'Amministrazione - e la ringrazio
perché ha preso l'impegno -, dare dignità all'Istituto storico
della resistenza e della società contemporanea. Scusate se mi
ripeto, ma per il momento non c'è.
