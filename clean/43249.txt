Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE



Oggetto del Consiglio n. 663 del 9 giugno 2021 - Resoconto
OGGETTO N. 663/XVI - D.L. n. 25: "Istituzione, ai sensi
dell'articolo 6bis del decreto legislativo 5 ottobre 2010 n. 179
(Norme di attuazione dello Statuto speciale della Regione Autonoma
Valle d'Aosta/Vallée d'Aoste concernenti l'istituzione di una
sezione di controllo della Corte dei conti) del Collegio dei
revisori dei conti per la Regione Autonoma Valle d'Aosta/Vallée
d'Aoste".
Bertin (Presidente)
- Possiamo passare al punto n. 6
dell'ordine del giorno. Il relatore è il consigliere Aggravi a cui
passo la parola per la relazione.
Aggravi (LEGA VDA) -
Il presente disegno di legge
istituisce il Collegio dei revisori dei conti per la Regione
Autonoma Valle d'Aosta/Valléè d'Aoste quale organo indipendente
destinato a svolgere analisi sui temi della finanza pubblica, con
l'obiettivo di promuovere una maggiore trasparenza della gestione
finanziaria e del bilancio pubblico.
La predetta disciplina costituisce attuazione del decreto
legislativo 174/2019 "Norme di attuazione dello Statuto speciale in
materia di istituzione di un Collegio dei revisori dei conti" che
ha introdotto l'articolo 6bis del decreto legislativo 179/2010,
prevedendo l'istituzione da parte della Regione con atto normativo
di un proprio Collegio dei revisori dei conti operanti in posizione
di indipendenza quale organo di vigilanza sulla regolarità
contabile, finanziaria ed economica dell'ente, nel rispetto dei
principi contenuti nella normativa statale in materia.
Il Collegio agisce, inoltre, nel quadro dell'ordinamento
finanziario della Regione in raccordo con la Sezione di controllo
della Corte dei conti per la Regione Valle d'Aosta.
La normativa proposta è coerente con quanto previsto
dall'articolo 14 comma 1 lettera E del decreto legislativo
138/2011, ai sensi del quale per il conseguimento degli obiettivi
stabiliti nell'ambito del coordinamento della finanza pubblica le
Regioni adeguano, nell'ambito della propria autonomia statutaria
legislativa, i rispettivi ordinamenti e i seguenti ulteriori
parametri:
l'istituzione, a decorrere dal primo gennaio 2012, di un
Collegio dei revisori dei conti, quale organo di vigilanza sulla
regolarità contabile, finanziaria ed economica della gestione
dell'ente. Il Collegio, ai fini del coordinamento della finanza
pubblica, opera in accordo con le sezioni regionali di controllo
della Corte dei conti; i componenti di tale Collegio sono scelti
mediante estrazione da un elenco i cui iscritti devono possedere
requisiti previsti dai principi contabili internazionali, avere la
qualifica di revisore legale dei conti ed essere in possesso di
specifica qualificazione professionale in materia di contabilità
pubblica, gestione economica e finanziaria, anche degli enti
territoriali secondo i criteri individuati dalla Corte dei
conti.
Il comma 2 del citato articolo 14 precisa poi che l'adeguamento
ai parametri da parte delle Regioni a Statuto speciale e delle
Province autonome di Trento e di Bolzano costituisce condizione per
l'applicazione dell'articolo 27 della Legge 42/2009 nei confronti
di quelle Regioni a Statuto speciale e Province autonome per le
quali lo Stato, ai sensi del citato articolo 27, assicura il
conseguimento degli obiettivi costituzionali di perequazione e di
solidarietà ed elemento di riferimento per l'applicazione di misure
premiali o sanzionatorie previste dalla normativa vigente.
Il presente disegno di legge si compone di nove articoli.
L'articolo 1 al comma 1 istituisce il Collegio dei revisori dei
conti quale organo indipendente di vigilanza, per l'appunto sulla
regolarità contabile, finanziaria ed economica della gestione della
Regione e del Consiglio regionale. Il Collegio agisce nel quadro
dell'ordinamento finanziario della Regione nel rispetto dei
principi contenuti nella normativa statale in materia, in raccordo
con la Sezione regionale di controllo della Corte dei conti.
Il comma secondo definisce la composizione del collegio in tre
membri effettivi e tre supplenti nominati dalla Giunta regionale, a
seguito di estrazione a sorte di un elenco istituito presso la
struttura regionale competente in materia di nomine e di
designazioni regionali.
L'articolo 2 elenca le funzioni del Collegio, in particolare il
Collegio esprime parere obbligatorio sui disegni di legge di
stabilità, di approvazione del bilancio di previsione, di
assestamento del bilancio, di variazione del bilancio, di
rendiconto e di riconoscimento dei debiti fuori bilancio della
Regione.
Il parere del Collegio è allegato ai disegni di legge entro la
data di approvazione da parte del Consiglio regionale.
Il Collegio esprime parere obbligatorio sulle proposte di
delibera dell'Ufficio di Presidenza relative al bilancio di
previsione, all'assestamento del bilancio, alle variazioni del
bilancio, rendiconto e riconoscimento dei debiti fuori bilancio del
Consiglio regionale.
Il parere del Collegio, anche in questo caso, è allegato alle
proposte di deliberazione.
A tal riguardo è bene dare contezza del fatto che in sede di
esame del presente disegno di legge nella II Commissione consiliare
è già stato esaminato l'emendamento proposto dall'Assessore
competente che completa le funzioni assegnate al Collegio anche con
quella relativa all'espressione del parere obbligatorio sulle
proposte di deliberazione di approvazione del bilancio consolidato
della Regione.
Vi sono poi ulteriori funzioni del Collegio relative a controlli
periodici.
L'articolo 3 reca le modalità di esercizio delle funzioni del
Collegio prevedendo al comma 1 che i Revisori abbiano diritto di
accesso agli atti e ai documenti della Regione e del Consiglio
regionale. I componenti del Collegio rispondono della veridicità
delle loro attestazioni, adempiono ai doveri con la diligenza del
mandatario e hanno l'obbligo di riservatezza sui fatti e sui
documenti di cui hanno conoscenza per ragione del loro ufficio.
Al comma secondo è assicurato dagli uffici della Regione il
supporto tecnico necessario per lo svolgimento dei compiti ad esso
attribuiti.
Al comma 3 si prevede che il Collegio, se richiesto, debba
intervenire alle sedute della Giunta regionale, dell'Ufficio di
Presidenza del Consiglio regionale nonché delle Commissioni
consiliari permanenti durante l'iter di approvazione dei disegni di
legge che ho già elencato nelle funzioni del collegio.
L'articolo 4 disciplina le modalità di funzionamento del
Collegio, in particolare l'elezione del Presidente, la frequenza
delle sedute, le modalità di verbalizzazione e l'adozione di un
proprio regolamento di funzionamento.
L'articolo 5 regola il funzionamento dell'elenco dei Revisori
dei conti istituito e tenuto presso la struttura regionale
competente in materia di nomine e designazioni regionali, che
provvede al suo aggiornamento annuale.
Il comma secondo prevede i requisiti richiesti per l'iscrizione
all'elenco e al comma 3 si stabilisce che la Giunta regionale, con
propria deliberazione, definisca per l'appunto il contenuto e le
modalità di presentazione delle domande di iscrizione all'elenco,
le modalità di accertamento e conoscenza della lingua francese, le
modalità di tenuta e di aggiornamento dell'elenco con particolare
riferimento alla verifica periodica dei requisiti per permanere
iscritti appunto all'elenco, le modalità di estrazione a sorte
dall'elenco regionale dei revisori in modo da assicurare
trasparenza e imparzialità, le modalità e i criteri di subentro dei
membri supplenti e di cancellazione dall'elenco dei membri stessi,
le tipologie di atti da comunicare al Collegio, le modalità di
raccordo in termini di trasmissione degli atti sui quali acquisire
i pareri e i termini entro i quali per gli stessi devono essere
resi, nonché le modalità di accesso agli atti dei membri del
Collegio.
Per gli atti di competenza del Consiglio regionale il comma 4
specifica che provvede l'Ufficio di Presidenza dello stesso con
propria deliberazione.
L'articolo 6 prevede la durata del Collegio di tre anni, la
possibilità di riconferma per un solo mandato consecutivo e le
cause di cessazione anticipata dei suoi componenti.
L'articolo 7 disciplina le cause di esclusione e di
incompatibilità, mentre l'articolo 8 prevede le disposizioni
transitorie e finali, stabilendo in particolare che in sede di
prima applicazione ai componenti e al Presidente del Collegio
spetta un'indennità annua nella misura pari rispettivamente a euro
24 mila e 30 mila, al netto di Iva e di oneri.
Tale indennità e compensi sono rideterminati in sede di rinnovo
con deliberazione della Giunta regionale.
Poi a tal fine, come già è stato anticipato, gli organici della
Giunta regionale e il Consiglio regionale vengono incrementati
complessivamente di tre unità di personale di cui due unità da
assegnare alla struttura regionale competente in materia di
bilancio e una da assegnare alla corrispondente struttura del
Consiglio regionale a supporto del Collegio dei revisori.
L'articolo 9 infine reca le disposizioni finanziarie.
Il presente disegno di legge consente finalmente di allineare la
nostra Amministrazione agli standard di controllo contabile già
definiti da altri ordinamenti regionali, potenziando la terzietà
dei pareri nonché delle relative attività di controllo.
Spesso in quest'aula, così come anche nelle Commissioni
consiliari, si è parlato di "controllo, controlli e controllori",
ma non sempre questi aspetti vengono poi puntualmente definiti:
così oggi non è e questo testo consentirà non soltanto di
potenziare le già citate attività di controllo contabile sui
massimi provvedimenti legislativi regionali, bensì soprattutto
favorire l'autorevolezza e il lavoro svolto da questa
Amministrazione, fatta di leggi, atti e provvedimenti ma
soprattutto di persone egualmente importanti nell'esercizio del
proprio lavoro e delle proprie responsabilità.
Mi auguro, in conclusione, che questo disegno di legge possa
aumentare la sensibilità di quest'Aula nonché dell'Amministrazione
tutta sull'importanza della tematica del controllo, nonché far
rivalutare nel prossimo breve termine la scelta di eliminare la
struttura di audit interno dall'organizzazione regionale.
Questa infatti costituiva, insieme al Collegio dei revisori, uno
dei tasselli funzionali alla definizione di un sistema dei
controlli interni strutturato e funzionante sull'esempio di altre
consolidate realtà che a oggi ancora manca a questa Amministrazione
regionale.
In ultimo mi si consenta di ringraziare i passati componenti
della Commissione paritetica e gli uffici regionali che hanno
lavorato al testo di legge, i colleghi membri della II Commissione
consiliare nonché tutti quei Consiglieri che negli anni si sono
cimentati con l'attività del revisore in sede di scadenza di
bilancio.
Presidente -
Come ricordato, è stato depositato un
emendamento della II Commissione e con questo apriamo la
discussione generale. Si è iscritto l'assessore Marzi, ne ha
facoltà.
Marzi (AV-SA) -
Mai come in questo momento tenuto conto
della relazione della Commissione - e quindi in particolar modo del
collega Aggravi - che non solo è stata sintetica in accezione ma
anche dal punto di vista concettuale, nel senso che ha unito le
tappe di un percorso sia da un punto di vista politico che
amministrativo, non posso che appoggiare quanto detto e
sottolineare - il mio intervento vuole essere soprattutto
istituzionale parlando a nome del Governo - questo passaggio che
oltre a chiudere un cerchio, sia di natura politica che
amministrativa, dota il Consiglio regionale e la pubblica
Amministrazione di uno strumento che denota trasparenza, certezza,
confronto e controllo.
Nel corso degli anni la politica italiana spesso ha trasformato
degli aspetti di natura tecnica in vessilli politici, invece in
questo caso è assolutamente corretto che si arrivi a chiudere un
cerchio voluto dalla paritetica, voluto da anni di discussione
consiliare, rispetto a uno strumento di controllo e di confronto
che arricchirà l'azione amministrativa e politica del
Consiglio.
Pertanto, nel chiudere il cerchio e nel trovare questo aspetto
assolutamente sintetico, ritengo che possiamo procedere
ringraziando anche la Commissione per il lavoro svolto, il
Consiglio e gli uffici per il lavoro che è stato comunque portato
avanti nel corso degli ultimi mesi di adeguamento a tutta una serie
di necessità del disegno di legge che oggi abbiamo in discussione e
votazione.
Presidente -
Grazie Assessore. Se non vi sono altri
interventi, chiudo la discussione generale. La discussione generale
è chiusa. Non credo che il Governo intenda intervenire visto che è
già intervenuto, pertanto poiché non vedo richieste per
dichiarazioni di voto passiamo alla votazione della legge. Articolo
1, la votazione è aperta. La votazione è chiusa.
Presenti, votanti e favorevoli: 34.
L'articolo 1 è approvato all'unanimità.
All'articolo n. 2 vi è l'emendamento della II Commissione. Lo
diamo come illustrato e passiamo al voto dell'emendamento. La
votazione è aperta. La votazione è chiusa.
Presenti, votanti e favorevoli: 34.
L'emendamento all'articolo 2 è approvato all'unanimità.
Mettiamo in votazione l'articolo 2 compreso l'emendamento
ovviamente. La votazione è aperta. La votazione è chiusa.
Presenti, votanti e favorevoli: 34.
L'articolo 2 è approvato all'unanimità.
Stesso risultato per l'articolo n. 3, n. 4, n. 5, n. 6, n. 7, n.
8, n. 9.
Votiamo adesso la legge nel suo insieme. La votazione è aperta.
La votazione è chiusa.
Presenti, votanti e favorevoli: 34.
La legge è approvata all'unanimità.
