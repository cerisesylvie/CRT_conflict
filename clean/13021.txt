Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3977 del 25 novembre 1992 - Resoconto
OGGETTO N. 3977/IX Proposta di legge: "Norme per l'elezione
del Consiglio regionale della Valle d'Aosta".
Presidente
Ha chiesto la parola il Consigliere
Gremmo.
Gremmo (UAP)
Io mi auguro che il Consiglio colga
l'occasione per votare una legge elettorale intelligente che
permetta di arrivare ad un sistema elettorale nuovo anche in
Regione. Si sono fatte tante chiacchiere sulla possibilità di
cambiare la vecchia legge elettorale ed il Consigliere Milanesio è
stato eccellente nel dirigere i lavori della commissione.
Io che non ho la pretesa di essere né intelligente né tantomeno
molto democratico perché so di avere difetti, ho deciso di
presentare una proposta alla discussione del Consiglio, perché ho
la sensazione che sia giusto che l'opinione pubblica sappia che è
in corso il tentativo di cancellare da questo Consiglio, il nuovo
che comunque prorompe anche in Valle, in varie maniere: i battisti
di Segni, la Rete, la spaccatura di Martelli si ripercuote anche
qui, Rifondazione è una realtà, le leghe sono un fatto.
Si sta cercando di evitare, in modo subdolo, di confrontarsi e
di cancellare il nuovo iniziato dal 5 aprile e non solo fuori
Valle. Nella mia proposta di legge c'è una norma transitoria che
"chi è stato Consigliere in questa legislatura non possa più
candidarsi" così partiamo tutti dallo stesso livello.
Io non accetto e non subisco e quindi dichiaro il mio disappunto
per questi sistemi che tendono a voler sfuggire il confronto
politico con sistemi tecnici. Se le idee dell'U.V., del PDS e della
DC, piacciono alla gente, prenderanno i voti, ma se la gente non li
vuole più votare non ci sarà nessuna legge o nessuna manovra che
permetterà loro di essere rieletti.
I sondaggi di opinione dichiarano la disaffezione dei vecchi
sistemi partitici.
Vorrei far presente i due punti che ritengo principali:
1°) Ho portato come proposta lo stesso sistema che vige per
l'elezione dei Consigli provinciali che divide il territorio in una
serie di collegi uninominali in cui viene candidato per ogni lista
una persona e quindi c'è, paese per paese, la battaglia tra i vari
candidati, uno per lista, che si confrontano. Questo perché non si
è mai tenuto presente che l'elettorato valdostano, qualche mese fa,
si era espresso con estrema chiarezza a favore della preferenza
unica, perché si voleva personalizzare la battaglia politica,
arrivando ad un discorso maggioritario che permettesse comunque il
confronto tra candidati. L'attuale sistema di elezione dei consigli
provinciali permette, zona per zona, il confronto tra persone, ogni
lista presenta una persona. Questo è importante perché il
referendum votato a grande maggioranza dai valdostani si orientava
nella direzione di arrivare ad avere le persone che rappresentavano
le varie liste.
La divisione della Valle in 35 collegi e quindi la possibilità
di avere dei candidati locali, pone i partiti e specialmente i
partiti popolari di fronte ad un dramma che è quello di candidare
nei vari collegi, o la persona del posto o la persona più
importante del partito. Se per un partito questo non sarebbe un
problema, per altri invece potrebbe esserlo.
Questo comporterebbe comunque un rinnovamento nei partiti e di
conseguenza della politica della Valle perché per esempio a Doues
si candiderebbe il sindaco che è quello che esprime la comunità o
si impone la candidatura di un nominativo del partito
maggioritario?
Il discorso fatto sui Walser. Io auspico che non ci si avventuri
sul discorso di eleggere una rappresentanza per questa minoranza,
perché proprio non c'è la necessità di questo anche perché non
sarebbe certamente "Walser" dal momento che non si chiede loro né
la conoscenza della lingua tedesca, né la residenza nel comune. A
questo punto chiunque si può candidare.
Io ho posto due o tre interrogativi, uno è quello che nessun
partito usi lo stemma regionale perché questo deve essere tutelato
e non strumentalizzato. I partiti devono inventarsi qualcosa di
personale e non usare il simbolo che rappresenta l'intera comunità.
I funzionari regionali in commissione facevano giustamente notare
che nessun partito lo adoperi, come anche nei comuni non si deve
rappresentare il simbolo del comune.
Per le firme inoltre io ho proposto 300 perché quando ci sono
state le consultazioni con i gruppi politici, (io gradirei che
entrino Rifondazione comunista, la Rete, gli Etnisti e le Leghe) ho
detto 300 ed ho sostenuto che chi è presente in Consiglio non deve
raccogliere le firme, e non perché io ne ho paura, ma perché ho
fatto questa considerazione:
Se si andasse ad imporre per tutte le liste 500 firme, questo
significherebbe che se le liste fossero 10, 5-6 mila valdostani
dovrebbero firmare, se le liste sono 20 i firmatari dovrebbero
essere 10-12 mila: il 10 percento del corpo elettorale della
Valle.
Il problema è drammatico anche perché può accadere che qualcuno
firmi per due liste come è realmente accaduto. Circa 140 persone a
Pinerolo, hanno firmato due liste ed addirittura qualcuno le ha
firmate tutte e tre.
2°) Qualcuno dice che bisogna ridurre le spese delle campagne
elettorale, ma quanto costa ad un Gruppo politico pagare le spese
di sostegno per la richiesta di firme?
3°) La legge dice che i certificati elettorali devono essere
consegnati dal comune nel giro di 24 ore. Se ci sono 5 mila o 10
mila certificati da consegnare nel giro di 24 ore, mi chiedo come
questo sia materialmente possibile?
Chi approva questo sistema si deve anche assumere la
responsabilità di innescare un meccanismo di "totale caos".
Io mi rivolgo al partito che dell'equilibrio ha fatto la sua
immagine. Se innescate questo meccanismo non potete più dire
all’elettorato di essere un partito che garantisce
tranquillità alla Regione.
Il discorso sull'attribuzione dei seggi, il sistema delle
elezioni provinciali è una proporzionale corretta. Non bastano più
1.200-1.500 voti, ne servono 1.700-1.800 che credo sia anche
ragionevole; si noti che per il Consigliere Walser si chiedevano
4-500 voti!
Non si può accettare il discorso di uno sbarramento drastico
facendo un ragionamento che lede l'intelligenza delle persone e
cioè che: bisogna che ci siano poche forze politiche perché a
questo punto sarebbe garantita la governabilità. Ma questo non è
esatto perché in un gruppo può avvenire una scissione dopo le
votazioni. Quindi non è detto che se entrano più gruppi ci sia il
caos e che se ne entrano di meno vada meglio. Questo concetto è
sbagliato perché se ci sono 4 gruppi quello che sarebbe tagliato
fuori sarebbe senz'altro il PSI, perché l'U.V. può sempre mettersi
d'accordo con il PDS e con la DC e con i vari gruppi che sono
sempre disponibili a tutto e quindi ecco che il PSI, e mi dispiace
per Milanesio, sarebbe fuori gioco.
Se passa questa logica, l'Union Valdôtaine tornerebbe al centro
della politica valdostana e questo non sarebbe giusto perché non
rispecchia il desiderio dei valdostani che desiderano che sia una
forza politica rispettata ed importante, ma dato i fatti, non ha il
diritto di essere il "sole attorno a cui ruotano gli altri".
Con questo sistema appunto, anche la DC ritornerebbe ad essere
al centro del sistema pur non avendo la necessaria rappresentanza.
Occorre avere la capacità di trovare una soluzione innovatrice che
permetta una articolazione della rappresentanza politica che vada
oltre il sistema dei partiti e questo è il senso della mia
proposta.
Il partito deve essere un veicolo tecnico per presentare una
lista di candidati che proprio per il radicamento sul territorio e
per il tipo di impostazione pluralistica permetta al territorio e
alla gente d'intervenire.
L'altra scelta, potrebbe essere anche che permetta alle 5 forze
di spartirsi i 35 collegi.
Il rinnovamento non c'è stato ed arriverete qui dove avrete una
situazione politica completamente bloccata perché riproporrete al
centro della vita politica della Valle, una forza che invece
secondo me, non è la forza centrale, pena la paralisi. Le accuse
della DC contro la Giunta che ritiene immobilista sono accuse
giuste, ma non è immobilista Lanivi, ma il sistema della mediazione
politica che lo paralizza.
Il discorso di Rusci in commissione quando diceva che non
avevamo affrontato nessun nodo come l'incompatibilità e l'elezione
diretta del Presidente, ma la realtà è che alcune forze politiche
vogliono spartirsi con la vecchia logica, i posti in Consiglio.
Io voglio pubblicamente dire che: o c'è un vero rinnovamento, e
nessuna delle proposte che ho visto finora lo sono davvero,
compresa quella del PDS che dice che "soltanto 25 consiglieri
vengono eletti dalle gente, mentre gli altri 10 vengono demandati a
delle coalizioni", questa è una logica puramente
autoconservativa.
Ripeto che non sto facendo ostruzionismo, ma mi limito ad
esprimere una pre-considerazione di tipo politico perché ho ancora
fiducia nell'intelligenza di qualche collega, e mi auguro ancora
che si abbia il coraggio di dire che vogliamo fare una legge
veramente innovatrice.
Si dà atto che, dalle ore 18,35, presiede il Presidente
Bich.
Presidente
Ha chiesto la parola il Consigliere
Milanesio.
Milanesio (PSI)
Spero che non me ne vorrà il Consigliere
Gremmo se brevemente prendo la parola dopo la sua relazione che ha
anche fornito delle valutazioni di un certo interesse anche se
coloro che fanno parte della I Commissione ne hanno già discusso e
le hanno già sentite. Devo dire che non mi è neanche dispiaciuta la
relazione dove, sorridendo, Gremmo ha detto delle cattiverie ma
anche delle verità.
Credo però che io debba fare una difesa d'ufficio dei lavori
della commissione, anche perché questa commissione si è chinata con
pazienza sul tema della possibile legge elettorale della nostra
Regione. Dapprima la discussione verteva sulla legge elettorale e
sulle riforme istituzionali, poi abbiamo capito che sarebbe stato
un po' difficile, se non impossibile (in parte per ragioni
politiche ed in parte per ragioni anche di merito e di tecnica
legislativa) confondere le due cose. Per cui la commissione ha
deciso di volare un po' più basso, ma di soffermarsi su quelli che
possono essere i meccanismi e le indicazioni di una possibile legge
elettorale: e ricordo al Consiglio, che su questo argomento occorre
trovare 24 voti!
Questo è quanto ci impone la legge che ci ha dato la facoltà di
legiferare sulla materia. È chiaro quindi che bisogna cercare di
mettere insieme le cose che uniscono rispetto a quelle che
dividono. Non penso che la commissione abbia mai cercato di fare un
lavoro settario e tanto meno che escludesse a priori proposte ed
indicazioni che non parevano avere al momento della loro
formulazione un sufficiente supporto per arrivare in Consiglio
regionale.
Se la commissione nella sua maggioranza ha deciso di soffermarsi
su un testo unificato (che è stato predisposto dopo reiterate
riunioni della commissione stessa, tenendo conto delle varie
proposte e su questo testo unificato richiedere successivamente gli
emendamenti e gli arricchimenti che il dibattito in commissione
poteva consentire), credo che ci si è comportati nella giusta
maniera.
Con questo spirito ci accingiamo, venerdì, a riprendere e
ultimare i lavori della commissione, fermo restando che il tutto
poi finirà nelle mani del Consiglio che è il vero organo
sovrano.
Non si possono fare pronostici perché non sappiamo quello che
succederà, e non ne voglio fare nel modo più assoluto. Ciascuna
forza politica dovrà assumersi le proprie responsabilità
pubblicamente in Consiglio.
Per quanto possibile io ho cercato di fare il Presidente di
questa commissione tenendo conto di tutte le indicazioni che
venivano fornite. Non ho voluto scartare in sostanza nessuna
ipotesi a priori e devo dire che sulla proposta della legge
elettorale formulata dal Consigliere Gremmo, che per certi versi,
è, direi, rivoluzionaria e potrebbe anche provocare un terremoto di
cui né il Consigliere Gremmo né noi riusciamo a valutarne l'entità.
Sarà anche per questo che la proposta ha spaventato un po'
tutti.
La riflessione complessiva della commissione è stata quella di
considerare un lavoro pregevole quello fatto dal consigliere
Gremmo, tuttavia non mi è sembrato che avesse il consenso degli
altri commissari. Per cui, questa legge arriva alla discussione per
decorrenza dei termini: anzi diciamo che la commissione non è
entrata nel merito di tutte le proposte e si è soffermata
sull'impianto generale ritenendo che questo impianto non fosse
confacente, per lo meno, a quelli che erano gli orientamenti emersi
in commissione.
Quindi solo a questo titolo, e con queste considerazioni,
intervengo dicendo che la commissione non la raccomanda al
Consiglio per l'approvazione. È una proposta con una forte carica
di novità, ma senza possibilità di valutazioni a priori.
Il Consiglio voti come meglio crede; personalmente ho ritenuto
opportuno fare queste affermazioni aggiungendo anche che la
commissione cercherà con pazienza e con tenacia di trovare un
accordo con tutte le forze presenti e non.
Presidente
Ha chiesto la parola il Consigliere
Louvin.
Louvin (UV)
J'ai eu dans le passé, notamment quand nous
étions dans les rangs de l'opposition, à maintes reprises,
l'occasion de reprocher au Président de la commission de ne pas
suffisamment oeuvrer à l'intérieur de celle-ci pour une action
efficace. Je dois dire qu'au cours de ces derniers mois, il s'est
attelé à la tâche de cette loi électorale avec beaucoup d'ardeur,
parfois même avec trop d'ardeur et que de toute façon les travaux
ont avancé sérieusement et que, malgré la confrontation parfois
rude, que nous avons eu à l'intérieur de cette commission, les
travaux préparatoires avancent de bon train au point, qu'à la fin
de cette semaine, nous souhaitons vivement pouvoir livrer au
Conseil un texte à discuter, étant le fruit d'une convergence que
nous souhaitons très large ou au moins suffisante pour obtenir un
résultat utile.
Il est juste que les conseillers puissent voir respectés leurs
droits de faire discuter dans cette Assemblée leurs propres
propositions, illustrer à l'Assemblée et au grand public les thèses
qu'ils soutiennent et qu'ils ont soutenues en commission et qu'ils
rendent publiques, en vérifiant à l'intérieur de cette Assemblée
leur réelle approbation. Nous devons dire que l'orientation exprimé
par notre groupe, tout en ayant quelques points de convergence, ne
va pas exactement dans le sens de la proposition de loi n. 440,
avancée par le Conseiller Gremmo. Il y a un fond qui est celui du
respect d'un principe proportionnel qui est partagé, mais des
divergences sensibles se manifestent sur de nombreux autres
arguments.
Notre énergie sera déployée dans les sens de livrer au Conseil
au plus tôt un texte sur lequel puisse se dégager un large
consensus.
Nous souhaitons qu'il y ait au plus tôt un prononcement de
l'Assemblée, parce que nous savons qu'il reste, pour approuver en
temps utile une loi électorale, un temps extrêmement bref. Nous ne
pouvons pas remettre cela à l'année prochaine; ce sera au cours du
mois prochain que nous devrons faire un dernier effort pour donner
pour la première fois à la Vallée d'Aoste une loi électorale
régionale, approuvée par ce Conseil.
Nous prenons acte de l'effort remarquable sous certains aspects
déployé par le conseiller Gremmo, mais cet avec regret que nous
annonçons une abstention sur ce projet qui a quand même eu le
mérite d'ouvrir le débat au sein de ce Conseil, de faire illustrer
certaines thèses qui trouveront, j'en suis persuadé, une large
échos au cours du débat sur la loi électorale qui s'annonce, d'ors
et déjà, comme un débat extrêmement touffu, dans lequel le temps ne
manquera pas aux différents conseillers et au proposant notamment,
pour faire entendre leurs propres opinions et leurs propres
propos.
C'est dans cet esprit que le groupe de l'Union Valdôtaine
s'abstiendra sur la proposition de loi du Conseiller Gremmo.
Presidente
Ha chiesto la parola il Consigliere
Cristina Monami.
Monami (PCI-PDS)
Anche il nostro gruppo si astiene
perché non siamo d'accordo su questa proposta anche se, dobbiamo
riconoscere al Consigliere Gremmo di avere studiato, di essersi
impegnato e di aver cercato nella sua fantasia e nelle sue
conoscenze quanto potesse mettere a frutto per poter contribuire a
questo discorso. Anche il PDS si astiene.
Presidente
Ha chiesto la parola il Consigliere
Bondaz.
Bondaz (DC)
Non era mia intenzione intervenire, ma per
le ragioni che ho già sentito e tenuto conto delle nostre
valutazioni anche in sede di commissione, ritengo opportuno
comunicare che non riteniamo che la proposta del Consigliere Gremmo
possa avere una vita facile.
Teniamo comunque conto che nella legge ci siano alcuni pensieri
anche interessanti, ma noi ci asterremo dalla votazione di questa
legge.
Presidente
Ha chiesto la parola il Consigliere
Rusci.
Rusci (PRI)
Abbiamo voluto iniziare questa sera un
dibattito che credo impegnerà a lungo il Consiglio regionale in una
delle sue prossime sedute. Io chiederei al Consigliere Gremmo di
rinunciare a far votare questa sera la sua proposta di legge. Ci
sono degli spunti e delle osservazioni interessanti ed un buon
articolato nel senso che è una legge completa.
Alcuni di questi articoli potrebbero essere trasformati in
emendamenti successivi. Credo infine che sarebbe più proficuo e più
interessante, per l'intero Consiglio, se si discutesse una volta, e
per tutte, su questo argomento, per giungere ad un testo
definitivo.
Presidente
Ha chiesto la parola il Consigliere Gremmo,
ne ha facoltà.
Gremmo (UAP)
Il tono degli interventi è più
ragionevole di tanti fatti e può darsi che ci siano dei margini di
ragionamento da vedersi in commissione. Prendo atto che questo
clima potrebbe aprirsi in una costruttiva discussione.
Certamente si tratta di cominciare a ragionare sul nuovo. Lo
dicono anche altri, non solo io, quindi sono d'accordo con quanto
ha detto Rusci e mi auguro che la commissione tenga almeno presente
due o tre punti.
Si dà atto che, dalle ore 19,18, presiede il Vicepresidente
Trione.
Presidente
Ha chiesto la parola il Consigliere
Bich.
Bich (GM)
Io vorrei solo fare una dichiarazione di voto
su questo argomento. Non passa settimana che colpi di scena, sulle
vicende della legge elettorale, compaiano sulla Stampa e su questo
argomento si è focalizzata l'attenzione di tutte le forze politiche
e ciascuno mette la propria buona volontà per esprimere posizioni
originali e anche per trovare forme che superino le posizioni di
stallo e quindi poter costruire una legge elettorale che necessita
di un consenso ben determinato e qualificato.
La legge elettorale passa dietro un capovolgimento e uno
stravolgimento della politica in generale e dei rapporti politici
fra i vari gruppi. A me dispiace che il consigliere Gremmo mi citi
come il rappresentante di una formazione meridionale; noi siamo una
formazione di entità modesta, non siamo un partito popolare, ma un
movimento che associa persone di diversa provenienza, è
multiculturale nelle sue espressioni politiche. Si rifà comunque a
un riferimento politico culturale che il Consigliere Gremmo
conosce, ad un mixer di elettori e di iscritti che certamente non
sono legati ad una sola parte della penisola. Pensiamo di avere il
nostro spazio, abbiamo fatto le nostre proposte, due anni fa
abbiamo detto alcune cose che sono poi balzate all'ordine del
giorno: furiosamente discusse proprio in un partito che era il mio
e che ha posto un elemento di confronto su quegli argomenti che noi
avevamo pronunciato in quest'aula. Non penso di essere la faccia
del rinnovamento, ma penso di avere qualcosa da dire e di poterlo
dire con tutta la dignità possibile in un confronto politico.
Sulla proposta di legge del Consigliere Gremmo posso dire di
averla apprezzata e di aver apprezzato soprattutto un punto
qualificante, quello cioè di "conferire nuovamente al cittadino la
possibilità di scegliere l'uomo", e questo è un aspetto che
caratterizza tutta la legge nel suo insieme e che sotto questo
verso potrebbe avere il mio voto. Non ha però il mio sostegno là
dove la legge sostiene il metodo proporzionale ancorché corretto
per la determinazione dei seggi perché il metodo proporzionale è il
metodo che da ai partiti il comando di prima fila e il massimo
potere nell'espressione elettiva. Proprio per questo con altre
formazioni abbiamo sottolineato che la chiarezza politica passa
attraverso il sistema maggioritario per la votazione delle
assemblee elettive.
Non è questo un discorso né leghista e né vuole riprendere temi
ampiamente dibattuti e che oggi vengono definiti come elemento di
trasversalità fra i vari partiti, ma la scena politica sta
assistendo alla polarizzazione su questi due sistemi elettorali.
Probabilmente la commissione paritetica approderà, come spesso
succede in Italia, a un certo tipo di ragionamento e quindi ad una
composizione fra le varie proposte raggiungendo un compromesso di
pessimo stile.
Le stesse dichiarazioni della Democrazia Cristiana, del
segretario del PDS e dei partiti di riferimento in questa fase
dialettica sulla legge elettorale stanno andando in direzione
diversa da quella che è la proporzionale.
Noi ci apprestiamo a formulare e magari anche a votare una legge
elettorale che abbia il tenore di una leggina
"de antiquis"
,
parleremo di cose antiche. Nella proposta del Consigliere Gremmo
sussiste questo aspetto oggi non più conseguibile come espressione
di selezione delle assemblee elettive e come Gruppo dichiaro di
astenermi, con tutto il rispetto dovuto, sulla sua proposta
politico-culturale che ritengo originale e che avrebbe dovuto forse
essere approfondita meglio.
Presidente
Ha chiesto la parola il Consigliere
Martin.
Martin (ADP)
Il Consigliere Gremmo nel suo ultimo
intervento ci ha detto che è disponibile a rinviare la discussione
su questo provvedimento in attesa che l'apposita commissione del
Consiglio regionale produca un testo che speriamo possa contare su
24 voti e possa tradursi in una vera legge elettorale.
Per questo motivo noi oggi ci asterremo dal dare una valutazione
sul suo progetto di legge perché penso che quanto prima, questo
Consiglio sarà chiamato a dare una valutazione su questa e su altri
provvedimenti di legge che da parte di altri gruppi sono stati
presentati.
Noi apprezziamo questa legge e la volontà di dare un contributo
anche se non condividiamo totalmente alcuni aspetti. Il nostro
gruppo si è espresso per un sistema maggioritario, le nostre
valutazioni le faremo in commissione insieme agli altri gruppi
nella speranza che le posizioni che oggi paiono piuttosto lontane,
possano avvicinarsi e questo Consiglio possa dotarsi di una legge
elettorale nuova allo scopo di valorizzare sempre più gli uomini e
i programmi e meno le formule affinché si vada verso quella
direzione nuova che tutti auspicano.
Presidente
Prendo atto, concordando sul rinvio
dell'oggetto all'esame della I Commissione consiliare
permanente.
