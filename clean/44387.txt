Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 1408 del 24 marzo 2022 - Resoconto
OGGETTO N. 1408/XVI - Interpellanza: "Valutazione della
fattibilità economica del punto di ristoro annesso alla nuova
telecabina Pila-Couis".
Bertin (Presidente) -
Riprendiamo l'ordine del giorno,
siamo al punto n. 33. Si è prenotata la consigliera Erika
Guichardaz per l'illustrazione, ne ha facoltà.
Guichardaz E. (PCP) -
Torniamo su un tema che ormai sta
un po' monopolizzando il nostro Consiglio regionale. La conferenza
di programma del 23 dicembre 2020 e la successiva conferenza dei
servizi del 20 gennaio 2022, finalizzate alla definizione
dell'accordo di programma promosso dalla Regione, su iniziativa
della società Pila, per la realizzazione della nuova telecabina
Pila-Couis, con annesso il punto ristoro panoramico nei comuni di
Gressan e Cogne, hanno evidenziato diversi aspetti interessanti che
vorrei porre all'attenzione dell'Assessore, in vista della sua
risposta alle mie domande riferite all'interesse economico e alla
relativa fattibilità del punto ristoro.
La Pila S.p.A., nei documenti progettuali, non ha previsto il
collegamento funiviario verso Cogne, ma solo la linea funiviaria
verso la Platta de Grevon, e oggi lei ha esplicitato meglio per chi
l'altra volta non avesse capito bene questo punto. Hanno inoltre
rilevato che i Comuni di Gressan e di Cogne dovevano affrontare
successivi passaggi, visto che sulla cresta della Platta de Grevon
le opere in progetto risultavano non direttamente consentite.
Quella zona infatti si trova nelle fasce a media e alta
pericolosità, e per realizzare bar o ristoranti i Comuni dovevano
richiedere la procedura di deroga prevista nel caso di interventi
comportanti rilevanti interessi economici e sociali. Gli
interventi, si legge nella conferenza dei servizi, devono essere
corredati da uno studio di compatibilità delle opere con i fenomeni
di dissesto attesi, mediante una specifica valutazione tecnica che
accerti la sicurezza dell'esercizio delle funzioni correlate
all'opera stessa. Si richiede inoltre la conformità rispetto alla
rumorosità, attraverso uno studio dell'impatto acustico che non era
presente, la necessità di predisporre specifiche sezioni geologiche
e approfondimenti sull'entità della scarpata della Platta, per
scongiurare un arretramento verso il comune di Cogne del punto di
arrivo dell'impianto, tenuto conto della presenza del permafrost
che può interferire con l'esecuzione e il funzionamento dell'opera,
la precisazione dell'aumento dei fabbisogni idrici derivanti dalla
nuova struttura, la richiesta di sostenibilità di un
bar-ristorante, in relazione alla necessità di dotazione di
infrastrutture dei servizi essenziali, gestione dei rifiuti e
gestione energetica, prevedendo una soluzione progettuale più
avanzata per risparmio energetico e riduzione di emissioni di
inquinanti, l'analisi delle alternative per ridimensionare o
eliminare il punto ristoro e valutare una diversa collocazione, la
proposta di misure di compensazione ambientale e misure di
mitigazione, visto che il manufatto rientra in zona ZPS.
Ho voluto elencare solo alcuni degli aspetti emersi durante la
conferenza dei servizi, che molto probabilmente influiscono sia
rispetto alla concessione della deroga per ambiti inedificabili,
sia rispetto alla fattibilità economica dell'opera. La fattibilità
o meno di un'opera è un passaggio cruciale dell'iter progettuale,
soprattutto per opere così importanti. A noi sembra che questa fase
sia stata sottovalutata, ci si limiti ad enunciati di principio,
non supportati da dati, e con l'assenza della rappresentazione del
quadro motivazionale che ha portato alla scelta della
soluzione.
Ribadendo per l'ennesima volta che ci troviamo d'accordo con
l'ammodernamento degli impianti, vorremmo capire se la Giunta
intenda concedere la deroga anche per la costruzione del
ristorante, come richiesto dal consiglio comunale di Gressan, e se
è stata valutata la fattibilità economica del locale commerciale
strutturato come da progetto, nonché le modalità di futuro
affidamento della gestione e la relativa quantificazione del
canone.
Presidente -
Risponde l'assessore Bertschy.
Bertschy (AV-VdA Unie) -
Rispetto anche un po' alle cose
che ci siamo detti la scorsa volta, forse poi non sempre ci si
riesce a capire, ma io spero veramente, nel prendere l'ultima parte
del suo discorso, che tutti, giustamente con i propri distinguo, si
lavori per lo sviluppo del comprensorio e che tutti si cerchi di
fare il meglio, perché in generale, rispetto a investimenti di
questa portata, si possono fare le scelte più opportune, ma
soprattutto caratterizzarle anche con dei tratti identitari dei
luoghi e dei posti. Prendo quest'altra interpellanza con questo
spirito e con l'obiettivo di cercare di fare un percorso insieme
che, per quello che ci riguarda, speriamo sia di convincimento
verso la scelta che è stata ipotizzata, altrimenti che ci siano gli
elementi per poterne discutere in maniera tranquilla, ma con la
determinazione di andare avanti per un obiettivo che è di grande
portata.
Rispetto alla domanda, se si intenda concedere la deroga
richiesta dal consiglio comunale di Gressan, oggi ovviamente
l'obiettivo politico è questo e quindi sì, se lo mettiamo in
termini politici, ma la deroga arriva a conclusione di tutto un
iter che, giustamente, è stato elencato nella sua illustrazione. La
conferenza dei servizi effettivamente ha chiesto tutta una
documentazione che probabilmente nella fase iniziale non era stata
considerata nell'importanza e oggi tutte le strutture si stanno
esprimendo rispetto alle cose richieste e alle cose che
professionisti incaricati della società stanno documentando. Nello
specifico, la deroga ai vincoli realizzativi in aree a rischio
frane è uno dei procedimenti che è in corso, in parallelo con il
VIA, per la concessione della linea funiviaria, la classificazione
a pista all'interno del procedimento e tutte le cose che lei ha già
elencato. Una porzione dell'area in cui sarà realizzata la stazione
di monte insiste a zone a rischio medio giallo e quindi è
necessaria questa deroga che il Comune ha richiesto. Il
procedimento, che attende la conferenza dei servizi finali, ci dirà
se questa deroga può essere concessa e a quali condizioni. Noi
siamo ovviamente dell'idea che andranno valutate sotto il profilo
tecnico tutte le richieste che le strutture faranno, ma che dovremo
cercare di raggiungere quest'obiettivo. In termini politici
continuo a confermare la volontà di andare nella direzione, però è
corretto, proprio perché c'è un'istruttoria in corso, attendere la
conclusione del lavoro che i tecnici, nell'interesse
dell'Amministrazione regionale e dell'utilizzo delle risorse,
stanno compiendo.
Rispetto alla seconda domanda: se è stata valutata la
fattibilità economica del locale commerciale strutturato come da
progetto e se sono state valutate le modalità di futuro affidamento
della gestione. L'idea che sta un po' alla base di altri
investimenti, devo dire che ho visto anche in altri territori, il
posizionare un locale commerciale in un punto panoramico all'arrivo
di un impianto importante sta proprio nel cercare, rispetto al
passato, di valorizzare in maniera maggiore i grandi investimenti
che questi impianti si portano con sé. Quindi l'idea di fare là un
ristorante, poi sulla grandezza e su come sarebbe fatto, ovviamente
lì ci sono i distinguo, ma sta nell'idea di valorizzare l'arrivo di
quell'impianto e anche quel luogo e quel posto.
La fattibilità economica: il
management
della società
Pila ci ha informato che questo è stato fatto, sia sotto il profilo
progettuale che poi della sostenibilità dell'impianto, insieme a
dei professionisti che hanno curato le due parti. La società
ritiene sostenibile e valorizzabile sia l'investimento della
telecabina che del locale commerciale.
In termini più generali, sempre per fare un discorso complessivo
sui comprensori, è anche importante avere luoghi di attestamento
delle persone in alto rispetto ai comprensori stessi, perché questi
possono anche, a volte, garantire almeno la possibilità di
ricoverare in sicurezza le persone in particolari situazioni,
sempre pensando che poi non vanno messe in pericolo le persone,
però le condizioni variano anche velocemente e a volte questo può
essere un aiuto in più per gestirle.
Sulla seconda parte della domanda, a oggi non è possibile darle
maggiori informazioni, perché la società sta completando la sua
analisi commerciale e dovranno deliberare in consiglio di
amministrazione sia il modello di gestione che il canone. Oggi
sarebbe scorretto anticipare delle cose che non sono ancora state
oggetto di discussione definitiva all'interno del consiglio di
amministrazione, anche per evitare di dare informazioni che
potrebbero cominciare a generare in termini di segretezza anche
delle procedure che verranno poi affidate e saranno poi
conseguenti. Anche rispetto a questo, lascerei completare alla
società le sue valutazioni e poi ne riparleremo in Consiglio
regionale o direttamente nelle Commissioni, per avere tutti gli
elementi che servono per fare un'analisi definitiva e completa.
Presidente -
Per la replica la consigliera Erika
Guichardaz.
Guichardaz E. (PCP) -
Grazie Assessore. Sì, lo spirito è
quello che lei ha evidenziato, non è certo di ostacolare un
progetto. Per quello che riguarda ad esempio gli impianti
sciistici, sappiamo che due sono in scadenza e quindi sicuramente è
importante andare ad ammodernare quegli impianti.
Per quello che riguarda la deroga, naturalmente immaginavo che
si aspettassero tutti i documenti che ho elencato prima, ma vorrei
porre la sua attenzione rispetto alla delibera del consiglio
comunale di Gressan che, in sostanza, doveva prevedere interventi
comportanti rilevanti interessi economici e sociali. Il Comune la
motiva così: "Rilevanti interessi economici e sociali alla base
dell'intervento, in quanto lo scopo primario è di mantenere o
ripristinare situazioni di benessere, di ricchezza economica e
sociale già consolidatesi nella porzione di territorio interessato
e senza le quali si creerebbe uno scompenso economico e sociale non
indifferente". Questo senza però definire in maniera puntuale,
argomentata, esemplificativa ed esaustiva di quali interessi si
tratti e di come la realizzazione dell'intervento comporti
conseguenze sugli stessi. Si tratta di una dichiarazione
tautologica: non basta dire che c'è l'interesse pubblico, bisogna
in qualche modo dimostrarlo con dati oggettivi, che spero che anche
in questo caso la Giunta approfondisca prima di dare questa deroga,
in aggiunta alla compatibilità dell'intervento con lo stato di
dissesto esistente, l'adeguatezza delle condizioni di sicurezza in
atto e naturalmente quelle di cui parlava lei prima. Mi stupisco,
insomma, che si possa portare in approvazione una delibera di
questo tipo, senza avere un supporto importante rispetto a quello
che si dichiari.
Rispetto alla fattibilità economica, apprendo di questo studio
della Pila, perché tutti gli studi che dal 1994 a oggi sono stati
fatti, quindi parliamo di quello del Grisoni del 1994, Bonini del
2000, Cortese del 2003, Ire 2004, Gio Data 2008, Ceriani 2012,
TurismoOk 2014, Pila 2016 e G2A Consulting del 2018, li ho tutti
letti e quest'analisi rispetto al punto ristoro io non l'ho
trovata. Quindi ben venga che invece vi sia uno studio di
fattibilità, che chiederò alla Pila, rispetto all'analisi di
questo, perché non dobbiamo dimenticare che comunque parliamo di un
progetto che costa 5 milioni di euro il solo ristorante, costi che
andranno sicuramente ad aumentare nelle fasi successive di
progettazione, sia per il costo delle materie prime ma soprattutto,
vista la zona, è richiesta una sostenibilità in relazione alla
necessità di infrastrutture dei servizi essenziali, gestione
rifiuti, gestione energetica; e anche arrivarci, nel senso che mal
contati, tenere aperti sei tronchi di telecabina, comunque ha dei
costi rilevanti. Anche sotto questo punto di vista il canone
naturalmente non potrà non tenere di tutto questo.
Mi sembra che vi sia una mancanza di visione generale della
stazione, che noi abbiamo sottolineato nelle osservazioni. Basta
guardare gli studi di cui parlavo prima, perché tutti questi
comunque tengono conto del collegamento con Cogne che, secondo me,
sicuramente influisce molto anche rispetto alla possibilità e
all'opportunità di avere quel punto ristoro di quelle dimensioni.
Sul piano economico e sociale sarà già assai impegnativo
ammodernare gli impianti esistenti e immaginare nuove opportunità
di sviluppo oltre lo sci. Che senso può avere continuare a
costruire oggi quella stella, domani l'RTA di cento posti che
prevede la Pila, quando ci sono interi edifici abbandonati e quando
la metà delle strutture di Pila sono chiuse in estate. La
valorizzazione poi con Aosta, nonché la riqualificazione delle
strutture alberghiere già presenti, secondo noi sono elementi da
prendere in considerazione.
