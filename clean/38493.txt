Classificazione
ACQUE
Acque pubbliche



Oggetto del Consiglio n. 2015 del 20 aprile 2016 - Resoconto
OGGETTO N. 2015/XIV - Interrogazione: "Tempistica per l'avvio
di provvedimenti di regolarizzazione delle concessioni d'acqua ad
uso irriguo".
Viérin M. (Presidente)
- Punto n. 11 dell'ordine del
giorno. La parola all'Assessore Baccega.
Baccega (SA) -
Già nella risposta che diedi a febbraio
misi in evidenza le problematiche del settore irriguo relativamente
ai più comunemente chiamati "antichi diritti", problematiche che
riguardavano richieste di quantitativi di acqua non commisurata ai
reali fabbisogni, lo spostamento di punti di prelievo rispetto a
quando erano stati originariamente assentiti o richiesti, oppure
non più attivi da tempo. La regolarizzazione, così come viene
definita, comporta un lungo lavoro e un impatto sociale notevole,
visto che si vanno a modificare consuetudini, usi e ormai diritti
ritenuti acquisiti.
Anziché porre una semplice proroga di anni, è intenzione del
Governo regionale avviare un processo di verifica e revisione delle
possibilità di prelievo che tenga conto non solo dell'utilizzo
strettamente irriguo, ma anche di altri cousi che possano fornire
al settore, laddove possibile, un'ulteriore fonte di finanziamento.
Si tratterebbe cioè di far decadere le domande che non sono più
esercite, rendendo così disponibile la risorsa idrica che
attualmente deve comunque rimanere in capo a loro riservata, anche
se solo sulla carta. Ciò naturalmente andrebbe a favore anche di
quei diritti da riconoscere per i prelievi oggi necessari a
garantire l'esercizio delle pratiche agricole. Al di là della
proroga amministrativa, è quindi opportuno avviare una
concertazione con i soggetti interessati per definire insieme il
percorso di razionalizzazione e proseguire nel processo di
miglioramento dell'efficienza dei sistemi irrigui anche dal lato
dei consumi idrici, con una evidente razionalizzazione dell'intero
settore.
Come noto, è stato avviato venerdì scorso 8 aprile il percorso
di partecipazione pubblica all'aggiornamento del Piano regionale di
tutela delle acque che, oltre ai
forum
, prevede una serie di
incontri bilaterali tra i soggetti portatori di interesse. In
quella sede si intendono affrontare queste riflessioni e
condividere i percorsi attuativi anche da un punto di vista
operativo. In realtà con questo ho risposto al secondo quesito.
Passando al primo quesito, sulla base di queste considerazioni e
vista anche l'entità del processo di ottimizzazione che si intende
avviare, è possibile procedere unicamente con lo strumento
normativo. In un primo tempo gli uffici avevano ipotizzato una via
amministrativa per confermare l'aggiornamento del Piano regionale
di tutela delle acque, ora invece serve una legge. La maggior parte
delle derivazioni ad uso irriguo presenti nel territorio valdostano
sono autorizzate sulla base di concessioni rilasciate dagli uffici
del Genio civile del Regno d'Italia nel periodo 1920-1940 o sulla
base di domande di riconoscimento del diritto di derivazione
presentate ai sensi della legge n. 10 dell'agosto 1884, del decreto
luogotenenziale del 1916. La norma non potrà quindi limitarsi a
prevedere una proroga della durata delle concessioni irrigue, ma
dovrà anche subordinare la possibilità di esercitare il diritto
alla presentazione delle informazioni necessarie a sanare le
criticità evidenziate, in particolare relativamente ai punti di
prelievo e ai quantitativi da prelevare correlati proprio alle
superfici da irrigare. La norma evidentemente rinvierà agli atti
amministrativi utili a definire completamente il procedimento che
si intende perseguire.
La procedura di aggiornamento che è in corso del Piano di tutela
delle acque consente quindi di condividere il percorso e di avere
anche uno strumento regolamentare nel quale inserire le nuove
regole.
Presidente
- La parola al collega Bertin.
Bertin (ALPE) -
Il 2 febbraio avevamo presentato
un'interpellanza su questo argomento; non ritraccerò tutta la
questione storica di questi diritti che risalgono a cent'anni fa,
preunitari, e poi che successivamente con lo Statuto speciale le
competenze vengono trasferite alla Regione. Come sottolineavo in
quell'occasione, la legge di proroga di questi antichi diritti era
scaduta a fine gennaio, e in quell'occasione lei ci disse che si
sarebbe in breve tempo intervenuti. Quello che volevamo sapere oggi
è se c'era un cronoprogramma per affrontare questa questione. La
risposta sostanzialmente è quella del mese di febbraio.
Evidentemente questa legge è obbligatoria, bisogna farla, prima si
fa e meglio è, perché in questo momento la proroga è scaduta, ma
bisognerebbe anche avere un cronoprogramma su tutto il sistema da
rimettere a posto in tempi certi. Va bene che sono diritti che
hanno cent'anni, ma non vorrei che ce ne volessero altri cento per
sistemare la questione. Bisognerebbe avere un cronoprogramma per
regolamentare questo settore che è importante.
Oggi si faceva anche un accenno - è una novità rispetto
all'altra volta - alle questioni relative alle centraline che si
collegano all'uso irriguo, tanto più se vogliamo fare anche questo
diventa sempre più delicato e va fatto in tempi rapidi. Oggi
pertanto mi auguravo di avere una sorta di cronoprogramma, visto
anche che si tratta dell'Assessorato dei lavori pubblici e dovreste
essere abituati a farli i cronoprogrammi, per capire quando si
sarebbe affrontata in modo sistematico la questione.
L'interrogazione andava a sollecitare una presa di posizione
urgente di questa questione che è necessaria. L'acqua è un bene
importante, sempre più importante, e va regolamentato in modo
chiaro e preciso per tutti, senza lasciare zone d'ombra nelle quali
poi è possibile che si vengano a creare situazioni spiacevoli,
perché interessi magari poco chiari possono approfittare di queste
zone d'ombra.
