Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1157 del 23 febbraio 2000 - Resoconto
OGGETTO N. 1157/XI Intendimenti riguardanti l'umanizzazione
delle strutture ospedaliere. (Interpellanza)
Interpellanza Avendo letto l'opuscolo "?per un ospedale a
dieci stelle" predisposto dal Cappellano dell'Ospedale di Aosta,
Don Luigi Ronco, sulla umanizzazione delle strutture
sanitarie;
Ritenendo questo obiettivo importante per il nostro
ospedale;
Considerando la distanza che esiste tra quanto viene auspicato
in tale opuscolo e l'esperienza quotidiana degli utenti e dei loro
familiari;
I sottoscritti Consiglieri regionali
Interpellano
L’Assessore competente per sapere:
1) se condivide i contenuti di tale opuscolo;
2) quali sono i suoi intendimenti al riguardo e, in particolare,
se, e in quale modo, intende attivarsi perché aumenti il tasso di
umanizzazione nelle strutture ospedaliere regionali.
F.to: Squarzino Secondina - Curtaz - Beneforti
Président
La parole à la Conseillère Squarzino
Secondina.
Squarzino (PVA-cU)
Confesso che mi accingo ad illustrare
questa interpellanza un po' in punta di piedi, Signor Assessore,
quasi sottovoce, con la consapevolezza che l'argomento è troppo
serio per essere strumentalizzato o per farne oggetto di battaglia
politica.
Vorrei esprimere innanzitutto un profondo grazie al cappellano
dell'Ospedale, a Don Luigi Ronco, Don Gigi come gli amici lo
chiamano, per l'opuscolo che ha curato e di cui ha fatto dono a
noi, come amministratori, e a tutta la Comunità.
È una miniera di suggestioni, di sottolineature, di osservazioni
che ricordano a tutti, ai pazienti come ai medici, agli
amministratori come agli operatori sociali, che a nulla o a poco
valgono le nostre scelte, i nostri accordi di programma, i nostri
piani, le stesse risorse finanziarie che eroghiamo per la sanità, e
sono molte e - aggiungo - anche le stesse iniziative che come
opposizione facciamo, le interpellanze, le mozioni, gli ordini del
giorno, cioè tutto questo vale nulla o pochissimo se non mettiamo
al centro di ogni decisione, di ogni progetto, di ogni iniziativa
la persona del malato nella sua interezza con i suoi bisogni di
salute, ma anche con il suo bisogno di essere accettato, di
guarire, con il suo bisogno di essere preso in carico in modo
complessivo da parte di chi ha il compito, che la società in
qualche modo gli ha delegato, di curarlo o meglio ancora di
prendersi cura di lui.
Mentre leggevo le pagine di questo opuscolo
"Per un Ospedale
a dieci stelle ho fatto un sogno"
, non potevo non fare
mentalmente dei confronti con la realtà ospedaliera che tutti
conosciamo, con le sue luci: pensiamo all'efficienza di molti
reparti, pensiamo all'abnegazione di molti operatori, pensiamo alle
molte e diffuse professionalità, pensiamo alla ricerca continua di
soluzioni più idonee e confacenti per curare, pensiamo
all'attenzione anche del mondo del volontariato verso chi soffre; e
con le sue molte ombre: qui ricordo la settorialità degli
interventi che non tengono conto dell'unicità della persona, la
difficoltà di lavorare in équipe all'interno dei reparti, ma anche
fra gli stessi reparti, la difficoltà di progettare e attuare una
formazione continua e organica, alla ripartizione non sempre equa
delle risorse all'interno della struttura, ai turni di lavoro
stressanti per il personale, penso a quello infermieristico che è
carente, alla mancanza di locali per accogliere il malato, ma anche
i familiari, alla dignità negata a chi muore perché non ci sono
spazi che garantiscano la sua privacy, penso ancora al clientelismo
che detta ancora troppe scelte politico-amministrative e via
dicendo.
Mi fermo perché l'elenco sarebbe troppo lungo; volutamente ho
fatto un elenco breve delle luci, non posso fare un elenco troppo
lungo delle ombre. Credo che anche l'Assessore, ne sono certa,
abbia letto con attenzione questo opuscolo e vi abbia trovato
motivi di riflessione e di spunti per una rinnovata azione
politica.
Per questo, e questo è l'obiettivo della nostra interpellanza,
le chiediamo di farci partecipi delle sue riflessioni, di dirci se
e in quale modo intende attivarsi perché aumenti il tasso di
umanizzazione nelle strutture ospedaliere regionali.
Si dà atto che, dalle ore 11,05, presiede il Vicepresidente
La Torre.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
L'umanizzazione non è un concetto matematico
facilmente quantificabile, ma è indice di sensibilità verso
qualcuno o qualcosa, esattamente come dice lo stesso cappellano nel
suo opuscolo all'interno del capitolo dedicato alla centralità del
malato e i malati sono soggetti che hanno bisogno di servizi, di
una struttura normalmente vista come luogo di sofferenza e di
distacco dalla realtà esterna. Ecco perché bisogna lavorare sulla
diffusione della cultura sanitaria come giustamente sottolinea
l'ottima e lodevole iniziativa di Don Luigi Ronco.
È proprio quanto sta cercando di fare l'USL attraverso la
sensibilizzazione degli organi di informazione sui problemi della
salute.
Da anni i responsabili dell'USL tengono conto nei loro
interventi di gestione e razionalizzazione dei servizi offerti
all'utenza anche dell'aspetto umano. Forse questa sensibilità è
recentemente aumentata anche a seguito delle riflessioni che ha
imposto l'aziendalizzazione del servizio sanitario regionale.
Nonostante in Valle non ci sia concorrenza fra pubblico e privato,
concorrenza che generalmente stimola l'attenzione verso questi
aspetti di marketing, l'USL ha ritenuto opportuno lanciare nuovi
messaggi ad operatori ed utenti richiamandoli ad una maggiore
attenzione verso le esigenze ordinarie dei pazienti.
Già all'interno della Carta dei servizi vengono elencati i
diritti del cittadino nei confronti del servizio socio-sanitario.
La Carta dei diritti e dei doveri del cittadino cita 13 diritti del
cittadino, mi limiterò ad elencarli: il diritto al tempo, diritto
all'informazione e alla documentazione sanitaria, diritto alla
sicurezza, diritto alla protezione, diritto alla certezza, diritto
alla qualità, diritto alla differenza, diritto alla normalità,
diritto agli affetti, diritto alla decisione, diritto al
volontariato, all'assistenza da parte dei soggetti non profit alla
partecipazione, diritto al futuro, diritto alla riparazione dei
torti. Tali diritti sono generalmente salvaguardati, anche se molti
aspetti, lo confesso, devono essere ulteriormente migliorati come
per esempio la necessità di considerare maggiormente gli orari
stabiliti per il colloquio dei medici con i familiari spesso non
rispettati per esigenze di servizio. Sottolineo a tal proposito che
la Carta dei servizi, proprio per aver potuto constatare che i
diritti non sono sempre comunque rispettati, è in fase di
aggiornamento e che l'aggiornamento è previsto per il prossimo
autunno.
È stato inoltre attivato lo sportello informativo per la salute
degli immigrati, SISI. Iniziativa lodevole predisposta dall'Ufficio
relazioni al pubblico dell'USL recentemente decollata il 1°
febbraio, per l'esattezza. Questo ufficio, che è collocato presso
l'USL, ha il compito di fornire agli immigrati stranieri
informazioni in materia sanitaria e di rilasciare il codice
regionale dello sportello degli immigrati.
L'Ufficio relazioni al pubblico sta anche predisponendo
un'apposita guida ai servizi sanitari destinata esclusivamente ai
cittadini immigrati.
Inoltre, nell'interesse non solo degli immigrati, ma anche della
popolazione locale, tenuto conto dell'importanza di tenere sotto
controllo medico un'ampia realtà di immigrati non in regola con le
norme relative all'ingresso e al soggiorno che sono comunque
presenti all'interno della Comunità valdostana, è intenzione
attivare presso il SISI per alcune ore alla settimana un
ambulatorio di Medicina di base con la presenza di un medico che
effettui le visite di primo livello indirizzando se necessario i
cittadini stranieri verso le strutture specialistiche.
Tutte queste informazioni sono state indirizzate ai medici di
base, all'area ospedaliera e all'area territoriale e a tutti i
componenti del sistema sanitario di modo che vengano recepite e
messe in attuazione.
Altre iniziative attivate nella logica dell'umanizzazione
riguardano nel tempo l'apertura di una biblioteca interna
articolata in due sezioni: una scientifica per gli operatori e di
pubblica lettura per i degenti, quest'ultima è stata gradualmente
aggiornata con sezioni di ascolto di musica e giochi di società;
l'installazione di gettoniere e telefoni pubblici in quasi tutti i
reparti; l'acquisto di telefoni portatili o apparecchi pubblici
semoventi che vengono messi a disposizione dei pazienti nei
reparti; l'edizione prossima di una guida dei servizi ospedalieri
in analogia a quanto realizzato in altre realtà europee; l'apertura
dello sportello bancario interno con bancomat utilizzabile 24 ore
su 24 anche da degenti o parenti dei degenti per qualunque
necessità; l'apertura e il miglioramento dello spazio dedicato al
servizio di ristoro o bar; l'apertura di un'edicola all'interno del
Presidio ospedaliero Beauregard, quest'ultima dovrebbe essere
riaperta a breve termine con l'aggiudicazione del nuovo appalto per
la gestione del bar e gli spacci interni; la recente attivazione di
una cassetta postale all'ingresso dell'Ospedale che facilita
l'inoltro della corrispondenza soprattutto per i lungodegenti; la
prossima riattivazione del servizio barbiere nelle corsie dei due
presidi ospedalieri; la revisione degli orari per la distribuzione
dei pasti in Ospedale e delle visite dei pazienti nonché
l'attivazione del servizio mensa e pasto per i parenti dei degenti;
l'individuazione di due spazi idonei per le esigenze spirituali dei
degenti e per il mantenimento di un efficace servizio di assistenza
religiosa; la possibilità del pernottamento di un genitore in
camera con il proprio figlio nel reparto di Pediatria;
l'individuazione in molti reparti di uno spazio sociale in cui i
pazienti possono sostare, socializzare, incontrare i parenti e
guardare la televisione, spazio sociale molto gradito dai parenti,
ma soprattutto dai degenti; l'inserimento di linee di presa in ogni
camera per l'allacciamento del televisore di proprietà del
paziente, del telefono nonché del sistema di filodiffusione; i
corsi di formazione al personale.
In questo contesto l'assessorato ha organizzato un incontro di
aggiornamento obbligatorio per il personale medico e
infermieristico sul tema della tutela della riservatezza in ambito
sanitario; lo ha organizzato l'assessorato prima del passaggio
delle funzioni e delle competenze all'USL, la quale successivamente
per proprio conto ha organizzato dei corsi di pronto soccorso, un
corso per il personale di ingegneria compartimentale di durata
triennale, un corso di aggiornamento sulla privacy per tutti gli
amministrativi, un corso sulla tutela della riservatezza in ambito
sanitario per i medici e le caposala con ben 70 partecipanti. Il
Collegio degli infermieri ha organizzato un corso sulla tutela
della riservatezza rivolto agli infermieri.
Altre iniziative di questo genere, che rientrano nell'ambito dei
corsi di aggiornamento obbligatori, continuano ad essere inserite
annualmente nella programmazione dell'USL.
Inoltre è stato avviato il progetto di animazione musicale in
Ospedale, articolato in un pomeriggio al mese durante il quale i
gruppi corali, gratuitamente e a rotazione, si avvicinano ai vari
reparti, un paio di reparti per appuntamento, e intrattengono i
pazienti per portare, soprattutto nei reparti di lungodegenza, una
testimonianza della società civile.
Al momento sono stati effettuati tre incontri con un ottimo
gradimento da parte dei pazienti e una richiesta di intensificare e
diversificare tali iniziative, azioni simili, ma più estemporanee
venivano già promosse in via autonoma in alcuni reparti. È questo
il progetto che più di tutti riassume la volontà di umanizzare
l'Ospedale anche perché comprende più punti dei già citati dal
cappellano ospedaliero. Al progetto hanno aderito volontariamente i
gruppi musicali, intervengono gli operatori del reparto, c'è il
coinvolgimento di altre strutture aziendali. Si può dire che si
tratta di un lavoro di équipe centrato sul malato.
Ricordo poi la consegna dei libri della biblioteca anche agli
allettati d'intesa con l'Assessorato della pubblica istruzione; la
vendita dei giornali nelle corsie, la dotazione di un impianto
radiofonico in ogni camera, l'adozione della Carta dei servizi e
del pronto soccorso predisposto d'intesa con le associazioni dei
consumatori con la quale la struttura si impegna a fornire risposte
certe in tempi predefiniti alle esigenze dell'utenza e ridurre le
attese inutili. Anche in questo caso si tratta di un lavoro di
équipe alla cui base c'è una grande volontà di trasparenza e di
servizio a favore dell'utenza.
Il Progetto "Carta dei servizi e del Pronto soccorso" è un
progetto pilota, autorizzato dal ministero, che si articola in 7
punti fondamentali: la definizione della "mission" del Pronto
soccorso in funzione dei bisogni del cittadino, il sistema di
accettazione dell'utente in Pronto soccorso per codici di gravità,
i tempi di risposta massima del servizio suddivisi per codici di
gravità, gli indicatori per il monitoraggio quali-quantitativo
delle attività, le azioni necessarie in caso di scollamento sulle
previsioni, l'accesso ai dati delle rappresentanze dei consumatori
e dell'informazione e infine l'informazione e formazione della
popolazione secondo i criteri sopra definiti. È un progetto molto
interessante che è stato appena avviato e che dovrebbe portare
nell'arco di un biennio a un netto miglioramento dell'attività di
accettazione nel Pronto soccorso.
Ricordo inoltre la convenzione fra la Regione e il Ministero
della sanità per il progetto concernente la sperimentazione in nove
regioni di strumenti per l'implementazione di linee guida nel
servizio sanitario regionale.
Anche questo è un progetto ambizioso, la Valle d'Aosta è
capofila assieme ad altre Regioni: Emilia Romagna, Friuli Venezia
Giulia, Lazio, Lombardia, Piemonte, Toscana, Umbria, Veneto; il
ministero proprio recentemente, ed è un punto all'ordine del giorno
di questo Consiglio regionale, ha stanziato 800 milioni per il
decollo di questa iniziativa.
È un'iniziativa molto ambiziosa, ripeto, sono coinvolte oltre
all'azienda USL di Aosta quella di Modena, l'Agenzia regionale dei
servizi sanitari della Regione Friuli Venezia Giulia, l'azienda di
Rieti, l'Istituto di ricerche farmacologiche Mario Negri di Milano,
l'azienda di Bergamo, l'azienda di Biella, l'azienda di Pistoia,
l'azienda di Perugia e l'azienda di Adria.
Si articola in sottosistemi coordinati dal coordinatore
dell'assessorato con l'esigenza di promuovere iniziative mirate al
miglioramento della qualità delle prestazioni e alla
razionalizzazione dell'assistenza attraverso l'applicazione di
linee guida che consistono nella messa a punto di moduli educativi
formativi finalizzati alla creazione di figure professionali in
grado di gestire a livello locale le problematiche legate
all'implementazione di linee guida e soprattutto alla valutazione
formale del loro impatto; nella costruzione e nel mantenimento di
una rete coordinata di aziende, quelle citate, finalizzata alla
conduzione di studi di valutazione dell'impatto di specifiche linee
guida sugli aspetti clinico-organizzativo e medico-legali
dell'assistenza; lo sviluppo e la messa a disposizione delle
aziende delle regioni partecipanti, sia su supporto informatico che
per computer, sia su Internet, di una banca dati di linee
guida.
La ricerca dei percorsi diagnostici e terapeutici viene
considerata quale strumento per assicurare l'uso appropriato delle
risorse sanitarie e garantire che le aziende si dotino di strumenti
per la valutazione dell'appropriatezza delle procedure.
In sintesi si vogliono definire linee guida terapeutiche e
clinico-assistenziali e soprattutto misurarle in termini di qualità
del servizio e di appropriatezza della prestazione fornita.
Fra le iniziative programmate, che sono ancora da realizzare, ho
già citato la distribuzione dei pasti ai familiari da parte
dell'azienda, ma voglio ricordare che, proprio nell'ottica indicata
dall'assistente religioso Don Luigi Ronco, l'azienda ha predisposto
nel settembre 1999 un progetto accoglienza che è poi passato al
vaglio di diversi soggetti coinvolti: gli operatori, le
organizzazioni sindacali e che a breve verrà definitivamente
adottato dall'USL. Non riguarda direttamente i degenti allettati,
ma è orientato a rivedere l'organizzazione dei servizi di front
office ospedalieri ed extraospedalieri affinché l'utente che si
presenta allo sportello riceva informazioni e le indicazioni del
caso e a medio termine si possa accompagnare direttamente nella
struttura dei servizi richiesti dove verrà consegnato al referente
del reparto. È uno dei punti citati dal cappellano quando parla di
accoglienza.
Infine, è allo studio quello che è stato definito d'intesa con
il Comune di Aosta il Progetto "L'isola che non c'è" per
l'individuazione e la creazione di spazi adeguati a dimensione di
bambino per i reparti di Pediatria e Neonatologia.
Da ultimo voglio precisare che la Giunta esaminerà fra breve lo
studio predisposto da un gruppo di lavoro coordinato dall'Ing.
Limacher in merito alla riorganizzazione e all'ampliamento della
struttura ospedaliera di Viale Ginevra, studio che permetterà
sicuramente di migliorare ulteriormente il comfort ospedaliero
nonché gli aspetti organizzativi della struttura stessa.
In conclusione posso dire che concordo totalmente con il taglio
dato dalla collega all'interpellanza, taglio che consiste nel dire
che in definitiva agli amministratori spetta fornire gli strumenti
che siano strumenti in risorse finanziarie o in risorse umane, ma
che al centro dell'attenzione vi è l'uomo, concetto federalista per
antonomasia, l'uomo che è l'unico che può dare delle risposte certe
ed effettive al cittadino, cittadino che può qualificarsi come
paziente e come malato, ma che può qualificarsi come utente, brutta
espressione che è vieppiù di moda, ma cittadino che necessita di
attenzioni particolari. E l'uomo in quanto soggetto, in quanto
oggetto, l'uomo in quanto fornitore di prestazioni, già nell'ambito
sociale in cui vive potrebbe già oggi dare molte delle risposte che
vengono indicate dal cappellano; non vengono date spesso
semplicemente perché non c'è la cultura, non è stato insegnato al
medico soprattutto, meno agli infermieri, perché i corsi
preparatori di questo genere vengono fatti dagli infermieri, non è
stato insegnato al medico di rapportarsi con il malato - cittadino
ponendosi nell'ottica di rimettersi sempre e comunque in
discussione.
Questo a mio parere è il punto chiave dell'assistenza sanitaria
ospedaliera ed extraospedaliera: il fatto che il medico deve sempre
rimettersi in discussione e ciò - lo constato ogni giorno -
purtroppo non avviene. È una denuncia pubblica che faccio in questo
momento perché il rimettersi in discussione è alla base di ogni
atteggiamento comportamentale e di ogni risultato dell'azione di
ognuno di noi, ma in prima battuta del medico in quanto fornitore
di prestazioni sanitarie.
Presidente
La parola alla Consigliera Squarzino
Secondina.
Squarzino (PVA-cU)
Anch'io credo, come diceva adesso
l'Assessore, che la risorsa umana sia la risorsa più importante su
cui occorre puntare in modo prioritario e che in qualunque settore,
che sia quello politico, amministrativo, sociale, o tecnico,
professionale, se non c'è la volontà di rimettere in discussione
continuamente le proprie idee e le proprie competenze, non si
produca un buon lavoro.
Ringrazio anche l'Assessore per l'elenco delle iniziative
umanizzanti che ha voluto fornire, quella serie di servizi che
consentono all'ammalato di sentirsi un po' più persona, un po' più
a casa propria.
Mi consenta l'Assessore però di aggiungere un elemento che lei
ha lasciato in sordina e che vorrei richiamare alla sua attenzione,
perché, non è sufficiente garantire alcuni strumenti che consentano
all'utente di sentirsi una persona, nel senso che può leggere il
giornale, può avere il barbiere, può avere i pasti al momento
opportuno, ma occorre, visto che siamo in una struttura
ospedaliera, garantire strumenti che gli consentano anche di
sentirsi un ammalato preso in cura?
Mi sembra che in tutta la sua relazione manchi questo aspetto,
manchi l'aspetto che viene sottolineato fortemente nell'opuscolo in
questione e che è quello del lavoro in équipe, dell'integrazione
all'interno del reparto fra le diverse competenze e i diversi
operatori che ci sono e anche fra un reparto e l'altro.
È vero che molte volte l'ammalato si sente trattato come un
individuo che vuole mantenere intatta la sua volontà di conoscere,
di leggere, di comunicare con gli altri e questo è molto
importante; ma l'esperienza che molti di noi hanno fatto o
personalmente o con i familiari o con gli amici, è che l'ammalato
non è preso in carica come una persona; l'individuo che è in quel
reparto è un caso di cistite o di appendicite, ma non è una
persona. Questo è l'elemento più importante su cui lavorare ed è
questa una delle carenze forti della nostra cultura ospedaliera,
una cultura - e mi spiace che l'Assessore non l'abbia detto,
probabilmente perché l'USL non glielo ha comunicato, ma questo è
doppiamente grave - che si stava iniziando con molta fatica a
costruire in Ospedale, ma che è stata troncata sul nascere.
Tutto il lavoro relativo al Progetto "Obiettivo qualità" che era
diretto a mettere la persona al centro dell'attività, a coinvolgere
gli operatori, i medici come gli infermieri, attorno al senso del
proprio lavoro in quel reparto, che cercava di far dialogare i vari
reparti fra di loro, questo Progetto "Qualità" è stato interrotto,
cancellando così il lavoro che si stava facendo in questa
direzione.
Questo mi preoccupa assai, Assessore. Io avrei desiderato che
l'USL, o lei, riconoscesse l'importanza di un lavoro iniziato che
andava in questa direzione e che invece è stato annullato.
Ancora, Assessore, lei parlava di formazione. Certo che è
importante la formazione, siamo tutti consapevoli e lei ha
ricordato i corsi che come assessorato erano stati fatti, corsi
molto utili, ma lei sa benissimo come sia importante mettere
insieme tutti gli attori nell'ambito della formazione, perché il
prodotto faccia un salto di qualità. Lei sa che, mentre prima c'era
un progetto formativo per tutti con alcune grosse linee, adesso
sono stati dati ai vari primari dei budget e ogni primario pensa
alla formazione del suo reparto.
Questo tipo di prospettiva sicuramente non va nella logica di
considerare la persona al centro perché prepara in modo settoriale
e non viene incontro a quella caratteristica che lei ritiene
importante, che io ritengo importante, che è quella dell'educare
alla relazione. Gli infermieri hanno nella loro scuola questa
preparazione che al medico manca, ma manca anche nella relazione
medico infermiere perché è sempre duplice la relazione e non solo
da una parte.
Il lavoro iniziato è stato bloccato; per questo chiedo che
politicamente si faccia un'azione che vada in questa direzione e,
come esempio di questa mancanza di collegamento, riprendo il caso
che lei ha presentato come un evento positivo, la Carta dei servizi
del Pronto soccorso. Questa, ad esempio, nasce distaccata
completamente, non inserita, non collegata con la Carta dei servizi
generali dell'USL. Lei capisce che anche le varie iniziative che
lei ha presentato, belle di per sé, se non sono inserite in una
rete di collegamento fra i vari reparti, servono a poco o a niente,
se non addirittura controproducenti.
Mi permetta un'ultima battuta: lei diceva che i diritti presenti
nella Carta dei servizi sono per la maggior parte rispettati. Ne
prendo uno solo: il tempo. Credo che l'esperienza nostra, dei
nostri familiari, dei nostri amici, ci faccia toccare con mano le
lunghe liste d'attesa per essere operati: non c'è tempo per essere
ricoverati, non si dà tempo alla persona di riprendersi perché
mancano i posti letto.
Ogni volta che trattiamo il problema dei posti letto, lei
Assessore, continua a ripetere che sono sufficienti i letti per
acuti. Questa sua affermazione però urta contro la realtà che gli
ammalati ogni giorno verificano; lei sa benissimo che molte volte
ci sono persone che vanno al Pronto soccorso e che si sentono
negare il ricovero perché non ci sono i posti letto, questo è
successo, Assessore?
(interruzione dell'Assessore Vicquéry, fuori
microfono)
? non le porto qui nome e cognome perché non è corretto rispetto
alla privacy. Ci sono persone che hanno bisogno di esami anche
molto dolorosi che, una volta fatto l'esame, vengono mandati subito
a casa perché c'è bisogno del posto letto. Come si può dire che si
dà all'utente il tempo di cui necessita?
Le chiedo, Assessore, di prendersi a cura il problema del lavoro
in équipe perché, se lei è interessato alla persona, lei sa bene
che l'unicum della persona non può essere rispettato se è oggetto
di analisi settoriali e scollegate le une dalle altre.
Se lei non controlla, e qui parlo di un controllo politico, come
di controllo politico parlavo stamani con l'Assessore Pastoret, se
lei non controlla che cosa succede in questo settore, se lei non
inserisce anche negli accordi di programma, nei rapporti con l'USL,
questo obiettivo, lei non aiuta la nostra sanità a fare un passo
verso la presa in carico della persona nella sua integrità, perché
si continua ad avallare prassi per cui è la specializzazione che
prevale, è l'individualismo del singolo specialista anche altamente
professionalizzato, che prevale, e non c'è luogo perché
effettivamente le varie competenze si integrino fra di loro e
mettano al primo posto l'ammalato.
