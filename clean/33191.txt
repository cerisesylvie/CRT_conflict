Classificazione
ASSETTO DEL TERRITORIO
Urbanistica e pianificazione territoriale
TURISMO E INDUSTRIA ALBERGHIERA



Oggetto del Consiglio n. 1630 del 10 febbraio 2011 - Resoconto
OGGETTO N. 1630/XIII - Disegno di legge: "Disposizioni in
materia turistica ed urbanistica: Modificazioni di leggi
regionali." (Reiezione di un ordine del giorno)
Articolo 1
(Modificazioni alla legge regionale 6 luglio 1984, n.
33)
1. Il comma 2 dell'articolo 1 della legge regionale 6 luglio
1984, n. 33 (Disciplina della classificazione delle aziende
alberghiere), è sostituito dal seguente:
"2. La presente legge definisce l'attività ricettiva
alberghiera e ne classifica le aziende nell'interesse pubblico e ai
fini di una corretta informazione.".
2. L'articolo 2 della l.r. 33/1984 è sostituito dal
seguente:
"Articolo 2
(Aziende alberghiere)
1. Le aziende alberghiere sono esercizi ricettivi aperti al
pubblico, a gestione unitaria, che forniscono alloggio, eventuali
servizi di somministrazione di alimenti e bevande e altri servizi
accessori in camere ubicate in uno o più stabili o in una porzione
di stabile.
2. Sono considerati aziende alberghiere e vengono
assoggettati alla relativa disciplina gli alberghi propriamente
detti, le residenze turistico-alberghiere e gli alberghi
diffusi.
3. Sono alberghi le aziende aventi le caratteristiche di cui
al comma 1 e che possiedono i requisiti individuati dalla Giunta
regionale con propria deliberazione, previa illustrazione al
Consiglio permanente degli enti locali e alla Commissione
consiliare competente.
4. Sono residenze turistico-alberghiere le aziende che
forniscono alloggio e servizi accessori in unità abitative
arredate, costituite da uno o più locali, dotate di servizio
autonomo di cucina e che possiedono i requisiti individuati dalla
Giunta regionale con propria deliberazione, previa illustrazione al
Consiglio permanente degli enti locali e alla Commissione
consiliare competente.
5. Sono alberghi diffusi le aziende che, al fine di garantire
il miglior utilizzo del patrimonio edilizio esistente e il recupero
degli immobili in disuso, forniscono alloggio e altri servizi
alberghieri in camere dislocate in più stabili esistenti ubicati in
un ambito territoriale definito e integrati tra loro dalla
centralizzazione in un unico stabile dell'ufficio ricevimento,
nello stesso o in altro stabile delle sale di uso comune e,
eventualmente, degli altri servizi offerti. La Giunta regionale,
con propria deliberazione, previa illustrazione al Consiglio
permanente degli enti locali e alla Commissione consiliare
competente, individua:
a) i requisiti minimi strutturali, tecnici e di servizio ed i
parametri per il riconoscimento dei diversi livelli di
classificazione;
b) la distanza massima tra le camere e i locali di servizio
centralizzati e le modalità per la relativa misurazione.
6. Le deliberazioni della Giunta regionale di cui ai commi 3,
4 e 5 sono pubblicate nel Bollettino ufficiale della
Regione.".
3. Il comma 1 dell'articolo 3 della l.r. 33/1984 è sostituito
dal seguente:
"1. Le aziende alberghiere sono classificate in base ai
requisiti posseduti e sono contrassegnate, in relazione alla
classificazione attribuita, rispettivamente con una, due, tre, tre
superior, quattro, quattro superior e cinque stelle per gli
alberghi, due, tre, quattro e cinque stelle per le residenze
turistico-alberghiere e due, tre, quattro e cinque stelle per gli
alberghi diffusi.".
4. Al comma 1 dell'articolo 5 della l.r. 33/1984, dopo la
parola: "alberghi" sono aggiunte le seguenti: "e negli alberghi
diffusi".
Articolo 2
(Modificazioni alla legge regionale 6 aprile 1998, n.
11)
1. Al comma 1 dell'articolo 90bis della legge regionale 6
aprile 1998, n. 11 (Normativa urbanistica e di pianificazione
territoriale della Valle d'Aosta), è aggiunto, in fine, il seguente
periodo: "Gli esercizi oggetto di ampliamento ai sensi del presente
comma possono altresì essere oggetto di cambio di destinazione
d'uso in alberghi o in residenze turistico-alberghiere, come
definiti dall'articolo 2, commi 3 e 4, della legge regionale 6
luglio 1984, n. 33 (Disciplina della classificazione delle aziende
alberghiere), o in affittacamere, come definiti dall'articolo 14
della legge regionale 29 maggio 1996, n. 11 (Disciplina delle
strutture ricettive extralberghiere).".
2. L'alinea del comma 2 dell'articolo 90bis della l.r.
11/1998, è sostituito dal seguente: "Le aziende alberghiere
esistenti, come definite dall'articolo 2, commi 3 e 4, della l.r.
33/1984, e gli esercizi di affittacamere esistenti, come definiti
dall'articolo 14 della l.r. 11/1996, ivi compresi quelli ricadenti
all'interno delle zone territoriali di tipo A, possono essere
ampliati, purché in misura non superiore al 40 per cento del volume
esistente alla data del 31 marzo 2010, per soddisfare esigenze
connesse al miglioramento e al potenziamento dei servizi offerti,
all'adeguamento delle condizioni igienico-sanitarie e funzionali
all'efficienza energetica, anche con aumento della capacità
ricettiva. Gli esercizi di affittacamere oggetto di ampliamento ai
sensi del presente comma possono altresì essere oggetto di cambio
di destinazione d'uso in alberghi o in residenze
turistico-alberghiere, come definiti dall'articolo 2, commi 3 e 4,
della l.r. 33/1984. Gli ampliamenti degli esercizi di affittacamere
assentiti ai sensi del presente comma possono altresì essere
destinati alla realizzazione di esercizi di somministrazione di
alimenti e bevande di cui alla l.r. 1/2006. Tali disposizioni si
applicano anche:".
3. Alla lettera a) del comma 2 dell'articolo 90bis della l.r.
11/1998, dopo le parole: "purché non ne sia" è inserita la
seguente: "stata".
4. Alla lettera b) del comma 2 dell'articolo 90bis della l.r.
11/1998, dopo le parole: "purché non ne sia" è inserita la
seguente: "stata".
5. Il comma 2bis dell'articolo 90bis della l.r. 11/1998 è
sostituito dal seguente:
"2bis. Gli ampliamenti di cui ai commi 1 e 2 possono essere
realizzati anche mediante più interventi purché l'ampliamento
complessivo non superi, per ogni unità immobiliare, il 40 per cento
del volume esistente alla data del 31 marzo 2010 calcolato al netto
degli eventuali ampliamenti già assentiti dai Comuni ai sensi delle
seguenti disposizioni:
a) articolo 27 della legge regionale 24 dicembre 2007, n. 34
(Manutenzione del sistema normativo regionale. Modificazioni di
leggi regionali e altre disposizioni);
b) commi 1 e 2 nel testo introdotto dall'articolo 4, comma 1,
della legge regionale 17 giugno 2009, n. 18 (Disposizioni urgenti
in materia di aree boscate e di ampliamento di esercizi di
somministrazione di alimenti e bevande e di strutture alberghiere e
di realizzazione di centri benessere in alcune tipologie di
strutture ricettive. Modificazioni alla legge regionale 6 aprile
1998, n. 11 (Normativa urbanistica e di pianificazione territoriale
della Valle d'Aosta));
c) commi 1 e 2 nel testo modificato dall'articolo 15 della
legge regionale 4 agosto 2009, n. 24 (Misure per la semplificazione
delle procedure urbanistiche e la riqualificazione del patrimonio
edilizio in Valle d'Aosta/Vallée d'Aoste. Modificazioni alle leggi
regionali 6 aprile 1998, n. 11, e 27 maggio 1994, n. 18);
d) articolo 1, comma 2, della l.r. 24/2009, nel testo
antecedente la modificazione recata dall'articolo 6 della legge
regionale 30 giugno 2010, n. 19 (Disposizioni urgenti in materia di
strutture, imprese e operatori turistici. Modificazioni di leggi
regionali).".
6. Dopo il comma 2bis dell'articolo 90bis della l.r. 11/1998,
come modificato dal comma 3, è inserito il seguente:
"2ter. Concorrono al computo degli ampliamenti assentibili ai
sensi dei commi 1 e 2, gli eventuali ampliamenti già assentiti dai
Comuni ai sensi delle disposizioni di cui al comma 2bis, lettere
a), b), c) e d), e ai sensi dei commi 1 e 2 nel testo modificato
dall'articolo 3, commi 1, 2 e 3, della l.r. 19/2010.".
Articolo 3
(Modificazioni alla legge regionale 4 settembre 2001, n.
19)
1. Alla lettera a) del comma 1 dell'articolo 4 della legge
regionale 4 settembre 2001, n. 19 (Interventi regionali a sostegno
delle attività turistico-ricettive e commerciali), dopo le parole:
"dell'attività di affittacamere" sono aggiunte le seguenti: "e di
case e appartamenti per vacanze".
2. Alla lettera b) del comma 1 dell'articolo 4 della l.r.
19/2001, dopo le parole: "dell'attività di affittacamere" sono
aggiunte le seguenti: "e di case e appartamenti per
vacanze".
3. Dopo il numero 2) della lettera b) del comma 2
dell'articolo 4 della l.r. 19/2001, è inserito il seguente:
"2bis) terreni funzionali alla realizzazione o
all'ampliamento di spazi di servizio accessori alle strutture
alberghiere e a quelle per l'esercizio di attività di
affittacamere;".
4. Dopo il numero 5) della lettera b) del comma 2
dell'articolo 4 della l.r. 19/2001, è aggiunto il seguente:
"5bis) terreni funzionali alla realizzazione o
all'ampliamento di spazi di servizio accessori ai complessi
ricettivi all'aperto, a condizione che il richiedente sia già
proprietario dei fabbricati in cui sono allocati i servizi generali
e di terreni che rappresentino non meno di un terzo della
superficie del complesso;".
5. Al comma 1 dell'articolo 5 della l.r. 19/2001, le parole:
"quindici anni" sono sostituite dalle seguenti: "venti
anni".
6. Dopo il numero 2) della lettera b) del comma 2
dell'articolo 9 della l.r. 19/2001, è aggiunto il seguente:
"2bis) terreni funzionali alla realizzazione o
all'ampliamento di spazi di servizio accessori alle strutture per
l'esercizio di attività commerciale o di somministrazione di
alimenti e bevande;".
7. Al comma 1 dell'articolo 10 della l.r. 19/2001, le parole:
"quindici anni" sono sostituite dalle seguenti: "venti
anni".
8. La lettera b) del comma 2 dell'articolo 23 della l.r.
19/2001 è sostituita dalla seguente:
"b) quindici anni decorrenti dalla data di erogazione a saldo
delle agevolazioni, fatti salvi eventuali vincoli urbanistici di
durata superiore, quando si tratti delle spese di cui agli articoli
4, comma 2, lettere a) e b), e 9, comma 2, lettere a) e b). Decorsi
i quindici anni, il mutamento di destinazione, l'alienazione o la
cessione, effettuati prima della scadenza del mutuo a tasso
agevolato, sono subordinati all'estinzione del mutuo
medesimo.".
9. Dopo il comma 5quinquies dell'articolo 23 della l.r.
19/2001, è aggiunto il seguente:
"5sexies. Qualora il soggetto beneficiario, prima della
scadenza dei termini di cui al comma 2, lettera b), al fine di
potenziare o riqualificare l'attività turistico-ricettiva o
commerciale, intenda sostituire i beni immobili finanziati con
nuovi beni immobili da adibire al medesimo uso di quelli
finanziati, propone apposita istanza alla struttura competente
finalizzata ad ottenere l'autorizzazione all'alienazione
separatamente dall'azienda o al mutamento di destinazione dei beni
immobili oggetto di finanziamento. A tali fini, costituiscono
sostituzione dei beni finanziati le seguenti iniziative:
a) costruzione di nuovi fabbricati;
b) recupero ed eventuale ampliamento di fabbricati esistenti
aventi destinazione d'uso diversa da quella dei beni già oggetto di
finanziamento;
c) recupero ed eventuale ampliamento di fabbricati esistenti
aventi la medesima destinazione d'uso dei beni già oggetto di
finanziamento, ma privi di vincoli di natura urbanistica o
derivanti dalla concessione di finanziamenti pubblici.".
10. Dopo il comma 5sexies, introdotto dal comma 9, è aggiunto
il seguente:
"5septies. Ai beni immobili realizzati o recuperati ai sensi
del comma 5sexies che beneficiano di agevolazioni ai sensi della
presente legge si applicano le disposizioni di cui al comma 2,
lettera b). Qualora i beni immobili non beneficino di agevolazioni
ai sensi della presente legge, i medesimi non possono mutare la
loro destinazione o essere ceduti o alienati, separatamente
dall'azienda, per un periodo pari a quindici anni dalla data di
avvio dell'attività.".
11. Dopo il comma 5septies, introdotto dal comma 10, è
aggiunto il seguente:
"5octies. L'eventuale autorizzazione di cui al comma 5sexies
è rilasciata ai sensi dei commi 5bis e 5ter e assume efficacia
secondo le modalità e i vincoli stabiliti con la relativa
deliberazione della Giunta regionale.".
12. Dopo il comma 5octies, introdotto dal comma 11, è
aggiunto il seguente:
"5nonies. Le autorizzazioni di cui ai sommi 5bis e 5sexies
costituiscono deroga al vincolo derivante dal finanziamento
pubblico di cui all'articolo 29, comma 6, delle norme di attuazione
del Piano territoriale paesistico della Valle d'Aosta (PTP),
approvato con legge regionale 10 aprile 1998, n. 13 (Approvazione
del piano territoriale paesistico della Valle d'Aosta
(PTP)).".
13. Al comma 4bis dell'articolo 25 della l.r. 19/2001, le
parole: "comma 5bis" sono sostituite dalle seguenti: "commi 5bis e
5sexies".
Articolo 4
(Abrogazioni)
1. Le tabelle A e B e il quadro di classificazione indicante
il punteggio complessivo minimo previsto per i singoli livelli di
classificazione, allegati alla l.r. 33/1984, sono abrogati con
effetto dalla data di pubblicazione nel Bollettino ufficiale delle
deliberazioni della Giunta regionale di cui all'articolo 2, commi
3, 4 e 5 della l.r. 33/1984, come sostituito dall'articolo 1, comma
2, della presente legge.
2. Le disposizioni contenute negli atti di cui al comma 1
continuano ad applicarsi alle domande di classificazione presentate
anteriormente alla data di pubblicazione delle deliberazioni della
Giunta regionale di cui al comma 1.
3. Il comma 3 dell'articolo 7 della l.r. 19/2010 è
abrogato.
Articolo 5
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Ieri sera avevamo sospeso i lavori del
Consiglio sul punto 28 all'ordine del giorno, riguardante il
disegno di legge: "Disposizioni in materia turistica ed
urbanistica: Modificazioni di leggi regionali", dopo lo svolgimento
della relazione del Consigliere Bieler. Ricordo che sul disegno di
legge è stato dato parere favorevole a maggioranza della III e IV
Commissione riunite in modo congiunto, su un nuovo testo e c'è un
parere favorevole con osservazioni del Consiglio permanente degli
enti locali. Sono stati presentati, inoltre, due emendamenti dal
gruppo ALPE.
Dichiaro aperta la discussione generale.
La parola alla Consigliera Carmela Fontana.
Fontana (PD)
- Grazie Presidente.
L'albergo diffuso, come molti sapranno, è un'impresa ricettiva
alberghiera situata in un unico centro abitato, formata da più
stabili vicini fra loro, con gestione unitaria in grado di fornire
servizi di standard alberghiero a tutti gli ospiti. Come già dal
nome, è un albergo particolare che non si costruisce, ma che nasce
mettendo in rete case preesistenti. In altre parole, l'albergo
diffuso è un albergo orizzontale che si caratterizza per una serie
di requisiti messi a punto da una lunga esperienza sul campo,
avviata a partire dai primi anni '80 in Friuli ed in Sardegna.
Possiamo dire che il disegno di legge presentato dalla Giunta
regionale è interessante e va nella direzione che avevamo già
suggerito anche noi, in fase di discussione della precedente
normativa sul frazionamento delle residenze turistiche alberghiere
RTA, sulla quale eravamo e restiamo contrari. Questo provvedimento
è invece per molti versi condivisibile e lo valutiamo
positivamente, soprattutto là dove recepisce l'esigenza di adattare
il patrimonio ricettivo locale alle nuove tendenze, prevedendo
finalmente gli alberghi diffusi.
L'unica nota negativa sarebbe stata per noi la procedura
indicata all'articolo 2, comma 5, ma l'osservazione vale anche per
i commi 3 e 4 che, nel testo originario, demandavano alla Giunta
l'individuazione dei requisiti minimi strutturali, dei livelli di
classificazione, della distanza fra le camere e i locali di
servizio. Grazie al confronto in commissione, abbiamo avuto il
piacere di vedere accolti dall'Assessore degli emendamenti da noi
presentati, che introducono nella procedura sopracitata una fase di
illustrazione preliminare al Consiglio permanente degli enti locali
ed alla commissione consiliare. Nella nostra realtà si tratta di un
argomento relativamente nuovo, mentre in altre regioni queste
strutture esistono già da anni. Il Friuli è la regione dove lo
sviluppo degli alberghi diffusi è più capillare, le strutture in
parola esistono fin dal 1982 e l'ultima legge in materia è
intervenuta nel 2002.
Non essendo i primi a disciplinare la materia, potremmo giovarci
dell'esperienza applicativa di realtà come quella friulana e quella
sarda, dove intenso è stato il coinvolgimento degli enti locali e
ritrova la stretta collaborazione che deve instaurarsi in una
materia come questa fra Regioni e Comuni. Grazie.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Non possiamo che offrire il nostro contributo nell'approvazione
di questo disegno di legge, che si esprime nella direzione di
modifiche normative - seppure in un momento difficile - a favore
del settore turistico, in maniera tale da permettere il
mantenimento di un livello altamente competitivo e garantire un
ventaglio sempre più ampio di scelte turistico-ricettive, rivolte
ad una clientela sempre più attenta e pretenziosa. Ecco quindi la
proposta dell'albergo diffuso, nato in Italia fra gli anni '80 e
'90; nel 2008, poi, tale idea è stata premiata a livello
internazionale come migliore pratica di crescita economica nei
paesi in via di sviluppo. L'albergo diffuso ha lo scopo di offrire
alla clientela l'esperienza di vita in un centro storico o in uno
dei nostri villaggi, potendo contare su tutti i servizi
alberghieri, cioè l'accoglienza, l'assistenza, la ristorazione, gli
spazi e i servizi comuni alloggiando in camere che distano qualche
centinaio di metri dal cuore della struttura, cioè dalla réception
e dagli ambienti in comune. Certamente è da sottolineare come
questo modello non crea impatto ambientale, non c'è necessità di
nuove costruzioni, ma ci si limita al recupero e ristrutturazione
di quello che già esiste. Questa proposta può avere la funzione di
animatore culturale ed economico dei centri storici, dei nostri
paesi e dei nostri villaggi. Quindi la novità di questa proposta
offrirà vantaggi in termini di strategie nel mercato turistico
moderno.
Altri sono gli aspetti valutati da noi positivamente, quali: la
possibilità per gli esercizi di somministrazione di alimenti e
bevande, di effettuare un cambio di destinazione d'uso
trasformandoli in alberghi o nelle tipologie turistico-alberghiere.
Mi vengono in mente alcune realtà nelle attuali strutture
localizzate nelle stazioni sciistiche, strutture che avranno la
possibilità di intervenire ampliando la loro attività, ma
soprattutto creando nuovi posti letto, così fortemente richiesti in
particolare dalle associazioni degli impianti a fune. Positivo
anche l'innalzamento a venti anni per i mutui futuri, finora
concessi ai sensi della legge n. 19/2001, sia per le imprese
ricettive che per quelle commerciali, ed inoltre l'inserimento fra
le spese ammissibili, sempre ai sensi della stessa legge,
dell'acquisto di terreni funzionali all'ampliamento dei servizi
accessori, quali la costruzione per piscine, per aree giochi e
parcheggi: tutto questo per permettere di far crescere il livello
di qualità delle nostre strutture ricettive.
Il nuovo testo predisposto dalla III e IV Commissione, che hanno
accolto una serie di richieste provenienti dalle associazioni di
categoria, dimostra come questa maggioranza, in un settore così
importante come quello turistico, sia attenta, disponibile e
tempestiva nell'approvare i necessari strumenti legislativi per far
crescere il turismo nella nostra regione.
Presidente
- La parola al Vicepresidente Chatrian.
Chatrian (ALPE)
- Grazie Presidente. Vorrei fare con voi
qualche riflessione su questo disegno di legge n. 128 che, a prima
vista, può sembrare in parte funzionale a chiarire qualche dubbio o
a dare risposte rapide ad istanze presentate a vario titolo dagli
attori principali, ma in realtà, a mio avviso, come ho ribadito più
volte in commissione in occasione delle varie audizioni, ha
un'importanza rilevante.
Le modifiche messe in campo sono diverse e sono state ben
esplicitate dal relatore. Questo Consiglio si era espresso
positivamente quando si discusse sulla possibilità dell'ampliamento
volumetrico sul ricettivo, viste le potenzialità e le necessità di
creare le condizioni urbanistiche di ampliamento a tutte le
attività ricettive e commerciali esistenti in Valle. Era stata una
modifica forte, in quanto l'impianto, pur con i suoi limiti, andava
a dare delle risposte puntuali e soprattutto in prospettiva, anche
se i risultati non sono ancora eclatanti, ma qualcosa si è mosso
dalla piccola, alla media, alla grande struttura. Il momento non è
molto favorevole, anche se sovente il rilancio avviene proprio nei
momenti di difficoltà congiunturale, creditizia e di disponibilità
finanziaria. Riteniamo che il turismo sia il motore pulsante di
questa nostra Valle, la somma dei piccoli e dei grandi numeri, dei
piccoli e dei grandi centri, e forse sta diventando la sfida di
tante località che in Valle stanno cercando di valorizzare le
proprie peculiarità di esprimere meglio la propria vocazione e che
stanno cercando di mettere in campo quello che di interessante,
bello e autentico hanno.
Tornando a noi, tante nuove leve sono inserite in questa legge,
parecchie le condividiamo, sono necessarie, e di conseguenza le
auspicavamo, le approviamo, come la possibilità per le attività
delle case appartamenti per vacanze e affittacamere di beneficiare
delle agevolazioni previste dalla "19/2001" non solo per
l'investimento iniziale, com'era previsto, ma finalizzato al
recupero del fabbricato esistente, come anche in occasione di
investimenti successivi. A domanda: risposta; a problema: risposta;
a utilizzo migliore del patrimonio esistente c'è la risposta. È
interessante l'aggiunta fra le spese ammissibili anche quella per
l'acquisto di terreni funzionali alla realizzazione o
all'ampliamento di spazi e servizi accessori. Io sarei andato
oltre, non solo per alberghi, RTA e affittacamere, avrei inserito
anche le case appartamenti per vacanze; ne riparleremo, come è
stato detto in commissione.
Registriamo positivamente anche la modifica che prevede una
durata di venti anni per i mutui futuri concessi ai sensi della
"19", sia per le imprese ricettive che per quelle commerciali.
Forse la leva che per noi assume la caratteristica più di peso è
quella legata alla possibilità che gli ampliamenti possono essere
realizzati anche mediante più interventi, purché l'ampliamento
complessivo non superi il 40 percento. Leve che vanno nella
direzione di sostenere la ristrutturazione del patrimonio edilizio
esistente e che vanno a dare soprattutto la possibilità alle
piccole strutture; questo passaggio va a creare le condizioni e ad
aiutare soprattutto le piccole strutture per poter, a più riprese,
utilizzare questa possibilità e avere sempre più un ruolo
interessante e di prim'ordine nel
domaine
della
ricettività.
Con rammarico e con una certa convinzione e determinazione però,
devo cambiare registro, anche perché, già in commissione, abbiamo
presentato - con il collega Cerise - degli emendamenti che non sono
stati accolti. Questo disegno di legge crea la possibilità di
cambiare la destinazione d'uso sulla parte da ampliare...mi spiego
meglio: in parole povere, condividiamo la possibilità di cambiare
la destinazione d'uso in affittacamere, in ristorante, in bar nei
piccoli e nei grandi centri, alberghi, in tutte quelle destinazioni
urbanistiche che veramente a nostro avviso fanno la differenza
sulla e nella ricettività commerciale in una località grande, ma
soprattutto in quella piccola, però non con la possibilità di
mutare sull'ampliamento e la destinazione in RTA frazionate.
Assessore e Presidente, questo nostro posizionamento non è
ideologico, ma suffragato da casi ben precisi, come già
dettagliatamente e puntualmente discusso l'anno scorso nel mese di
giugno...un esempio per tutti. Sinceramente non gradiremmo avere
sulle piste di sci delle seconde case, e chiudo e vado avanti. In
tal senso abbiamo presentato due emendamenti che vanno nella
direzione da noi auspicata, perché riteniamo valido l'impianto
senza questa possibilità, in quanto andrebbe ad incrinare un
equilibrio. Come ho detto in commissione, esistono in Valle delle
RTA meravigliose, ben curate e ben gestite, ma con la modifica che
avete apportato l'anno scorso riteniamo non percorribile tale
direzione, soprattutto nelle grandi località e sulle piste.
In ultima battuta, ma non come importanza, non ci convince
affatto l'emendamento n. 10 che l'Assessore ci ha presentato in
commissione, dove si prevede questa specie di delocalizzazione del
fabbricato destinato al medesimo uso. Ci parlate di "situazione
concreta" in cui possono imbattersi quelle strutture ricettive che
non consentono ampliamenti, vedi nei grandi palazzi, che non hanno
una gestione economicamente sostenibile e che subiscono un processo
di degrado, un vincolo finanziario non estinto...e allora, a nostro
avviso, c'è da porre la domanda: cosa si fa, quali sono le
conseguenze? Viene prevista una forma di sostituzione su un altro
fabbricato realizzato
ex novo
, senza che il mutamento di
destinazione del fabbricato comporti l'applicazione di una sanzione
amministrativa; in sintesi, viene tolta la multa. Questa leva non
ci convince, ci sembra che abbia delle zone d'ombra e anche che
forse è stata buttata lì, all'ultimo minuto.
Con grande rammarico, ma con la presenza di queste due ultime
leve, chiamiamole "possibilità", le RTA frazionate su qualsiasi
ampliamento e questa forma poco chiara di delocalizzazione
finanziaria ci impediscono di dare un giudizio positivo nel
complesso al provvedimento, consci però che questo dà impulso alle
numerose risposte di cui il settore necessitava. Non vorrei che
sulle due ultime leve, dove noi esplicitiamo chiaramente la nostra
contrarietà, ci fossero già i nomi e i cognomi dei potenziali
beneficiari! Grazie.
Presidente
- La parola al Consigliere Maquignaz.
Maquignaz (UV)
- Grazie Presidente. Colgo anch'io
l'occasione per intervenire, in questo dibattito, su questa
modifica di leggi; credo sia opportuno dire qualcosa, in quanto
queste modifiche sono il frutto di un percorso iniziato da tempo
nel mondo del turismo.
A me premeva dire qualcosa in più soprattutto sulle scelte che
vengono fatte da questa maggioranza regionale. Partiamo dal 40
percento degli ampliamenti, una scelta già del passato importante,
che dà la possibilità alle imprese turistiche valdostane, agli
alberghi di poter migliorare i propri servizi. Le modifiche nei
vari anni sono state tante, dobbiamo però dire che oggi, con questa
modifica, si va a completare un ragionamento importante, si va
nella direzione di dare la possibilità agli imprenditori del mondo
turistico di avere ancora la possibilità di fare delle scelte
importanti nelle proprie aziende. Non possiamo però dimenticare il
momento economico che stiamo vivendo, un momento molto difficile,
anche la nostra regione ha un po' di difficoltà, ma dobbiamo notare
che, malgrado tutto, la Valle d'Aosta sta attraversando la crisi
tenendo bene e tenendo certi numeri, come riportano i giornali.
Dobbiamo continuare in questa direzione, questo mio intervento
va a fare un plauso per le modifiche che ci sono in queste leggi.
Voglio ricordare alcuni aspetti...quello, per esempio, delle norme
anticrisi. Io ero già Presidente degli albergatori e tanti anni fa
si parlava già della questione degli anni di restituzione dei
mutui...vi ricordate bene che tantissimi anni fa i mutui regionali
erano a 20 anni; poi, per varie modifiche, sono passati a 15 anni,
per cui le imprese in questa fase economica si sono trovate più in
difficoltà rispetto al passato, dovendo restituire il proprio
capitale in 15 anni anziché in 20. Era chiaro che certi
investimenti fatti importanti diventavano molto più pesanti per le
imprese, perché gli anni per restituire i debiti che le imprese
facevano erano troppo corti in proporzione agli investimenti fatti.
Quindi questo è un dibattito che già anni fa abbiamo fatto in varie
sedi, al quale si cercava di dare delle risposte, ma finora non si
è riusciti a riportare i mutui da 15 a 20 anni. È chiaro che il
fatto che si portino i mutui nei prossimi investimenti da 15 a 20
anni...credo che sia il pilastro portante di questa norma, perché
questo vuol dire incentivare sicuramente gli imprenditori a fare
nuovi investimenti. Come sapete bene, oggi, con la crisi economica,
con i costi elevati dell'edilizia fare degli investimenti non è più
facile, per cui il fatto di avere 20 anni a disposizione per un
imprenditore per fare gli investimenti...sicuramente sarà un volano
per incentivare gli imprenditori del mondo alberghiero a fare nuovi
investimenti.
Come qualcuno diceva prima, è vero, si va a dare importanza
anche ai piccoli investimenti; per esempio, il ragionamento di
poter trasformare l'affittacamere in hôtel crediamo sia importante;
il fatto di dare la possibilità a questi imprenditori di passare da
6 camere massimo di un affittacamere a più camere, quindi creare
nuovi posti letto e sviluppo crediamo sia un fatto importante ed
uno strumento di cui i piccoli imprenditori necessitavano. Quindi
anche questa modifica darà la possibilità, a chi vorrà farlo, di
poter migliorare la propria offerta e creare delle imprese più
grandi che potranno dare nuovi servizi.
È pertanto chiaro che è inutile andare nel tecnico, perché già
il relatore ha spiegato bene tutte le modifiche che vengono portate
avanti, ma è chiaro che era opportuno fare questo mio intervento -
o almeno ho voluto farlo -, per sottolineare che in questi ultimi
anni queste scelte di aprire il mercato, di dare delle nuove
possibilità all'economia e di fare la scelta politica di creare
sviluppo, la scelta politica di dire: fate gli imprenditori, vi
diamo gli strumenti per poterlo fare... Questo è il ragionamento di
fondo che si è fatto politicamente ed è per quello che condivido
questa norma e questa linea.
Volevo solo fare una piccola considerazione riguardo alle RTA.
Quella delle RTA è una problematica sempre esistita, ma dobbiamo
renderci conto che il mondo sta cambiando, l'offerta mondiale sta
cambiando, il turismo è in evoluzione e in effetti anche le RTA
oggi stanno prendendo una forma diversa. Poi cerchiamo anche di
capire dove ci sono gli imprenditori che fanno delle RTA per creare
turismo e dove ci sono altre situazioni, quindi credo che il fatto
di poter cambiare destinazione, per andare nello specifico di
quello che diceva prima Chatrian, sulla parte ampliata di un
albergo, non vuol dire che qualcuno voglia frazionare o cedere
degli immobili, ma vuol dire che un imprenditore fa la scelta di
tenere una parte ad albergo e una parte ad appartamenti di un certo
tipo, anche perché moltissime famiglie oggi chiedono degli spazi
grandi e dei servizi diversi. Quindi le cose vanno viste a volte
con un po' di buona fede...non sempre gli investimenti vengono
fatti per veder chissà cosa! Ci sono tantissime famiglie in Valle
d'Aosta che fanno investimenti perché credono ancora nelle imprese
e nello sviluppo del turismo.
Con queste mie semplici parole voterò chiaramente a favore di
questa legge e faccio un plauso alla Giunta che ha presentato
questa legge molto importante. Grazie.
Presidente
- Se nessuno chiede di intervenire, dichiaro
chiusa la discussione generale.
Si passa all'esame dell'ordine del giorno presentato dal gruppo
ALPE.
La parola al Consigliere Louvin.
Louvin (ALPE)
- Grazie Presidente.
L'ordine del giorno è molto semplice e si ricollega ad una
necessità che è stata constatata durante i lavori su questa legge.
Dall'inizio di questa legislatura - ma il problema è più risalente,
si continua ad operare con interventi spot in questa tematica...se
ci riferiamo alla sola problematica degli incrementi volumetrici,
come espressamente disciplinata in questo comma 2 bis dell'articolo
90 bis della legge n. 11/1998, che è sostituito da un articolo nel
quale gli incrementi volumetrici del 40 percento del volume
esistente, riferito ad una data precisa, devono essere calcolati al
netto di eventuali ampliamenti già assentiti in base alla legge n.
34/2007, in base alla legge n. 18/2009, in base alla legge n.
24/2009, in base alla legge n. 19/2010 -, abbiamo una sensazione di
estrema difficoltà di articolazione del nostro disegno legislativo,
per cui credo ormai che è venuto tempo di mettere mano ad un
riordino normativo in materia.
Segnaliamo con preoccupazione questo a nome degli operatori che
intervengono sia come tecnici che come imprenditori interessati e
che, in un quadro così disomogeneo, di difficile lettura, non si
ritrovano, ovvero chi si ritrova è solo chi deve cercare una
soluzione ad hoc per un caso singolo. Questa tipologia di leggi "on
demand", su sollecitazione - dobbiamo risolvere dei casi, quindi
andiamo a definire meglio la situazione -, ha creato e sta creando
delle difficoltà oggettive; penso sia possibile una riscrittura, se
non di tutta la normativa urbanistico-edilizia, sulla quale non
abbiamo particolari notizie, ma credo che forse, essendo già a metà
legislatura, sarebbe tempo di sapere se c'è qualche possibilità di
avere almeno per questo segmento un riordino.
Quindi la nostra proposta è che la Giunta sia incaricata
dell'elaborazione e della sottoposizione alla commissione
competente, nell'arco di tre mesi, di un disegno di legge organico
che metta un po' d'ordine, faccia un po' di pulizia in questa
materia che è diventata troppo farraginosa e non consente più di
muoversi correttamente. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Credo che questo ordine del giorno sia intriso di buone
intenzioni e quindi non si può non essere d'accordo dal punto di
vista del principio, tant'è che rispetto a questa attività il
Governo regionale e la maggioranza stanno lavorando a 360 gradi su
questo settore, nel senso che lei potrà andare con facilità a
trovare delle corrispondenze, delle sollecitazioni che dalla
Presidenza vanno nei confronti di tutti i coordinatori e i
dirigenti, poiché è stato individuato come obiettivo quello di
razionalizzare e far convergere dei testi unici per migliorare il
nostro ordinamento.
Nel tema specifico stiamo portando a compimento un'operazione
molto importante, che è la revisione di tutti i piani regolatori e,
se dobbiamo essere molto onesti, questo percorso è stato così lungo
che i piani regolatori oggi arrivano, dopo dei percorsi di anni e
di anni...che probabilmente meriterebbero fin da subito di essere
rivisti; quindi, appena approvati, abbiamo già delle necessità!
Ritengo che questo tipo di discorso sia una buona intenzione che
noi stiamo perseguendo; non siamo nella logica di prendere un
impegno nei tre mesi, portiamo a compimento questo percorso e là,
dove ci saranno le condizioni, faremo tutti gli sforzi per avere
questo testo unico.
Vi chiediamo di ritirarlo - perché è un impegno che è condiviso,
ma sicuramente non ci sono le condizioni per dire: presentiamo nei
tre mesi -, oppure annunciamo l'astensione sull'ordine del
giorno.
Presidente
- La parola al Consigliere Louvin.
Louvin (ALPE)
- Assessore Marguerettaz, si diceva una
volta che: "la via dell'inferno è lastricata di buone
intenzioni"... Ci fa piacere sapere che avete degli intendimenti
positivi, che il
coach
della Giunta vi frusta con assiduità
per cercare di mettere ordine in questa materia, ma onestamente non
abbiamo visto tanti risultati! Non è ancora venuta fuori, in nessun
settore, una proposta di riordino normativo, e siamo a metà della
legislatura! Se arriva, ben venga, siamo i primi ad essere felici,
ma a questo punto, arrivati a 30 mesi, noi tiriamo una riga e
diciamo: "diamo dei tempi"...quella è l'unica cosa che possiamo
fare nei confronti del Governo regionale, dare delle scadenze e far
sì che abbia un'agenda precisa nel suo modo di procedere. Capisco
questa idea: lasciateci fare, stiamo pensando, eccetera, ma dal
nostro punto di vista questo non è un impegno che abbia un
carattere vincolante per l'azione del Governo regionale. Se non
vanno bene i tre mesi possono essere quattro mesi o sei mesi, ma
lei ci sta dicendo: lasciateci fare, faremo noi quando potremo e
questo mi pare non sia una risposta accettabile, ma non da parte
dell'opposizione, da parte di nessuno qui dentro! Poi qualcuno
glielo dirà, altri non glielo diranno per ovvie ragioni di ruolo,
ma non è una richiesta accoglibile da parte nostra.
Manteniamo con tranquillità il nostro ordine del giorno.
Grazie.
Presidente
- La parola al Consigliere Donzel.
Donzel (PD)
- Grazie Presidente. Una doverosa
dichiarazione di voto perché l'ordine del giorno è arrivato in
aula.
Per quanto ci riguarda, riteniamo di sostenere questo ordine del
giorno, al di là della tempistica estremamente ristretta che
riconosciamo esserci...rientra nella filosofia declamata da destra
e da sinistra, da tutti i governi, quella di arrivare a quella che
si chiama la "semplificazione legislativa". Quindi, al di là della
tempistica che ritengo sicuramente stretta, il principio è un
principio diffuso che ormai è richiamato da qualsiasi cittadino, lo
richiamiamo tutti, tutte le forze politiche, è un patrimonio
collettivo. Pertanto, il ribadire che su una materia su cui si
stanno affastellando una serie di norme sarebbe opportuno arrivare
ad un riordino, è un principio assolutamente condivisibile. È in
questa ottica che votiamo questo ordine del giorno, ma un'ottica
che credo sia sempre più condivisa, perché sempre più i cittadini
non riescono a leggere una legge, in quanto ogni legge ne richiama
altre; chiunque deve fare un intervento deve come minimo dotarsi di
un codice legislativo, perché prima di fare l'imprenditore, deve
diventare un giurista, consultarsi con tre o quattro commercialisti
per riuscire a svolgere la sua attività. Quindi è solo un ordine
del giorno indirizzato al buon senso, che poteva essere magari
tarato nei tempi, ma sicuramente nell'ordine delle cose declamate
ormai da tutte le forze politiche e da tutti i governi. Grazie.
Presidente
- Pongo in votazione l'ordine del giorno
presentato dal gruppo ALPE, che recita:
Ordine del giorno
Il Consiglio regionale della Valle d'Aosta/Vallée
d'Aoste
Constatato come il disegno di legge oggi in discussione (D.L.
n. 128/2010 "Disposizioni in materia turistica ed urbanistica:
modificazioni di leggi regionali") intervenga con ulteriori
modifiche e integrazioni su un quadro normativo risalente a quasi
trenta anni fa (L.R. n. 33/1984) reso ormai estremamente
disomogeneo e di difficile lettura;
Ritenuta indispensabile ed urgente una operazione di riordino
e riscrittura della complessa normativa in materia turistica ed
urbanistica;
Impegna
la Giunta
regionale ad elaborare e sottoporre alla
competente Commissione consiliare entro tre mesi un disegno di
legge organico che consenta l'abrogazione delle norme attualmente
in vigore a favore di un testo unico coordinato che riguardi
l'intera materia.
F.to: Chatrian - Patrizia Morelli - Louvin - Giuseppe Cerise
- Bertin
Consiglieri presenti: 30
Votanti e favorevoli: 8
Astenuti: 22 (Agostino, Benin, Bieler, Caveri, Comé, Crétaz,
Empereur, Hélène Impérial, Isabellon, André Lanièce, Lavoyer,
Maquignaz, Marguerettaz, Pastoret, Prola, Emily Rini, Rollandin,
Salzone, Laurent Viérin, Marco Viérin, Manuela Zublena, Zucchi)
Il Consiglio non approva.
Presidente
- Passiamo ora all'esame dell'articolato, vi
ricordo che c'è stato il parere favorevole a maggioranza della III
e IV Commissione e sono stati presentati due emendamenti dal gruppo
ALPE.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Per ringraziare il relatore,
Consigliere Bieler, e ringraziare i Consiglieri Comé, Fontana,
Chatrian e Maquignaz per il contributo dato con il loro intervento,
contributo che è positivo e permette di portare in aula una serie
di valutazioni.
Questo è un provvedimento articolato che ha diversi
volets
; sicuramente quello più interessante è l'albergo
diffuso che, come ha ricordato la collega Fontana, non è una novità
dal punto di vista filosofico, ma può essere una novità
l'applicazione in Valle d'Aosta. Capite bene che un albergo diffuso
su un territorio marino o su un borgo del centro Italia ha un certo
sapore, mentre un albergo diffuso in un villaggio di alta montagna
ha un profilo completamente diverso e può essere molto appetibile,
perché - come qualcuno avrà modo di vedere, anche eminenti
professori, ricordo ad esempio l'attività fatta anche dal mio
predecessore, il collega Pastoret, che aveva già avuto modo di
confrontarsi con il prof. Dall'Ara - questi sono dei villaggi che
devono esprimere un'autenticità. Quindi non è solo un'operazione
urbanistica di recupero, è un'espressione di autenticità di cui il
turista beneficia, vivendo una realtà articolata nella comunità,
quindi molto interessante e speriamo che i nostri operatori colgano
questa opportunità; è una scommessa, ma riteniamo ci siano forti
ragioni per dare un impulso alla nostra offerta.
Mi collego subito anche con un'offerta particolare che è quella
extralberghiera. Noi abbiamo dei provvedimenti che consentono di
dare delle risposte nell'extralberghiero...stiamo parlando degli
affittacamere, delle cave, dei bed & breakfast...se voi avete
modo di vedere le statistiche, il nostro sito è apprezzato in
queste parti, dove questa tipologia è decisamente interessante.
Quindi rispetto a questo ragionamento bisogna tener conto che la
nostra offerta è diversificata, per cui bisogna affrontare
l'argomento con grande serenità; non è che ci sono le cose giuste e
quelle sbagliate, abbiamo bisogno degli affittacamere, abbiamo
bisogno delle RTA come dei cinque stelle, c'è bisogno di tutto per
creare un'offerta robusta, non c'è un'offerta che deve escludere
l'altra. Anche per questo siamo andati a rivedere la nostra
classificazione e abbiamo introdotto, su sollecitazione degli
albergatori, nella classificazione i tre stelle e i tre stelle
superior, i quattro stelle e i quattro stelle superior, i cinque
stelle, cioè cerchiamo di dare delle offerte. Qualcuno avrà visto
ieri su
la Repubblica
che nelle Dolomiti c'è un albergo
superlusso a sette stelle...tanto per dire che dobbiamo valorizzare
le nostre specificità e guardare tutto il contesto nazionale ed
internazionale, dare delle opportunità ai nostri albergatori.
Credo che il Governo stia procedendo nel programma di
legislatura; ricordo a tutti che l'albergo diffuso era uno dei
passaggi del nostro programma di legislatura. La sollecitazione che
ci è stata fatta per finanziare, per le
caves,
l'acquisto di
terreni per le attività accessorie - lo abbiamo detto in
commissione - credo ci sia disponibilità, così come la
disponibilità c'è e va affrontata con attenzione per una
sollecitazione che ci avevano fatto i piccoli Comuni per le
caves
- dove oggi abbiamo un numero abbastanza importante di
alloggi per avere l'autorizzazione a
cave
- e quindi
chiedevano di ridurre e di beneficiare del contributo anche con un
numero minore di appartamenti rispetto ad oggi. Questa è una
suggestione interessante, dobbiamo solo capire come articolarla,
così come c'è un altro tema che farà parte di questo ragionamento,
cioè consentire a coloro che hanno la licenza di
cave
di
utilizzare gli appartamenti dei privati, attraendoli all'attività
di
cave
, pur non essendo costruiti come
cave
, in modo
da dare degli strumenti per mettere in circuito questo patrimonio
di seconde case che per noi, se non usate, sono una zavorra, ma
che, se usate, diventano un moltiplicatore, perché c'è un bacino
molto interessato.
Credo che queste siano le cose di sostanza; le leggi vengono
fatte per risolvere dei problemi di una categoria. Sicuramente la
categoria è composta da persone, ma noi diamo delle risposte al
comparto turistico, quindi ci dispiace che venga sempre mercificata
l'azione e che si dica: fate questo per un nome e un cognome,
questo perché fa vivere la politica a dei livelli che onestamente
la politica non meriterebbe. Lo si fa per dare una risposta ad un
settore che merita attenzione e che in questo momento sta dando
delle speranze alla nostra economia.
Ringrazio per il lavoro fatto e confido nella consueta
collaborazione che il Consiglio, la maggioranza e i colleghi danno
su un argomento così importante.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente
- All'articolo 2 vi sono gli emendamenti n. 1
e 2 del gruppo ALPE.
La parola al Vicepresidente Chatrian.
Chatrian (ALPE)
- Grazie Presidente.
I due emendamenti erano già stati proposti in commissione e
vanno nella direzione da noi auspicata già un anno e mezzo fa e
anche nel mese di giugno, quando il Consiglio ha deciso di dare la
possibilità di frazionare le RTA. Il mondo va avanti, qualcuno
diceva, ne siamo consci, ma possiamo decidere noi quali strade
intraprendere e con che strategia: ecco che questi due emendamenti
vanno in quella direzione, nel senso che registriamo positivamente
la possibilità di mutare la destinazione sull'ampliamento, tranne
che in RTA frazionate. Ecco perché la preoccupazione che abbiamo, e
che ho, abitando in un Comune turistico di media montagna e
conoscendo la realtà non solo del mio Comune, ma della nostra
intera Valle, è quella di non avere queste RTA frazionate sulle
piste...non la vediamo, noi, sinceramente. Vediamo invece tutte le
altre categorie di mutamento che sono state inserite nel disegno di
legge, vediamo gli affittacamere, vediamo delle camere, vediamo la
possibilità data a bar e ristoranti...ecco perché abbiamo
presentato questi emendamenti, e non era un riferimento a nomi e
cognomi... sinceramente nelle grandi località non ci vediamo delle
seconde case sulle piste e chi è più bravo di noi non lo sta
facendo, glielo assicuro, Presidente! Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Credo che nell'annunciare la
contrarietà a questi due emendamenti, corre l'obbligo di ricordare
che eventualmente il frazionamento delle RTA, qualora proposto, non
cade dal cielo. La RTA a proprietà frazionata si verifica
esclusivamente se il Comune stipula una convenzione, quindi il
Comune ha sempre la facoltà di procedere o non procedere. Qua
sembra che si sia un automatismo e che la gente faccia tutto quello
che vuole, ma non è così, perché se ci sono delle RTA e le RTA
devono essere frazionate, c'è un passaggio. Annuncio che è stato
avviato il percorso con il CELVA per definire la convenzione tipo,
poi ci sarà il passaggio in commissione, ma lei capisce che qua non
c'è nessuna deregulation, c'è la barra del timone che è saldamente
in mano al Comune. Quindi se questa è un'opportunità, è
un'opportunità e va presa quando questa serve alla collettività.
Quando abbiamo avuto modo di definire in commissione...non è che
abbiamo un bar che si trasforma in una RTA, perché lei sa bene che
per avere una RTA bisogna avere almeno sette appartamenti, sono 70
metri quadri di spazio locale...quindi esprimiamo contrarietà agli
emendamenti.
Presidente
- Pongo in votazione l'emendamento n. 1 del
gruppo ALPE che recita:
Emendamento
Al comma 1 dell'articolo 2 del disegno di legge, le parole
"oggetto di cambio di destinazione d'uso in alberghi o in residenze
turistico-alberghiere, come definiti dall'articolo 2, commi 3 e 4,"
sono sostituite con le seguenti "oggetto di cambio di destinazione
d'uso in alberghi, come definiti dall'articolo 2, comma
3,".
Consiglieri presenti: 31
Votanti: 28
Favorevoli: 5
Contrari: 23
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Ovviamente l'emendamento n. 2 del gruppo
ALPE decade; ne do lettura per il verbale:
Emendamento
Al comma 2 dell'articolo 2 del disegno di legge, le parole
"oggetto di cambio di destinazione d'uso in alberghi o in residenze
turistico-alberghiere, come definiti dall'articolo 2, commi 3 e 4,"
sono sostituite con le seguenti "oggetto di cambio di destinazione
d'uso in alberghi, come definiti dall'articolo 2, comma
3,".
Pongo in votazione l'articolo 2:
Consiglieri presenti: 31
Votanti e favorevoli: 26
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- La parola al Consigliere Louvin
sull'articolo 3.
Louvin (ALPE)
- Grazie Presidente. Vorrà scusare la
difficoltà con la quale ogni tanto interveniamo, perché queste
leggi hanno una costruzione a castello che è un po' articolata.
Nel corso dell'esame di questo disegno di legge è stato
introdotto un emendamento da parte della stessa Giunta regionale
che, dopo il comma 5 quinquies dell'articolo 23 della legge n.
19/2001, aggiunge l'articolo 5 sexies e seguenti. A parte la
complessità, di cui abbiamo già parlato, vediamo la sostanza di
questo articolo che riguarda la questione di un'ipotetica - che
diventerebbe consentita - sostituzione di beni immobili, finanziati
con nuovi beni immobili da adibire al medesimo uso di quelli
finanziati attraverso un'operazione che è già consentita dalla
legge, ed effettivamente prevede che le agevolazioni percepite non
devono essere restituite qualora i beni finanziati siano sostituiti
con altri della stessa natura. È un principio sostanzialmente già
accettato per beni della stessa natura. Allora, come mai introdurre
in questa legge, con questo articolo 5 sexies, la possibilità di
ottenere l'autorizzazione alla vendita separatamente dall'azienda o
al mutamento di destinazione dei beni immobili oggetto di
finanziamento? Qui si precisa che la sostituzione dei beni possa
operare per varie tipologie di iniziative: per costruire nuovi
fabbricati, per recuperare ed eventualmente ampliare fabbricati
esistenti con destinazione d'uso diversa da quella dei beni oggetto
di finanziamento. Ma come? Qui allora cambia il principio: non è
che trasferisca l'operazione di finanziamento su un bene che ha la
stessa identica finalità, ma faccio un recupero ed eventualmente un
ampliamento di beni aventi destinazione d'uso diversa dai beni
oggetto di finanziamento.
Assessore, questo ci sembra un principio assolutamente non
condivisibile, perché qui non stiamo incentivando un'operazione di
mantenimento di attività turistiche in altra forma, ma la
possibilità di operare con interventi su fabbricati con
destinazione d'uso diversa da come noi leggiamo la questione.
Questo è un problema che ci fa dubitare fortemente del fatto che,
ad una settimana dalla discussione, si inserisca come una palla da
bowling questo emendamento, su cui non c'è stata un'attenta
riflessione. Ma le aggiungo un'altra cosa e vorrei, con lei e con
l'Assessore Zublena - che ogni tanto sull'urbanistica forse ha
interesse a misurarsi -, fare un ragionamento su cosa sta
succedendo rispetto a questi immobili, perché ci è parso di capire
che la finalità è quella di lasciare le mani libere a chi ha
proprietà alberghiere in realtà costrette all'interno soprattutto
di centri urbani, parliamo in particolare di Aosta, Saint-Vincent,
realtà di questo genere, in cui ci sono strutture condominiali che
accolgono delle strutture alberghiere che hanno difficoltà ad
espandersi o a dotarsi di strumenti accessori o di servizi
complementari, e allora la scelta è almeno nominalmente, ma
consentiamo la delocalizzazione di questo intervento.
Ora, a prescindere da tutti i dubbi che abbiamo sul fatto di
come viene gestita questa operazione in termini di trasferimento e
dove va trasferito questo finanziamento, Assessore Zublena e
Assessore Marguerettaz, noi sappiamo cosa sta succedendo in Aosta,
in Saint-Vincent, per quanto riguarda le vecchie piccole strutture
alberghiere? Noi stiamo perdendo gli ultimi pezzi di residenzialità
alberghiera in questi centri, perché in Aosta sono quasi
esclusivamente realtà di questo genere. Quando è intervenuto sul
piano regolatore, il Comune di Aosta non ha posto vincoli adeguati
sul mantenimento di strutture alberghiere nella città di Aosta. Noi
stiamo aprendo le strade alla chiusura degli alberghi e chi sarà a
presiedere la ricettività turistica fra 5 o 10 anni si sentirà
chiamare da fuori Aosta e chiedere: ma dove possiamo venire in un
albergo ad Aosta? e risponderà: ma ci sono degli
affittacamere...perché non ci saranno quasi più alberghi ad Aosta!
Questo è un dato sostanziale che va oltre il contenuto di questa
forzatura normativa che è in corso, questa è la preoccupazione che
abbiamo, e su questo crediamo che debba essere aperta urgentemente
una discussione seria per sapere cosa vogliamo avere in futuro.
Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Credo che il collega Louvin abbia
posto un problema che sicuramente lui conosce molto bene, con tutti
gli anni di esperienza e con tutte le attività fatte nel tempo;
siccome non siamo dotati di una bacchetta magica e non possiamo
trasformare le catapecchie in ville o i condomini in grandi
alberghi, dobbiamo guardare con grande lucidità alle situazioni che
ci vengono rappresentate. Se gli alberghi, così come sono
realizzati, non sono nella condizione di poter dare una redditività
ai proponenti, qualora i proponenti abbiano la possibilità di fare
delle cose diverse, lo fanno!
Allora questo emendamento, magari la sua articolazione è un po'
complessa...ma voglio ribadire che non consente di fare nulla di
diverso rispetto a quello che il piano regolatore e i vincoli
urbanistici consentono. Quindi, rispetto a questo tema,
l'articolato non consente di derogare ai vincoli del piano
regolatore e ai vincoli urbanistici; consente semplicemente di
gestire diversamente i finanziamenti, quindi i vincoli che
discendono dal finanziamento, non i vincoli urbanistici. D'altra
parte, il proprietario questo potrebbe già farlo, se ha un immobile
che non è gravato da vincoli urbanistici, è sufficiente che
restituisca l'importo e fa tutto quello che vuole. Noi abbiamo solo
creato la possibilità di evitare l'aspetto sanzionatorio della
restituzione, a condizione che l'importo venga riallocato, vengano
fatti degli investimenti sempre nello stesso settore. Come avrà
avuto modo di vedere, il nuovo investimento ha un vincolo di almeno
15 anni, quindi quello che mi preme evidenziare è che un nuovo
investimento, un ampliamento, una costruzione su quell'immobile
ancorché costruito senza vincoli urbanistici, in virtù di questa
operazione avrà un vincolo di destinazione almeno per 15 anni.
Tutto questo con una delibera di Giunta, nel senso che non c'è
niente di scontato; quindi, a fronte di questa possibilità, così
come la possibilità di restituire - lei lo ha ricordato - c'è la
possibilità di restituire qualora non ci siano le condizioni
economiche, anche quello viene fatto dopo un'istruttoria
dell'ufficio ed una delibera della Giunta, questa è un'operazione
analoga che consente, qualora vi siano però le condizioni che
urbanisticamente vengono accettate. Perché lei ha ragione nel dire
che ci sono alberghi che probabilmente cesseranno, ma cessano
comunque, non è il nostro desiderio che fermerà, perché se io sono
proprietario di un immobile destinato ad albergo e il piano
regolatore mi consente, ed è legittimo, non faccio nessun abuso
edilizio, di trasformarlo...io lo posso trasformare checché ne
pensino Marguerettaz e Louvin! D'altra parte possono Marguerettaz,
Louvin, il Consiglio regionale, porre dei vincoli tali da far
fallire le persone? No, perché non è pensabile porre dei vincoli su
delle strutture alberghiere che sono antieconomiche, saremmo in uno
Stato illiberale, dove non facciamo un'operazione buona.
L'operazione buona è consentire a quelle aziende che vogliono
investire di farlo.
Quindi, se ho potuto chiarire l'articolato, non c'è nessuna
concessione se non quella che già il piano regolatore consente e,
se ci sono delle operazioni, c'è un vincolo di 15 anni...tutto
bloccato.
Presidente
- Pongo in votazione l'articolo 3:
Consiglieri presenti e votanti: 30
Favorevoli: 25
Contrari: 5
Il Consiglio approva.
Presidente
- Pongo in votazione l'articolo 4:
Consiglieri presenti: 30
Votanti e favorevoli: 25
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 5: stesso risultato.
La parola al Vicepresidente Chatrian, per dichiarazione di
voto.
Chatrian (ALPE)
- Grazie Presidente.
Per fare un'ultima riflessione, abbiamo dichiarato ed
esplicitato in maniera importante tutta una serie di leve ed aiuti
che in questo disegno di legge sono stati inseriti, ben esplicitati
e che vanno nella direzione da noi auspicata. Ribadisco con un
certo rammarico di non poter votare questo impianto, anche perché
registriamo due leve a nostro avviso anche un po' pericolose, o
quanto meno non le condividiamo, e ho cercato di spiegarle e di
fare degli esempi, che sovente non hanno bisogno di nomi e cognomi.
Ma gli esempi si possono fare dove le potenzialità ci sono, dove
non ci sono gli esempi lasciano il tempo che trovano.
Ci asterremo su questo disegno di legge per le motivazioni che
poc'anzi abbiamo ribadito. Grazie.
Presidente
- La parola alla Consigliera Carmela
Fontana.
Fontana (PD)
- Il gruppo del Partito Democratico vota a
favore del disegno di legge n. 128, che è un primo passo, un
traguardo importante che dà un impulso al mondo del turismo. Si
tratta di un piccolo tassello che deve essere ben coordinato con le
tante altre iniziative messe in campo, e da avviare per sostenere
lo sviluppo del settore turistico in un momento particolare di
difficile crisi economica.
Presidente
- Pongo in votazione la legge nel suo
complesso:
Consiglieri presenti: 31
Votanti e favorevoli: 26
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
