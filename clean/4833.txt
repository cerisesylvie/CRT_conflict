Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 554 del 28 ottobre 1982 - Resoconto
OGGETTO N. 554/VII - VENTILATA REALIZZAZIONE DA PARTE
DELL'ENEL, DI UN INVASO SUL TERRITORIO DEL COMUNE DI VALSAVARENCHE
- (Interrogazione e Interpellanza).
PRESIDENTE:
Colleghi Consiglieri vi è un'interrogazione
al punto n. 6 che tratta dello stesso argomento dell'interpellanza
iscritta al punto n. 17. Ieri era stato deciso l'abbinamento di
questa interrogazione e di questa interpellanza.
Do lettura dell'interrogazione presentata dal Consigliere
Minuzzo.
INTERROGAZIONE
APPRESO dagli organi di informazione locale che l'ENEL è
interessata alla costruzione di un invaso in Valsavarenche;
RILEVATO che la Commissione Speciale per l'Energia non è
stata minimamente investita del problema;
RICORDATO che sembra vi sia stato un incontro per la stipula
di una convenzione tra l'ENEL e la Regione,
INTERROGA
il Presidente della Giunta regionale per conoscere:
1)
se, quando e da chi è stata decisa la costruzione
dell'invaso in oggetto;
2)
perché non è stata investita del problema la
Commissione speciale per i problemi energetici;
3)
se risponde a verità il fatto che sia già stata
stipulata una convenzione fra ENEL e Regione;
4)
se la popolazione è stata interpellata in merito al
progetto ENEL.
PRESIDENTE:
Do, altresì, lettura dell'interpellanza
presentata dai Consiglieri Lustrissy, Maquignaz, Lanivi e
Martin.
INTERPELLANZA
VENUTI A CONOSCENZA dagli organi di informazione della
decisione assunta dall'ENEL di procedere alla costruzione di un
invaso di circa 400 mila metri cubi d'acqua proveniente dalle Valli
di Valsavaranche, Cogne e Rhêmes;
PRESO ATTO che la Giunta regionale sta esaminando il problema
dopo i sopralluoghi effettuati da alcuni Assessori sul
posto;
TENUTO CONTO delle conseguenze che la realizzazione
dell'opera in questione avrebbe sul piano paesaggistico e
ambientale;
CONSIDERATO che la Regione è titolare del diritto di
utilizzazione delle acque e che è altresì titolare del diritto di
concessione delle stesse;
RICORDATO che l'utilizzazione delle acque della Valle d'Aosta
da parte dell'ENEL a seguito della nazionalizzazione costituisce
una palese appropriazione di un fondamentale diritto della comunità
valdostana;
EVIDENZIATO che tutti i rapporti con lo Stato in materia di
utilizzazione delle acque a scopo idroelettrico, sono avvenuti in
un periodo storico in cui la crisi energetica oggi incalzante non
aveva posto in termini così drammatici il problema della
valorizzazione da parte della Regione delle sue risorse
naturali,
INTERPELLANO
il Signor Presidente della Giunta regionale per conoscere gli
intendimenti della Giunta in merito alla ventilata realizzazione
del progetto di costruzione da parte dell'ENEL dell'invaso in
questione e quali azioni intende porre in
essere per la
salvaguardia dei diritti della Regione in materia di acque, con la
utilizzazione diretta da parte della stessa e degli Enti locali
interessati, al fine di diminuire la propria dipendenza energetica
da fonti esterne.
PRESIDENTE:
La parola al Consigliere Maquignaz, ne ha
facoltà.
MAQUIGNAZ - (D.P.):
Abbiamo presentato questa
interpellanza dopo essere venuti a conoscenza, dagli organi di
informazione e dalla stampa, della volontà dell'ENEL di costruire
una diga in località Fénille, nella Valsavarenche. Vi sono stati
anche sopralluoghi effettuati da alcuni componenti della Giunta, in
quella località, per esaminare sul posto il progetto.
Si tratta di avvenimenti che, a nostro avviso, assumono una
certa rilevanza ed importanza politica perché, come tutti possono
ben capire, la costruzione di una diga è destinata a porre alla
comunità Valdostana, al Consiglio regionale una serie di problemi
ai quali bisognerà cercare di dare una risposta. Problemi intanto
sul piano paesaggistico, sul piano ambientale, sul piano
dell'equilibrio territoriale, problemi ancora per quanto riguarda
la sicurezza delle popolazioni che abitano a valle della costruenda
diga.
Non bisogna dimenticare che il giornalista de "La Stampa" ha
voluto fare rilevare il fatto che, proprio dove dovrebbe sorgere la
diga, è possibile la caduta di una valanga. A questo punto si pone
anche il problema della sicurezza della popolazione che abita a
valle della diga.
A parte queste considerazioni di carattere generale credo che,
quando si parla della utilizzazione dell'acqua in Valle d'Aosta,
bisogna ricordare i diritti della Comunità valdostana sulle acque
in Valle d'Aosta, diritti che purtroppo sono stati espropriati da
una serie di leggi approvate nel passato. Ricordo la legge di
nazionalizzazione dell'energia elettrica ed altre normative
attraverso le quali soltanto l'ENEL può utilizzare le acque a scopo
idroelettrico in Valle d'Aosta, anche a condizioni sicuramente
svantaggiose per le nostre popolazioni. Non sono vantaggiose
proprio perché i rapporti tra Stato e Regione in materia di
utilizzazione delle acque sono avvenuti quando ancora non esisteva
la crisi energetica; adesso che questa esiste si pone il problema
in termini completamente diversi.
Io sono convinto che coloro i quali hanno approvato o concordato
le leggi in materia si fossero trovati di fronte all'attuale crisi
energetica, avrebbero certamente fatto una battaglia diversa per
ottenere condizioni più favorevoli prima di concedere all'ENEL il
diritto di utilizzare le acque in Valle d'Aosta a scopo
idroelettrico.
Fatte queste brevi considerazioni, noi vorremmo sapere dalla
Giunta come primo punto se intenda approvare il progetto della
diga; come secondo punto se intenda rilasciare la concessione e nel
caso affermativo, a quali condizioni, in quanto ritengo sia molto
importante una verifica preventiva riguardante l'utilizzo delle
acque della Valsavarenche. Vorremmo inoltre sapere, possibilmente,
se sono previsti in Valle d'Aosta altri progetti di questo tipo, in
particolare se nella Valsavarenche l'ENEL intende realizzare
soltanto il progetto della diga di Fénille o se ve ne sono
altri.
PRESIDENTE:
Risponde il Presidente della Giunta, ne ha
facoltà.
ANDRIONE - (U.V.):
Nel 1977 l'ENEL ha ufficialmente
insinuato una domanda di sfruttamento delle acque del Gran
Paradiso, così chiamato, con costruzione di un grosso bacino al
Nivolet e utilizzazione delle acque della diga di Valsavarenche e
della diga di Rhêmes. Iniziata la istruttoria la Regione ha fatto
conoscere, già in quella fase, la sua opposizione ad una
derivazione della Dora di Rhèmes, a Plan de Teppe per essere poi
pompata al bacino del Nivolet. Visto che questo grosso problema
avrebbe comportato una diminuzione del bacino del Nivolet da circa
80 milioni di metri cubi a un po' più della metà, 41/42 milioni di
metri cubi, l'ENEL ha fatto degli studi e per adesso ha
soprasseduto per quanto riguarda l'alto bacino delle due Dore,
mentre ha presentato recentemente il progetto esecutivo di quello
che è uno stralcio di questo progetto, cioè l'utilizzazione dei
salti di cui oggi si serve la nuova SIAS. Questi salti partono
dalla Grand Eyvia, più o meno all'altezza della località chiamata
La Presa, - penso che il Consigliere Maquignaz la conosca - una
parte della Dora di Valsavarenche e della Dora di Rhêmes. Questi
salti, unitamente alla piccola centrale di Lillaz ma di minore
importanza, sono utilizzati in verticale su ogni asta dei vari
torrenti.
L'ENEL ha presentato un progetto esecutivo con il quale tutti i
torrenti vengono collegati in quota con delle spese relativamente
basse e riuniti in una sola caduta, aumentando così di oltre 300
mila KW ore annue la portata degli stessi moduli d'acqua previsti
dalle concessioni originali.
Nel quadro di questo progetto, per la utilizzazione notturna e
quindi per creare una riserva, è prevista non una diga, ma un
serbatoio perché non taglia il torrente, è semplicemente una
deviazione di una parte delle acque della Dora di Valsavarenche in
località Fénille. Vi sarà un serbatoio, un bacino di forma
ellittica di circa 200 m. su 165, se ricordo bene le misure ... per
un'altezza massima dell'acqua di 16 metri la cui capienza sarà di
380 mila metri cubi. Sarà un bacino relativamente piccolo, molto
più piccolo di quello Cignana, che servirebbe sia a regolare le
portate per la diga, sia ad essere ricaricato di notte per
l'utilizzo durante le ore di punta del giorno.
Quando è stato ricevuto il progetto, con l'Assessore ai Lavori
Pubblici Borbey e con l'Assessore all'Industria, Commercio,
Artigianato e Trasporti Chabod, abbiamo effettuato tre sopralluoghi
per visualizzare quale dovrebbe essere il perimetro di questo
bacino e in qual maniera potrebbe essere interessato dalla parte
terminale della valanga di Ran che è una delle più grosse valanghe
della Valsavarenche; ciò nonostante non credo sia lì il grosso
problema.
Ritengo vi sia un errore su quello che ha detto il Consigliere
Maquignaz, perché non sarà il Consiglio regionale ad esaminare la
questione, bensì la Giunta.
Si tratta semplicemente dell'istruttoria, noi abbiamo trasmesso
gli atti dell'istruttoria per permettere la pubblicazione ed
aprire, in tal modo, la possibilità di procedura normale. Quando
tutta questa procedura sarà stata fatta il Consiglio regionale
discuterà la questione.
D'intesa con l'ingegnere incaricato dell'ENEL durante questo
inverno e probabilmente anche il prossimo verranno fatte le varie
misurazioni per rilevare quali sono le reali possibilità di
pericolo che questo bacino può rappresentare.
Abbiamo interrogato gli abitanti del luogo e pertanto riteniamo
che forse il più grosso pericolo esistente - bisognerà valutarlo
però questo inverno - sia che la superficie di quel serbatoio non
sia ghiacciata. Durante questo inverno e probabilmente anche nel
prossimo anno verranno fatti questi rilievi per dare modo al
Consiglio regionale di poter decidere in merito con maggiore
sicurezza in quanto vi saranno le statistiche degli ultimi 5/6
anni.
PRESIDENTE:
Per le repliche la parola al Consigliere
Minuzzo, ne ha facoltà.
MINUZZO - (P.S.D.I.):
Evidentemente il Presidente era
troppo preso a rispondere all'interpellanza illustrata dal collega
Maquignaz e forse non ha tenuto conto del fatto che era stata
presentata una interrogazione anche dal mio partito. Questo
significa che indirettamente non ha risposto puntualmente alla
seconda domanda dell'interrogazione e cioè quando chiedo perché non
sia stata investita, per un problema del genere, la Commissione
speciale per i problemi energetici, tenuto conto anche che
recentemente si è svolto a Saint-Vincent un convegno sulle fonti
energetiche alternative organizzato dalla Giunta regionale in
collaborazione, mi sembra, con il Presidente della Commissione
speciale per i problemi energetici. Ho avuto modo di seguire la
relazione del collega Faval, presidente della commissione, peraltro
apprezzabile, soprattutto laddove diceva che è ora di finirla di
sfruttare le acque della nostra Regione, visto che noi siamo più
che autosufficienti e produciamo 3/4 o 2/3 in più di quello che
consumiamo. Praticamente su tre parti di energia prodotta in Valle
d'Aosta ben 2 vengono esportate ed una sola viene utilizzata nella
nostra Regione. In quella relazione il collega Faval era contrario
allo sfruttamento delle acque della nostra Regione con grossi
invasi; auspicava invece centraline più ridotte, che servissero a
piccole comunità, il che certamente limiterebbe quello che potrebbe
essere un danno ecologico alla nostra Regione. Questa
interrogazione è nata prima che venisse messo in atto un altro
progetto elaborato ancora prima della legge istitutiva dell'ENEL,
cioè l'invaso che si dovrebbe costruire nei pressi di Terre Noire
sopra La Thuile. Di questo progetto si era discusso già tre,
quattro anni or sono. In quell'occasione le organizzazioni
sindacali avevano dichiarato il loro accordo per la costruzione di
questo invaso, il cui costo di realizzazione avrebbe dovuto
aggirarsi intorno ai 150 miliardi e la cui produzione prevista era
di circa 300 milioni di KW ore.
Debbo dichiarare che noi siamo seriamente preoccupati dal fatto
che questo problema torni adesso alla luce. Ritengo che il collega
Faval sia a conoscenza di questo progetto, che sta tornando in
auge, e mi auguro come ha detto il Presidente, che l'istruttoria e
le domande seguano il loro iter. Non si possono perciò porre veti a
priori fino a che non ci sarà la richiesta specifica di
realizzazione di questo invaso. Mi auguro però che i Consiglieri
regionali tengano presente, soprattutto i colleghi del gruppo
Democratico Popolare che hanno presentato l'interpellanza
concernente la diga di Valsavarenche, che vi è la possibilità di
costruzione di un invaso che raccoglie, per la sua alimentazione,
le acque dalla Val Veny e dalla Valle del Piccolo San Bernardo.
Sono addirittura previste, a questo scopo, delle gallerie di 10 Km
il cui imbocco dovrebbe essere nei pressi del ghiacciaio. Debbo
rilevare che siamo profondamente preoccupati per i danni ecologici
che questa opera potrebbe causare ed anche, per i danni economici,
perché chiaramente i pascoli dovrebbero essere sottratti ai
contadini e pertanto verrebbero modificate le condizioni climatiche
per cui, replicando al Presidente della Giunta, faccio voti perché
i colleghi Consiglieri seguano attentamente questo progetto
dell'ENEL, che sta tornando a galla.
PRESIDENTE:
La parola al Consigliere Lustrissy, fra gli
interpellanti, ne ha facoltà.
LUSTRISSY - (D.P.):
Questa ipotizzata costruzione di
sbarramento in località Fénille di Valsavarenche non sarebbe niente
altro che la ristrutturazione della produzione del potenziale
impianti elettrici della Cogne, ora Nuova SIAS. Ritengo che questa
sia già una risposta all'interrogativo nato dopo l'uscita della
legge di agosto, la quale ancora lasciava intendere che le società
autoproduttrici avrebbero potuto, nel termine di un mese,
presentare, avanzare delle richieste per potenziare le loro
strutture, i loro impianti. Evidentemente, da quanto è stato detto
dal Presidente della Giunta, la Nuova SIAS non intende
ristrutturare gli impianti elettrici ma intende cederli all'ENEL.
Quella operazione sarà condotta dall'ENEL con quelle previsioni
della legge dell'agosto; l'ENEL dovrà poi impegnarsi a cedere alla
Nuova SIAS, un determinato quantitativo di energia pari a quello
che attualmente utilizza, ai prezzi di costo stabiliti.
Dietro queste proposte noi riteniamo che rimanga un grosso
interrogativo che poniamo a noi stessi ed al Consiglio e cioè se
vale la pena ancora oggi aumentare la nostra dipendenza energetica,
sotto il profilo della produzione idroelettrica, da parte di gruppi
economici che sono esterni alla Regione. Sarebbe forse opportuno
oggi riconsiderare la questione, a parte i grossi problemi
evidenziati dal Consigliere Minuzzo e quello già ricordato dal
Presidente della Giunta (Alto Nivolet). Almeno per quanto ci
riguarda, più volte in questo Consiglio abbiamo manifestato seri
dubbi sulla esigenza, sulla necessità o sulla opportunità di
costruire nuovi grandi invasi idroelettrici in Valle d'Aosta, e
questo sia sotto il profilo del degrado del paesaggio, sia anche
sotto il profilo di impedire lo sfruttamento della nostra materia
prima, l'acqua, da parte dei gruppi economici che agiscono al di
fuori della logica degli interessi della nostra Regione.
Ritengo pertanto che sarebbe opportuno - ed è questa la
riflessione che dobbiamo fare - oltre che ricercare fonti
energetiche alternative, anche meglio utilizzare le proprie
risorse, nel caso specifico le acque, con imprenditorie proprie.
Infatti, invece di destinare fondi per la ricerca di nuovi
insediamenti industriali, che in definitiva danno risultati
economici dubbi, pensiamo sarebbe più opportuno mantenere
saldamente nelle nostre mani queste opportunità per ridurre sempre
di più la nostra dipendenza energetica dall'esterno, anche perché
l'ipotizzata costruzione del metanodotto, che è una dipendenza a
livelli internazionali, con l'attuale situazione politica presenta
grosse difficoltà. Il potenziamento o per lo meno la ricerca e la
produzione in loco di energia che sia sotto il dominio
dell'amministrazione regionale credo che sia la miglior politica in
campo energetico che potrebbe porre in essere la nostra
Regione.
In definitiva, manifestiamo dei seri dubbi sull'opportunità di
continuare questo tipo di politica che da in concessione a gruppi
economici esterni alla Regione, questa nostra materia prima
potenziale.
Sarebbe più opportuno metterci attorno ad un tavolo per
discutere della possibilità di investire in questo settore, in modo
da poter ipotizzare per il futuro la produzione di energia
elettrica, per fare la politica che più ci conviene sotto il
profilo energetico.
Questo è l'indirizzo, almeno per quanto ci riguarda, che
dovrebbe seguire l'Amministrazione regionale; prima di giungere ad
atti definitivi sarebbe opportuna una rimeditazione, una
approfondita discussione delle linee che questo Consiglio vuole
assumere, a questo riguardo, cioè i nuovi invasi elettrici e
l'utilizzazione in proprio di quello che è possibile sfruttare,
senza creare grosse deturpazioni a livello paesaggistico.
