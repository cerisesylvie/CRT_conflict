Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1759 del 15 gennaio 1986 - Resoconto
OGGETTO N. 1759/VIII - REALIZZAZIONE DI IMPIANTI DI
INNEVAMENTO ARTIFICIALE NEL LE STAZIONI DI TURISMO INVERNALE DELLA
VALLE D'AOSTA. (Interpellanza)
PRESIDENTE:
Do lettura dell'interpellanza presentata dai
Consiglieri Tonino e Mafrica:
INTERPELLANZA
Lo scarso innevamento, che anche quest'anno ha caratterizzato
l'inizio della stagione invernale, ripropone la questione, finora
mai affrontata nella nostra Regione, dell'innevamento
artificiale.
Le principali stazioni alpine si sono dotate in questi ultimi
anni di importanti impianti di innevamento artificiale, con
coraggiosi investimenti, che hanno consentito un tempestivo
innevamento in centinaia di ettari di piste.
In tutto l'arco alpino la Valle d'Aosta pare sia l'unica
Valle completamente sprovvista di impianti di innevamento
artificiale, mentre Austria, Francia, Svizzera e le altre stazioni
alpine italiane fanno dell'impianto di innevamento artificiale uno
dei punti qualificanti della loro offerta e della loro campagna
promozionale.
È infatti ormai accertato che la sicurezza di un buon
innevamento, non solo all'inizio della stagione ma per tutta la sua
durata (i cannoni da neve sono utilissimi anche per ripristinare il
"consumo" di neve nelle piste), è un elemento fondamentale per lo
sciatore che deve pianificare la sua settimana bianca o per quello
che compie la scelta dell'abbonamento stagionale in una
località.
È in gioco quindi la stessa concorrenzialità delle nostre
stazioni invernali rispetto alle altre dell'arco alpino, il che
rende indispensabile un intervento programmato e coordinato della
Regione e degli operatori privati.
Tutto ciò premesso i sottoscritti Consiglieri
regionali
INTERPELLANO
la Giunta regionale per conoscere:
1)
quali sono le ragioni che hanno portato le nostre
stazioni invernali in questa obiettiva situazione di ritardo
rispetto alle principali stazioni alpine;
2)
in che modo la Regione intende coordinare e
sostenere un programma di investimenti per la realizzazione di
impianti di innevamento artificiale, sulla base di scelte oculate
fondate su una seria analisi del rapporto costo-benefici.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Se la politica industriale nella nostra
Regione è in un periodo di gravissima crisi, non ricaviamo grandi
soddisfazioni neppure dalla politica turistica. Anche quest'ultimo
inverno è particolarmente sfortunato e si pone perciò l'esigenza di
studiare alcune forme di intervento per migliorare la situazione,
almeno per quanto è possibile. L'innevamento artificiale è un
argomento che ha trovato largo spazio sulla stampa e sembra quasi
che stia diventando di moda "mettere nei cannoni la neve, invece
dei fiori".
La nostra Regione in questo campo registra gravi ritardi, al
punto che un articolo de "IL GIORNALE", pubblicato intorno al
periodo di Natale, dice: "In Val d'Aosta si salva soltanto il
Sestrières". È una citazione abbastanza divertente che, da una
parte è indice della scarsa conoscenza del turismo valdostano e
dall'altra mette in evidenza come al Sestrières la soluzione
dell'innevamento artificiale, adottata e pubblicizzata per tempo,
abbia avuto un effetto non soltanto sulle piste, ma anche
sull'immagine stessa della stazione turistica.
Noi pensiamo che l'innevamento artificiale debba essere preso in
seria considerazione in quanto garantisce certezza a chi vuole
programmare le proprie vacanze nel periodo invernale. È chiaro che
anche l'innevamento artificiale richiede particolari condizioni
meteorologiche e tecniche, però offre agli utenti determinate
garanzie di continuità e di buon innevamento delle piste; questo è
almeno quello che noi finora siamo riusciti a sapere. L'Assessore
poi ci dirà quali sono le sue opinioni in merito, anche se
occorrono degli studi tecnici e delle proposte dettagliate che non
tocca a noi fare. A noi tocca solo sollevare il problema della
concorrenzialità con le altre stazioni invernali e poiché esse, a
torto o a ragione, per particolari condizioni climatiche loro o per
una maggiore capacità di adattarsi ai tempi, hanno utilizzato bene
in questa stagione l'innevamento artificiale, noi chiediamo alla
Giunta, e per essa all'Assessore al Turismo, che cosa ne pensa di
questo problema, se sono in previsione dei provvedimenti
legislativi o amministrativi, o degli interventi finanziari della
Regione a favore di operatori o di enti particolari e come possa
essere impostata e portata avanti una soluzione che preveda
l'innevamento artificiale anche per le stazioni sciistiche della
Valle d'Aosta.
PRESIDENTE:
Ha
chiesto la parola l'Assessore al
Turismo, Urbanistica e Beni Culturali, Borbey; ne ha facoltà.
BORBEY (D.C.):
Non voglio dilungarmi sull'innevamento
artificiale, perché non sono un tecnico, ma posso senz'altro
affermare che l'Esecutivo regionale ritiene di doverlo inserire nei
nostri "domaine skiables", per anticipare l'inizio della stagione
turistica invernale e prolungarne anche la durata all'inizio della
primavera, quando alcune piste sono impraticabili e richiedono
l'apporto di neve artificiale per consentire una discesa sugli sci.
Concordiamo pienamente, quindi, sul fatto che le nostre stazioni
dovranno essere dotate di impianti di innevamento artificiale,
anche se non so con quale priorità.
Se vogliamo confrontare la nostra situazione con quella del
Trentino-Alto Adige, possiamo dire che le stazioni di quella
regione per le quali sarebbe logica ed indispensabile una dotazione
per la produzione di neve artificiale, sarebbero un centinaio,
mentre qui da noi potrebbero essere solo una decina. C'è da
aggiungere che non tutte quelle cento stazioni sciistiche del
Trentino-Alto-Adige, che ovviamente possono essere paragonate alle
nostre, sono già dotate di impianto di innevamento artificiale, ma
solo alcune, che però producono della neve artificiale ad un costo
molto inferiore a quello previsto per i nostri impianti. L'anno
scorso, infatti, ho visitato sia la Val Gardena che la Val Badia ed
ho constatato che quelle valli hanno un territorio molto diverso
dal nostro ed hanno anche un facile approvvigionamento idrico,
mentre per alcune nostre stazioni esso è quasi impossibile, a meno
di spese eccessive.
Un anno e mezzo fa, a Courchevel, siamo venuti a sapere che
attualmente nel mondo ci sono diverse soluzioni per risolvere il
problema dell'innevamento. Alcune stazioni francesi, ad esempio, si
stanno dotando di un impianto di innevamento artificiale
concentrato e tutto automatizzato, come è appunto il sistema York;
altre stazioni, come ad esempio quelle del Trentino-Alto Adige, si
sono invece orientate verso un sistema che prevede il trasporto
manuale dei cannoni, che producono molta più neve e che offrono il
vantaggio di essere trasportati nei punti più delicati dove la neve
è più richiesta. Martedì prossimo avremo un'altra riunione con
l'Associazione che raggruppa le società che gestiscono gli impianti
a fune, con la quale, in forma ufficiosa, abbiamo già invitato due
tecnici a fare un'analisi della realtà valdostana per conoscere le
piste, ripartite per stazione, che potrebbero essere dotate di un
impianto di innevamento artificiale nel quadro di una
programmazione quinquennale o decennale.
Al più presto dovremo inserire questi impianti nelle nostre
stazioni sciistiche, secondo alcuni criteri di priorità derivati da
una seria analisi del rapporto tra costi e benefici. Questi criteri
però dovranno essere stabiliti da esperti nel settore, previa una
certa consultazione con le società degli impianti a fune. Speriamo
che già martedì prossimo si riesca ad individuare un certo
indirizzo programmatico, così entro il corrente mese potremo
presentare alle Commissioni competenti delle proposte più concrete.
Sarebbe oltremodo increscioso affrontare grosse spese per la
costruzione di impianti che un domani potrebbero rivelarsi inadatti
ai "domaines skiables" della Valle d'Aosta, dove un particolare
tipo di innevamento artificiale potrebbe essere idoneo per
Cervinia, ma non per Courmayeur.
Aggiungo, ma solo di sfuggita, che già l'anno scorso, anche in
mancanza di uno specifico provvedimento dell'Amministrazione
regionale, che pure prevede di dare un contributo a fondo perso o
un mutuo a tasso agevolato, la Società Val Veny ha predisposto uno
studio particolareggiato per l'adozione di un impianto per
l'innevamento artificiale, ma non poté iniziare i lavori durante
l'autunno per l'approssimarsi della stagione invernale e per le
difficoltà incontrate con i privati nell'attraversamento dei loro
terreni; è una vicenda che tutti conoscono.
L'Esecutivo regionale è disposto a preparare un provvedimento
che possa andare incontro alle società, anche con contributi a
fondo perduto e non soltanto con mutui a tasso agevolato, a patto
però che si predisponga uno studio ben preciso e definito, affinché
gli interventi siano ben proporzionati nel rapporto tra costi e
benefici. In questo programma dovrà esserci anche l'aiuto e la
collaborazione della Associazione delle società che gestiscono gli
impianti di risalita, per poter un domani fare un discorso ben
chiaro e avere anche la capacità e la possibilità politica di fare
una precisa anali si tra i costi ed i ricavi, anche nei confronti
di una piccola società in grosse difficoltà e largamente
deficitaria e che però ci potrebbe chiedere un intervento per
garantirle l'innevamento artificiale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi prendiamo atto con soddisfazione
del fatto che la Giunta intenda affrontare con decisione questo
problema. Raccomandiamo solo di procedere con una certa celerità,
servendosi il più possibile di tecnici, in modo che le proposte
abbiano una loro giustificazione economica per la Regione. In
secondo luogo chiediamo di agire in modo globale, operando un
intervento massiccio e consistente dove effettivamente sono
necessari ed utili questi impianti, in modo che fin dal prossimo
anno le stazioni sciistiche possano avere la garanzia
dell'innevamento, altrimenti sarà difficile recuperare e potrà
accadere ancora che il Sestrières porti via una gara già prevista e
assegnata alla Valle d'Aosta; quella decisione ha lasciato
certamente un segno. Attendiamo, specie in Commissione, che la
Giunta ci presenti i suoi programmi.
PRESIDENTE:
Ricordo che i Capigruppo sono convocati per
le ore 15,30 nella sala delle Commissioni consiliari per l'incontro
con i Sindacati.
Dichiaro che i lavori sono sospesi e che riprenderanno alle ore
16,00.
La seduta è tolta.
La seduta termina alle ore 12.27.
