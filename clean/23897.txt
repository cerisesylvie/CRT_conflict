Classificazione
ASSISTENZA SANITARIA E OSPEDALIERA



Oggetto del Consiglio n. 2901 del 25 luglio 2007 - Resoconto
OGGETTO N. 2901/XII - Spesa sanitaria extraospedaliera per
farmaci coperti da brevetto. (Interrogazione)
Interrogazione
Ricordato il forte impatto sulla spesa sanitaria dei farmaci,
in particolare di quelli coperti da brevetto che non si possono
sostituire con i corrispondenti generici;
Considerato che il consumo di farmaci, soprattutto in alcuni
settori come l'ipertensione e i trattamenti anticolesterolemici,
non solo non sono sempre suffragati da evidenze di utilità, ma
hanno raggiunto livelli tali di consumo da mettere un ragionevole
dubbio di un consumo irrazionale e anche controproducente per la
salute stessa dei cittadini;
Evidenziato come sia molto opportuno favorire l'utilizzo dei
farmaci generici, laddove è possibile, che costano fino al 60% in
meno di quelli "di marca", come nel caso del Lansoprazolo rispetto
all'Esomeprazolo, due farmaci che bloccano la "pompa protonica" che
produce un eccesso di acidi gastrici che bruciano lo stomaco, il
cui consumo è rilevante e in continuo aumento in tutto il mondo
occidentale;
Sottolineato che un ruolo determinante in queste scelte è
svolto dai medici di base, che sono sottoposti a un martellamento
promozionale da parte degli informatori scientifici delle case
farmaceutiche e che pertanto è opportuna un'altrettanto determinata
informazione e formazione da parte dell'Amministrazione regionale e
dell'Azienda sanitaria dell'U.S.L.;
i sottoscritti Consiglieri regionali
Interrogano
L'Assessore regionale alla sanità, salute e politiche sociali
per conoscere:
1) quale sia il totale della spesa sanitaria extraospedaliera
per farmaci in Valle d'Aosta e quale sia la percentuale di spesa
per farmaci generici;
2) quali quote di spesa rivestano i farmaci che bloccano la
"pompa protonica", gli antiipertensivi e gli
anticolesterolemici;
3) quali iniziative di formazione, informazione e controllo
siano state realizzate dall'Amministrazione regionale o
dall'Azienda sanitaria U.S.L. Valle d'Aosta per favorire tra i
medici di base la cultura del farmaco generico e della prevenzione
dell'uso non appropriato o non sufficientemente motivato;
4) quali iniziative promozionali verso la cittadinanza siano
state intraprese dalle stesse amministrazioni per favorire nella
popolazione generale la coscienza di utilizzare, a parità di
efficacia, i farmaci meno costosi e i farmaci "equivalenti" e di
ricorrere ai farmaci solo in presenza di indicazioni
motivate.
F.to: Sandri - Fontana Carmela
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
-
"Quale sia il totale della spesa
sanitaria extraospedaliera..."
: riferirò dei dati del 2006,
chiaramente. Il totale della spesa farmaceutica è stato nel 2006 di
24.150.000 euro, i farmaci generici hanno inciso su questa spesa
per 1.036.000 euro. La percentuale di farmaci generici sul totale è
di 4,3% per un totale di 9,9% di confezioni. Se si vuole fare un
primo commento su questo, balza subito agli occhi che la nostra
spesa totale per farmaci lorda pro capite nel 2005-2006 è stata
inferiore alla spesa totale lorda pro capite in Italia in modo
significativo. Nel 2005 la Valle d'Aosta ha speso 141,8 euro pro
capite, mentre la media in Italia è di 174,8, il Piemonte spende
148,6; quindi noi spendiamo meno per farmaci rispetto alle altre
Regioni. È vero invece che sui farmaci generici - qui parliamo
sempre di percentuali su totali, però sono totali non assoluti, ma
che dipendono dalla spesa globale di farmaci - siamo attestati su
4,3% rispetto al 7,2% di media in Italia; quindi sui generici, a
fronte dei farmaci brevettati, bisogna forse lavorare di più.
Seconda domanda:
"quali quote di spesa rivestano i farmaci
che bloccano la "pompa protonica"..."
, una spesa di farmaci che
è in aumento in tutta Italia e che tutte le Regioni cercano di
regolamentare - dopo darò dei dati -, il totale della spesa per i
farmaci inibitori di "pompa protonica" è stato nel 2006 di
2.042.000 euro per una percentuale di 8,5%, che ci pone forse un
po' più alti del Piemonte, che ha una spesa in questo senso del
7,5%, un pochino più bassi invece della Lombardia. Per quanto
riguarda la spesa degli antiipertensivi, nel 2006 è stata di
6.947.000 per una percentuale del 28,8%, che ci pone, rispetto alla
Lombardia, che ha un dato molto elevato, con un 67% di
antiipertensivi sul totale... decisamente inferiore. Sugli
anticolesterolemici la spesa nel 2006 è stata di 2.052.000 euro per
8,5% che è sui livelli delle Regioni alpine.
"Cosa è stato fatto, quali iniziative di formazione sul fronte
dei medici di famiglia, che sono un filtro fondamentale per la
regolamentazione di questa attività e sui cittadini?", sui medici è
iniziato nel dicembre 2004 un corso di formazione accreditato ECM,
rivolto a medici di medicina generale, sul corretto uso delle
statine, a cui ha fatto seguito un'attività su questo, ma c'è anche
un'attività nazionale su questo, a cui i medici sono soggetti, vuoi
per pubblicazioni che ricevono... Pubblicazioni regionali ad
integrazione sono state l'invio ai medici di informative contenenti
le note AIFA, invio di note informative contenenti indicazioni di
appropriatezza prescrittive, invio di analisi mirate
all'approfondimento delle principali classi farmaceutiche,
soprattutto una pubblicazione sul sito aziendale delle linee guida
per un appropriato utilizzo degli inibitori di "pompa protonica".
Accanto a queste attività informative, che sono da continuare, come
ad esempio la "Giornata della prevenzione", è stata messa in atto -
il fatto di avere informatizzato tutti i medici e la spesa
farmaceutica è stata molto importante - un'attività di
farmacovigilanza, che comincia a dare delle risposte importanti,
perché abbiamo la redazione di un documento di indirizzo contenente
costi e benefici, non solo, ma tutti i medici di famiglia e i
medici di base sono soggetti ad un invio trimestrale di analisi dei
consumi in dettaglio di 3 classi farmaceutiche, quali inibitori di
pompa, i sartani e le statine. Cosa si fa verso i cittadini? Questo
è il grande livello verso cui bisogna agire. Nel 2006 la sanità
territoriale ha messo in campo una diffusa attività di
comunicazione, dal titolo "Farmaco equivalente", svolta fra marzo e
giugno 2006, con affissione di poster, manifesti, distribuzioni e
non solo, è stato redatto un opuscolo riguardante l'uso appropriato
dell'automedicazione distribuito presso tutte le farmacie. È in
corso una grande campagna di collaborazione con l'Associazione
"Farmacia amica", a cui tutte le farmacie territoriali della Valle
d'Aosta afferiscono, per un'attività di prevenzione al banco
guidata all'uso dei generici, contro i farmaci brevettati.
Alcune considerazioni. Con gli Assessori del Piemonte e della
Liguria abbiamo parlato a lungo dell'utilizzo degli inibitori di
pompa e, come è conosciuto, la Liguria ha presentato nella legge
finanziaria del 2006 una norma che non rimborsava alcuni inibitori
di pompa di ultima generazione. Come si sa, è stata impugnata
questa norma, il TAR ha richiesto una sospensiva, adesso è stata
rimessa in attività tale norma con l'inserzione della regola che il
medico di famiglia può in alcuni casi, per scienza e coscienza,
prescrivere anche i farmaci di costo superiore di ultima
generazione, quindi una possibilità legislativa aperta, anche se di
non facile percorrenza. La considerazione è che in Valle si
spendeva già meno e i primi dati dei 6 mesi di quest'anno dicono
che la nostra spesa per farmaci convenzionati sul territorio è del
5% in meno rispetto al 2006, quando già spendevamo meno di altre
Regioni, e soprattutto che è diminuita del 3% la ricettazione,
ossia il numero delle ricette scritte è diminuito del 3%, quindi
una maggiore appropriatezza. Il che ha permesso di risparmiare in
questi primi 6 mesi 600.000 euro. Ruolo incisivo sicuramente hanno
avuto le iniziative regionali sperimentali, ma che si stanno
diffondendo e diventano sempre più consolidate, quali la
somministrazione diretta di farmaci all'atto di dimissione dei
reparti, come anche una somministrazione regolata e specifica ad
alcuni segmenti della popolazione, ossia ADI, strutture sanitarie,
microcomunità, in accordo con le associazioni di farmacie. La
diminuzione della spesa farmaceutica passa per un aumento della
somministrazione dei farmaci generici, ma anche per campagne
informative e soluzioni informative particolari soprattutto per
quanto riguarda l'appropriatezza. Il fatto che si spendesse già
meno in spesa sanitaria e che questa spesa nei primi 6 mesi sia
diminuita del 5% è un dato incoraggiante, ma che non vuol dire che
su tale settore non bisogna ancora lavorare, soprattutto perché la
somministrazione inappropriata di farmaci è lesiva per la salute
del paziente.
Président
- La parole au Conseiller Sandri.
Sandri (GV-DS-PSE)
- Devo dare atto che la risposta
dell'Assessore è stata appropriata in questo caso e dimostra anche
una conoscenza e un impegno sul settore ammirevole e condivisibile.
Qualche riflessione soltanto per dare un contributo e migliorare su
tale strada, perché, come ha detto l'Assessore, non siamo mai
arrivati a una conclusione, ma bisogna sempre cercare di fare di
meglio: innanzitutto che la spesa farmaceutica è rilevante, perché
7 milioni di euro quasi di antiipertensivi significa che quasi
tutta la popolazione valdostana prende pastiglie per
l'ipertensione. Sono tutte giustificate? Qualche domanda in materia
credo vada fatta e dopo ne accennerò con più attenzione. Passando
ai contenuti della risposta, prendo atto che sui generici dobbiamo
fare di più, perché su una media nazionale, 60 milioni di
abitanti... 7,2%... noi abbiamo un recupero solo di 4,3; quindi
muoversi sui generici pare importante e in questo senso mi ha fatto
piacere che abbia citato la vicenda della Liguria, laddove il
Governatore Burlando si è impuntato anche in un TAR, ma credo vi
siano delle motivazioni più che accettabili e comprensibili. Se si
va a fare una visita per qualche problema legato a queste patologie
gastriche, il primo farmaco che viene dato è il farmaco di
ultimissima generazione, che costa il doppio di quello che è andato
bene per tanti anni, tipo "Lansox"... e costa un po' più del doppio
per quanto riguarda il generico. Su questi dati credo si possa fare
un'azione promozionale fra i colleghi medici e nei confronti della
popolazione, per rendersi conto che il generico non ha niente di
meno del farmaco registrato. Ritengo che questo non abbia niente di
meno del farmaco registrato, credo che questo sia un concetto
importante, perché ad esempio il generico che uso è della "Sandoz",
che è una delle più grandi imprese farmaceutiche del mondo, non
penso che metta in vendita dei medicinali non a livello di quanto è
scritto sulla scatola.
Per quanto riguarda gli antiipertensivi e gli
anticolesterolemici, che sono davvero sui 9 milioni di euro di
impegno di spesa, credo che qui un'azione promozionale debba essere
fatta e debba essere anche ribadita. So che lei, insieme con
l'azienda sanitaria locale, in questi corsi di formazione ha
illustrato uno schema di riferimento del Ministero della sanità sul
problema delle cardiopatie, dell'ipertensione e di quant'altro, del
rischio cardiovascolare, da cui emerge che non si può prendere la
colesterolemia per i fatti suoi, ma devono essere messi insieme 3 o
4 fattori, come le abitudini di vita, il soprappeso, la pressione,
il colesterolo, con il risultato che questo benedetto 200 che
spaventa un sacco di gente, per cui si "buttano" a prendere
l'anticolesterolemico, dovrebbe essere visto in modo più ampio ed
intelligente e portare ad un uso delle statine molto più parco di
quanto non si faccia. Credo che su questo si debba fare grande
attenzione. Sappiamo bene - e concludo - che cifre di questa
rilevanza, 9-10-11 milioni di euro in una piccola realtà come
quella della Valle d'Aosta, dimostrano che dietro a tali temi vi è
una pressione dell'industria farmaceutica straordinaria; credo che
per il benessere della salute dei nostri concittadini dobbiamo fare
un'azione promozionale per le cose giuste, così come ha detto prima
l'Assessore, da parte dell'ente pubblico e dell'azienda sanitaria
locale, solo così contrasteremo l'azione nefasta che i promotori
farmaceutici fanno nella loro attività quotidiana con i medici di
base.
