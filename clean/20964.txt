Classificazione
SPORT E TEMPO LIBERO
Sport invernali



Oggetto del Consiglio n. 948 del 17 novembre 2004 - Resoconto
OGGETTO N. 948/XII - Valutazioni sulla normativa che disciplina
la professione di maestro di sci in Valle d'Aosta.
(Interrogazione)
Interrogazione
Preso atto del contenuto della missiva del 28/09/2004 inviata
dal Tour Operator "Interski" al Presidente della Regione,
all'Assessore al Turismo e ai componenti della V^ Commissione
consiliare permanente, avente per oggetto i problemi che
conseguirebbero all'approvazione del Disegno di legge n.
39;
Osservato che il Tour operator in questione garantisce la
continua presenza di un buon numero di sciatori nel periodo
invernale (oltre 2.000 clienti per il programma "Interski
classico"; circa 12.000 giovani per il programma di settimane
bianche destinato ad adolescenti e studenti);
Ritenuto opportuno chiarire se la nuova normativa elaborata
della Giunta, impedendo l'attività a maestri di sci che non abbiano
le caratteristiche di eccellenza richieste, finisca con l'impedire
l'organizzazione dei viaggi degli sciatori inglesi nella nostra
regione;
il sottoscritto Consigliere regionale
Interroga
l'Assessore competente per sapere:
1) come valuta il contenuto della lettera inviata alle
autorità regionali dal Tour Operator "Interski";
2) se, alla luce delle osservazioni svolte, appaia opportuno
emendare (e, in caso affermativo, in quali termini) la normativa
proposta.
F.to: Curtaz
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Questa questione, che è assurta all'attenzione
della stampa e che direi oggi vivacemente interessa il mondo del
turismo e diversi imprenditori del mondo del turismo... vale la
pena, se il Consigliere Curtaz lo permette, di avere una sua breve
ricostruzione in termini niente affatto polemici, perché ritengo
che l'interesse da parte di chi fa l'Assessore al turismo sia di
mantenere i turisti e di non farseli fuggire. Credo che in questo
caso non potrà sfuggire all'Avvocato Curtaz come giurista che si
tratta con una legge regionale di contemperare a delle esigenze
diverse, che devono però trovare nella legislazione regionale un
opportuno punto di equilibrio. Avremo occasione all'interno della
commissione competente di tornare sull'esame della legge senza
fretta, perché la "ratio" con cui venne presentata la legge era
quella di approvarla per la stagione invernale e quest'ultima è
cominciata, quindi credo che abbiamo oggi tutta la ponderatezza e
la tranquillità per poter ragionare sul caso. Vorrei anzitutto
inquadrare il contesto: quello della disciplina della professione
di maestro di sci, professione citata addirittura nello Statuto di
autonomia e vorrei ricordare che una delle prime leggi votate da
questo Consiglio Valle ha riguardato questa professione della
montagna e diverse altre leggi hanno nel tempo normato l'evoluzione
della materia.
Già in passato sono esistiti dei problemi interni all'Italia
sulla regolamentazione su almeno tre filoni: il primo, le diverse
associazioni di maestri di sci configgenti, qualcuno ricorderà che
per un certo periodo anche in Valle d'Aosta vi erano due divise,
perché vi erano due associazioni di maestri di sci; il secondo
problema era la diversità dei percorsi formativi fra le regioni,
qualcuno ricorderà con divertimento che, per esempio, la Regione
Calabria formava i maestri di sci che non vedevano mai la neve,
perché erano dei corsi puramente teorici e alla fine senza nessun
percorso sulla neve, era l'Assessore regionale della Calabria che,
come una specie di "Madonna pellegrina", decideva chi del corso
teorico doveva diventare maestro di sci. Il terzo argomento, molto
"caldo", in particolare a Pila, era quello dei cosiddetti
"accompagnatori turistici", cioè di quelle figure promiscue che
erano gli accompagnatori "Valtour", i quali erano sostanzialmente
dei maestri di sci abusivi. Questa questione nel 1989 finalmente ha
visto una soluzione, perché la legge quadro sui maestri di sci ha
definito degli "standard" formativi obbligatori per tutte le
regioni italiane, ha definito un percorso molto chiaro contro
l'abusivismo, impedendo gli accompagnatori... e si è creato un
sistema molto interessante di collegio nazionale e collegi
regionali sotto l'egida, per quel che riguarda la formazione
professionale tecnica, della "FISI". Devo dire con grande
soddisfazione di aver compartecipato alla scrittura di quella legge
con l'allora Consigliere nazionale della "FISI", Umberto Parini, e
che nella legge del 1989 la logica era quella di tutelare la nostra
competenza legislativa, pur "compartecipando" il disegno nazionale
per i maestri di sci.
È assai più recente invece il problema dei maestri di sci
stranieri, comunitari ed extracomunitari, motivato anche dalla
tendenza crescente in molte località alpine da parte di "tour
operator" di portarsi i maestri di sci dai propri paesi di origine
perché meno costosi di quelli locali.
Già la legge in vigore sui maestri di sci in Valle d'Aosta se ne
occupa e prevede in maniera molto chiara che dopo 15 giorni questi
maestri - che devono annunciare la propria presenza alle scuole di
sci locali - non possono più insegnare, cioè dovrebbero cessare
l'insegnamento. Un sistema oggettivamente debole, che non è mai
stato applicato in una logica di "embrassons-nous" o, se preferiamo
in romanesco, di "volemose bene", perché si era trovato una sorta
di equilibrio in cui i "tour operator" dicevano: "prendiamo un
certo numero di maestri, quando vi sono delle "punte", facciamo
venire i nostri perché voi non potete coprirci le esigenze", quindi
vi era questa specie di grande "entente" cordiale, che portò a uno
scarso interventismo da parte della Regione.
Nel frattempo a livello comunitario la materia si è evoluta - e
lo dico anche al Consigliere Frassy, che con una nota ha fortemente
polemizzato su questa questione - e i maestri di sci... in
particolare per mano dell'allora Presidente del Collegio nazionale,
Dott. Saverio Blandino, che noi abbiamo preso come esperto per
poter studiare questa riforma della nostra legge... è riuscito
alcuni anni fa ad ottenere dalla Commissione europea il
riconoscimento di una "piattaforma" comune fra le principali
nazioni che hanno i maestri di sci, compresi i maestri di sci
inglesi, in cui sostanzialmente si sono fissate delle regole e noi
riportiamo queste regole in maniera speculare nella nostra
legislazione regionale. Tra l'altro, la recente nuova direttiva
sulle professioni, la cosiddetta "direttiva Zappalà", che entra in
vigore fra breve, prevede che queste "piattaforme" siano la linea
di indirizzo della Commissione europea in materia di libera
circolazione dei lavoratori.
Cosa prevede la nostra normativa? Sotto una settimana, nessun
problema: uno si presenta, manifesta la propria esistenza come
maestro di sci di qualunque livello alla scuola di sci e può
accompagnare chiunque; se uno vuole installarsi in Italia e in
Valle d'Aosta, deve fare una domanda specifica alla cosiddetta
"Conferenza dei servizi" a Roma. La Conferenza dei servizi esamina
il curriculum del candidato e decide se questa persona può restare;
naturalmente in questo caso i livelli sono i massimi, quindi, per
chi conosce la normativa - abbiamo anche dei maestri di sci in
Consiglio regionale -, vuol dire "Eurotest" e "Eurosécurité". In
realtà resta un problema intermedio: la Commissione europea non
considera più i 15 giorni, come nella nostra normativa, ma le
cosiddette "4 settimane". È del tutto evidente che si tratta di
trovare a questo punto un "modus vivendi" e noi abbiamo discusso a
lungo non solo con i vertici dell'Associazione maestri di sci, ma
con tutti i direttori delle scuole di sci e anche con il Presidente
nazionale dei maestri di sci italiani per trovare un modo di
ragionare, sapendo che nel tempo sta aumentando il numero dei
maestri di sci di provenienza. Oggi si dice che vi sono circa 154
maestri di sci inglesi di III° livello, quindi non potrebbero
andare al di là dello spazzaneve; queste persone attualmente non
sono qualificate per fare tale insegnamento di 4 settimane. Noi
immaginiamo delle regole coerenti con le direttive comunitarie, che
consentano a queste persone di poter "passare" da noi in Valle
d'Aosta dei corsi, che non pretenderanno il "top" previsto
dall'"installazione", ma quel minimo di regole di sicurezza e di
comprensione della lingua che risultano necessarie, ma non mi
soffermerò su questo, lo faremo in commissione, citerò anche il
caso francese, il caso più significativo, che è molto più rigido
della legislazione che stiamo immaginando.
Il Signor Mackintosh è un importante imprenditore inglese di
origine gallese che ha fondato "Interski", una società che ha fatto
la sua fortuna in Valle d'Aosta, ha una sede a Pont Suaz,
fiscalmente è sempre rimasta nel Regno Unito. Rispettiamo e ci
sforzeremo di evitare traumi e credo che si debba contrastare la
minaccia dello spostamento di un pacchetto significativo di 12.000
turisti, in prevalenza giovani turisti inglesi - per usare un
anglicismo - "low cost", cioè una clientela, che si sposta in
pullman, estremamente "bassa". La minaccia mi sembra un po' come le
pistole ad area compressa, perché se la minaccia è quella di
spostarsi a Verbier... chiunque beva un caffè a Verbier sa che è
difficile che certi prezzi che possono essere praticati in Valle
d'Aosta possano essere trovati nella Confederazione elvetica, ma
non voglio polemizzare, la logica è quella di "raffreddare" gli
animi e trovare delle soluzioni. Ci tengo però a dire a questo
proposito che con il Sig. Mackintosh, che immaginavo potesse in
qualche maniera ritenere di essere l'oggetto della nostra
legislazione, ma la nostra legislazione ha un valore astratto e
vale per tutti i "tour operator" che verranno in Valle d'Aosta: per
gli Svedesi, per i Russi e un giorno forse anche per i Cinesi... vi
è stato un "carteggio" fra me e l'"Interski". Il 17 novembre 2003
il Sig. Mackintosh "mette le mani avanti" e dice:
"Les moniteurs
tenus par l'"Interski" ne font pas partie d'un service public, ils
n'enseignent qu'à nos clients, leur activité est privée..."
-
mi spiega poi come deve essere un buon maestro di sci -
"... le bon moniteur démontre deux qualités fondamentales: la
capacité technique et la capacité pédagogique. La capacité
technique de nos moniteurs, vu l'activité privée, est limitée
qu'ils assurent l'approbation complète de notre clientèle, reste
selon ma thèse d'une suffisance beaucoup plus qu'adéquate; la
capacité pédagogique est la meilleure"
. Mi spiega cioè che,
anche se il livello tecnico non è elevatissimo, dal punto di vista
pedagogico, "vanno molto forte". Virata: il 4 luglio 2004 ricevo
una lettera in cui mi si dice: "Caro Assessore, voi potete fare la
legislazione che volete", perché:
"J'ai le plaisir de vous
informer par la présente que l'"Interski" a été nommée "Centre
agréé de formation de la "British Association of snow sport
instructors"".
Cela nous permettra d'offrir des cours de
formation professionnelle à nos moniteurs depuis le niveau de base
jusqu'au niveau plus haut"
. Mi scrive cioè dicendomi che
"Interski" si fa lui i maestri di sci. Naturalmente gli comunico
che questo non c'entra niente con la legge regionale, lui è libero
di farsi i maestri di sci, ma la Valle d'Aosta è libera di
verificare se i suoi maestri di sci abbiano quel livello ritenuto
congruo.
Dopo questa lettera del 1° luglio ricevo una seconda lettera del
27 luglio in cui si manifesta un "revirement" e mi si dice:
"Notre produit tout compris se vent dans un marché très
compétitif.
Si on se trouve obligés de ne prendre que des
moniteurs "top"..." -
che ho già spiegato che non è quello che
chiediamo -
"...
nous serons obligés d'augmenter de façon
importante nos prix de vente, nos concurrents seront "ravis"
sûrement"
. Malgrado i tentativi di spiegare che non siamo
"cattivi" e non vogliamo cacciare nessuno, a questo punto si entra
in una logica "lobbistica" - uso il termine inglese perché è un
comportamento "lobbistico" -: viene spedita a tutti i fornitori di
"Interski" questa lettera con una cosa da ritagliare in cui il Sig.
Mackintosh dice:
"Si vous trouvez en mesure de faire entendre
votre opinion, vous êtes invités à prendre le contact de Luca
Ghiorzi de l'"Hôtel Etoile du Nord""
. Tutti i "fournisseurs
Interski" cioè mandano questo "coupon" al Sig. Ghiorzi per dire che
la Regione è "cattiva" nel voler fare questa legislazione. Da
notare che la famosa minaccia "io me ne vado", che è quella
manifestata anche a livello pubblico... qui vi è scritto:
"Cette
lettre explique la situation actuelle..."
- quella che poi vi
leggerò -
"...
telle que je la vois et je profite de
l'occasion pour vous rassurer sincèrement de ma volonté personnelle
claire et nette de pouvoir continuer notre heureuse collaboration
pour au moins encore une vingtaine d'années, si on veut bien nous
le permettre"
.
Ritenendo che poi ci dovremo mettere attorno a un tavolo con il
Sig. Mackintosh per trovare una soluzione che non voglia dire un
"passo indietro" da parte del potere legislativo di questo
Consiglio, ma si tratta di una logica di trovare una soluzione
ragionevole, nell'ultima lettera, in quella inviata alla
commissione, devo dire che la questione è chiara perché si scrive:
"Le coût des moniteurs valdôtains est quasiment le double, voire
le triple de celui des moniteurs britanniques, frais de voyage et
hébergement inclus"
. Sappiamo che questa è la questione di
fondo, non siamo di fronte alla libertà di circolazione dei
lavoratori, di fronte a grandi temi ideali tipo "i Valdostani non
vogliono gli Inglesi".
"Reste néanmoins..." -
scrive il Sig.
Mackintosh
- "... la préférence, tout à fait
compréhensible et naturelle d'ailleurs, de suivre des cours donnés
par quelqu'un de la même langue maternelle: les Allemands préfèrent
un Allemand, les Français préfèrent un Français et ainsi de
suite".
Va benissimo, nessuno discute che i Russi vogliano
portare... quando verranno i maestri di sci russi... i Cinesi i
Cinesi, perché ritengono che sia più "friendly" e più amichevole
avere un maestro di sci di lingua madre. Non è quello che diciamo:
noi diciamo che il Francese, il Tedesco, il Danese che viene qui
deve avere alcune caratteristiche di tipo tecnico, che sono quelle
riconosciute come tali dalla "piattaforma europea", che è stata
sottoscritta dalle associazioni dei maestri di sci, compresi i
maestri di sci inglesi.
Questo allora è il quadro della situazione. La ragione per la
quale ho chiesto al Presidente della Commissione, Sandri, di
soprassedere per il momento a una discussione della legge è perché
ritengo che la situazione vada "raffreddata", che vada colto il
"grido di dolore" di alcuni albergatori, soprattutto della zona di
Aosta, che in questi anni, non avendo trovato altra clientela, si
sono trovati nella condizione di vendere delle camere a 20-25 euro
al giorno, mezza pensione, che è una cosa - come dire? - come la
canna del gas: vi è un po' di gas e piano piano stai lì... ed è una
situazione che va compensata, per cui, al di là dell'illustrazione,
che ritengo possa essere stata utile, reputo che si tratti di un
dovere da parte mia di trovare, in collaborazione con il Consiglio,
una soluzione ragionevole.
Presidente - La parola al Consigliere Curtaz.
Curtaz (Arc-VA) - Voglio ringraziare l'Assessore, anche perché
questo suo "excursus" piuttosto lungo, ma anche completo, ha dato
la possibilità di avere un quadro migliore della vicenda; credo
fosse necessario, così come sicuramente lo è l'approfondimento che
l'Assessore ha annunciato, perché in questa vicenda sono
ravvisabili degli aspetti di confusione, dei momenti di poco
approfondimento delle tematiche giuridiche, ma anche
economico-finanziarie e direi che su qualche "superficialità" poi
le polemiche sono state alimentate. È vero peraltro quello che ha
detto l'Assessore all'inizio del suo intervento: si tratta di una
materia complessa dove occorre contemperare delle esigenze diverse,
da un lato vi sono quelle dei maestri di sci - direi anche quelle
della professionalità di una categoria piuttosto importante,
professionalità che va tutelata, perché il fatto che abbiamo dei
maestri di sci di eccellenza, come li ho definiti io, è sicuramente
un "atout" importante che va giocato sul piano turistico,
dell'immagine ma, ripeto, io credo che la professionalità sia un
valore in sé -; tale esigenza però va contemperata con le esigenze
turistiche e soprattutto di un turismo particolare, di basso
livello... che garantisce ad una serie piuttosto nutrita di
operatori economici di questa Regione, la sopravvivenza che
l'Assessore ha indicato a chiusura del proprio intervento.
In genere non sono molto favorevole ai "volemose bene", invece
mi pare che, rispetto a questo problema, negli ultimi anni si fosse
trovata una soluzione che veniva incontro alle reciproche esigenze,
perché se è vero quanto afferma il Direttore dell'"Interski", è
anche vero che un certo numero di maestri valdostani ha lavorato
con questa associazione, quindi vi era un proficuo scambio di
opportunità economica. In definitiva credo che bisognerà ragionare
ancora; è opportuno questo rinvio dell'iter della nuova legge in
commissione, in modo che quanto meno non vi sia un'entrata in
vigore traumatica della nuova normativa.
Come si ricordava, ormai la stagione invernale è alle porte, un
ragionamento ulteriore su questa legge potrebbe portare ad
un'auspicata soluzione il più possibile condivisa, soprattutto
porterà ad una soluzione più meditata: ciò ci consente di
affrontare il problema con un po' di "respiro", perché a quel punto
la nuova normativa che verrà approvata entrerà in vigore a partire
dalla prossima stagione invernale. Credo che l'annuncio oggi
effettuato dall'Assessore - che, fra l'altro, conoscevamo già per
averlo appreso dai componenti della commissione competente - di un
approfondimento dell'iter della legge, un rallentamento che
dovrebbe portare a soluzioni maggiormente meditate e condivise sia
auspicabile.
Faccio un'ultima osservazione, ma anche qui non voglio essere
polemico, perché il tono dell'Assessore non è stato polemico e men
che meno nei nostri confronti, visto che ci siamo limitati a fare
il nostro dovere di ispettori del lavoro della Giunta. Credo che in
questa vicenda la Regione non abbia dato una buona immagine di sé,
perché questa "cosa" è uscita sui giornali in un certo modo, forse
vi sono state delle forzature che avremmo potuto evitare se questo
problema fosse stato preventivamente studiato e portato
all'attenzione di chi ha dovuto esaminare tale proposta di
legge.
Presidente - La parola al Consigliere Frassy, per fatto
personale.
Frassy (CdL) - Ho avuto l'onore e il piacere di essere citato,
però ritengo a sproposito, dall'Assessore Caveri nella risposta che
ha dato ai colleghi del gruppo "Arcobaleno", in quanto ha fatto
riferimento a una nostra presa di posizione politica liquidandola
come "nota polemica". Su questo chiederei che vengano valutate
diversamente le prese di posizione che possono provenire anche dai
banchi dell'opposizione, perché se "polemica" è utilizzato
nell'accezione ormai comune di "provocazione", caro Assessore
Caveri, non è sicuramente una provocazione la nostra, è una
convinzione su un diverso modo di affrontare la problematica. Se
invece è nell'accezione classica, classicheggiante, greca di
"polemos" come guerra, sicuramente la nostra nota è un atto di
guerra a quel tipo di provvedimento legislativo.
Quello che però vorrei chiarire nel chiudere la mia breve
questione personale, e approfitto anche per invitare l'Assessore -
capisco che, quando si sta in un contesto di maggioranza assoluta,
spesso si perde la percezione della realtà e tutto ciò che viene
detto a critica del disegno politico di quella maggioranza più che
assoluta può diventare fastidioso e polemico - a portare il
confronto all'interno della commissione, è che il Presidente dei
maestri di sci nella prima audizione che vi è stata ebbe a dire che
vi erano dei profili di illegittimità su quell'atto e che aveva
dato incarico a un "pool" di legali. Non abbiamo avuto il piacere,
nonostante la richiesta, di approfondire quei profili di
illegittimità che ci erano stati preannunciati come depositati
all'Assessorato.
Non è perciò sicuramente una nota polemica, ma è una volontà di
confronto e di approfondimento e noi auspichiamo che su questo vi
possa essere un percorso di confronto e di gradualità, perché le
riforme fatte a settembre per farle iniziare a dicembre
difficilmente danno frutti positivi.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Intendo dire che, a mio avviso, il fatto personale
non c'era: il fatto personale nell'interpretazione del Regolamento
è quando si va a toccare la suscettibilità personale di qualcuno;
io mi sono limitato, essendo il Consigliere Frassy impegnato in
altre questioni, a richiamare la sua attenzione perché, avendo lui
fatto una presa di posizione sull'argomento, ritenevo che
l'argomento fosse di un qualche suo interesse. Ho rievocato quella
che, a mio avviso, è stata una polemica, ma in termini
assolutamente garbati, ricordandogli che stavo per trattare la
questione delle direttive comunitarie. Se uno intende prendere la
parola sul punto, va benissimo, ma lo fa con gli strumenti che
prevede il Regolamento.
