Classificazione
TURISMO E INDUSTRIA ALBERGHIERA



Oggetto del Consiglio n. 3467 del 3 aprile 2024 - Resoconto
OGGETTO N. 3467/XVI - Interrogazione a risposta immediata:
"Misure per rispondere alla necessità di alloggi per i dipendenti
del settore turistico".
Bertin (Presidente) -
Punto n. 8.04. Ha chiesto la parola
il consigliere Aggravi, ne ha facoltà.
Aggravi (RV) -
La tematica non è nuova, è già stata
oggetto di attenzione non soltanto in Consiglio ma anche nel corso
- e cito soltanto due casi per completezza - delle audizioni, in II
Commissione, in particolare l'audizione del Presidente degli
albergatori della Valle, che poi si è anche ripresentata, ad
esempio, nell'ambito delle attività condotte del Consiglio
politiche del lavoro, ovvero quello della mancanza di disponibilità
di alloggi per il personale operante nel settore del turismo. Per
verità c'è anche il problema e qui, visto che ho citato il
Consiglio politiche del lavoro e l'Assessore ha già avuto anche
modo di rispondere a delle iniziative, anche la mancanza di stessa
disponibilità di forza lavoro in questo settore, però le due cose
sono comunque collegate.
Viste le notizie che sono apparse ultimamente, in particolare
riguardo a una seduta del Consiglio comunale di Courmayeur e visto
anche... e lo cito nella presentazione perché nelle premesse non
l'abbiamo inserito, ma è una tematica che conosce l'Assessore anche
di un passaggio sul DEFR che citava, se non erro, lo dico in
estrema sintesi, la possibilità di identificare nuovi strumenti per
la realizzazione di strutture o comunque la facilitazione di
strutture di questo tipo, chiediamo al Governo regionale, in questo
caso all'Assessore, per conoscere quali misure ha adottato per
rispondere alla necessità di alloggi per i dipendenti del settore
turistico delle località della nostra Regione, perché ho citato il
mio Paese, ma tutte le località che si occupano di turismo hanno
questa problematica.
Presidente -
Risponde l'assessore Grosjacques.
Grosjacques (UV) -
La problematica inerente al quesito
che è posto dal collega Aggravi è nota da tempo e riguarda
soprattutto i lavoratori stagionali delle principali stazioni
turistiche e il Governo regionale ha pertanto incaricato le
strutture competenti in materia di strutture ricettive, commercio e
di programmazione territoriale a effettuare uno studio finalizzato
alla predisposizione di un disegno di legge che in qualche modo
possa fornire soluzione alla criticità in argomento. Le strutture
competenti dei due Assessorati, quindi turismo e opere pubbliche,
hanno avviato il loro lavoro già alla fine del 2023 e proprio di
recente hanno consegnato una bozza di disegno di legge regionale
che disciplina il riuso di edifici esistenti, alberghieri e non,
finalizzato all'alloggio del personale di imprese alberghiere o
esercenti attività di somministrazione di alimenti e bevande in
attività. A questo proposito colgo l'occasione per ringraziare le
strutture, i loro funzionari e dirigenti per il lavoro svolto e per
salutare la dottoressa Chantal Trèves, che proprio oggi termina il
suo percorso professionale nell'Amministrazione regionale e alla
quale vanno i nostri più sentiti ringraziamenti per il lavoro
svolto in questi anni e in particolare su questo ultimo disegno di
legge. Il documento dal contenuto normativo in esame, nello
stimolare i presupposti per un insediamento definitivo da parte dei
lavoratori stagionali impiegati nelle località turistiche
interessate, può avere anche una valenza sociale volta ad attenuare
le dinamiche di spopolamento che stanno investendo i nostri Comuni,
dinamiche sulle quali il Consiglio comunale di Courmayeur si è
interrogato anche nell'ultima seduta, così come è stato evidenziato
dai colleghi di RV nelle loro premesse. Si tratta ovviamente di un
primo modello, di una prima base di lavoro che sarà oggetto nei
prossimi giorni di adeguata riflessione da parte della maggioranza
regionale, in seguito di confronto con le competenti Commissioni
consiliari e con tutti gli altri portatori di interesse e che potrà
costituire un valido complemento e un sostegno alle iniziative
autonome dei singoli Comuni, come quello di Courmayeur, che prevede
uno sgravio sull'IMU per le case che saranno messe a disposizione
per i lavoratori stagionali sulle quali il Comune presenterà a
breve, a quanto ho avuto modo di poter verificare, una variante non
sostanziale al piano regolatore.
Presidente -
Replica il consigliere Aggravi.
Aggravi (RV) -
Ringrazio l'Assessore per le informazioni,
quindi a questo punto attendiamo di vedere nelle opportune
Commissioni il testo quando verrà scaricato dalla Giunta e
comprendere effettivamente se ci potrebbero anche essere degli
spazi per ulteriori proposte di politiche, ad esempio, quella dello
sgravio IMU è stata anche oggetto di discussione in sede, ad
esempio, del Consiglio politiche del lavoro con i referenti degli
Enti locali, quindi è un tema che si può sicuramente discutere ad
ampio raggio e non soltanto legato all'ambito comunale.
Certo è che la problematica, come ho ricordato prima e voglio
ribadire, si collega poi alla mancanza anche di disponibilità,
quindi magari il fatto di far funzionare questa misura o mettere in
campo questa misura potrebbe anche essere funzionale a dare
attrattività al personale che oggi ovviamente non può o non
beneficia di questa possibilità.
