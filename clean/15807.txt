Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2110 del 25 settembre 1996 - Resoconto
SEDUTA ANTIMERIDIANA DEL 25 SETTEMBRE 1996
OGGETTO N. 2110/X Analisi dei dati relativi all'andamento del
flusso turistico estivo nella nostra regione e iniziative per il
rilancio dell'offerta turistica. (Interpellanze)
Interpellanza Preso atto delle dichiarazioni rilasciate dai vari
responsabili delle categorie per quanto riguarda il settore
turistico;
Considerato che la stagione estiva ha rappresentato per gli
operatori turistici un momento di forte crisi a causa del
decremento delle presenze turistiche nella nostra Valle;
Tenuto conto delle affermazioni positive fatte per mezzo stampa
e televisione dall'Assessore al Turismo che vanno in contro
tendenza rispetto alle affermazioni fatte dai responsabili di enti
e categorie del settore;
i sottoscritti Consiglieri regionali
Interpellano
l'Assessore competente per sapere:
1) se è in possesso dei dati relativi all'andamento del flusso
turistico nella nostra Regione per quanto riguarda la stagione
estiva;
2) qual è stata anno per anno, nel corso dell'ultimo triennio,
la percentuale degli operatori che ha fornito i dati sulle
presenze;
3) qual è a oggi il giudizio dell'Assessore in merito alla
stagione appena trascorsa;
4) se non ritiene indispensabile e urgente affrontare con gli
enti e le categorie interessate unitamente al Consiglio regionale
le problematiche del turismo.
F.to: Collé - Marguerettaz
Interpellanza Essendo terminata la stagione estiva;
Alla luce del diffuso malcontento che dilaga presso gli
operatori turistici e commerciali della Valle d'Aosta sulla scarsa
affluenza turistica nel corso della stagione estiva appena
conclusa;
il sottoscritto Consigliere regionale
Interpella
l'Assessore competente per conoscere
1) quali sono i dati relativi all'affluenza turistica e alle
presenze in Valle nella stagione estiva 1996 e quali sono le
variazioni rispetto alle stagioni precedenti;
2) come si conciliano le affermazioni rilasciate a più organi di
informazione dallo stesso Assessore, secondo il quale la stagione
non è stata negativa, innanzi alle più realistiche lamentele degli
operatori economici sul preoccupante calo di presenze nella
conclusa stagione estiva;
3) quali considerazioni esprime sulla crisi estiva e quali
iniziative prevede di intraprendere per rilanciare l'offerta
turistica regionale.
F.to: Tibaldi
Presidente Se non c'è opposizione da parte degli interpellanti,
abbineremmo i punti 14 e 15. Grazie.
Ha chiesto la parola il Consigliere Collé.
Collé (PpVA) Credo che bene ha fatto quel giornale verso fine
agosto a titolare "Il giallo di fine estate", riferendosi un po' a
quella che è stata la querelle che ha visto su due sponde opposte
come attori, da una parte, l'Assessore assieme ad alcuni
responsabili di enti che si occupano di turismo, come le APT,
dall'altra, albergatori, ristoratori, commercianti. Perché su due
sponde opposte? Perché da una parte si voleva, come avviene da un
po' di tempo a questa parte, tranquillizzare i Valdostani, in modo
particolare gli operatori del turismo, che tutto sommato la
stagione estiva era andata bene, come l'Assessore più volte ha
detto in quest'aula quando, insieme al mio gruppo, avevo cercato di
affrontare questo problema in modo particolare riferendomi a quelle
che erano le funzioni della fondazione per il turismo.
Mi sono preso la briga di guardare gli articoli di giornale che
si riferiscono a questo giallo e do una brevissima lettura di
questi dati che - perlomeno da quelle che sono le dichiarazioni
fatte alla stampa - sembrano essere discordanti.
Partiamo dall'APT Monte Cervino, dove abbiamo dei dati che
vanno, secondo le dichiarazioni dell'APT, da un meno 33 a un meno
41 per cento; per quanto riguarda l'APT di Aosta c'è una
controtendenza e quindi un dato favorevole che va da un più 8 ad un
più 15 per cento, dipende dai giorni nel senso che a distanza di
due giorni questo dato è variato dall'8 al 15; dall'altra parte vi
sono le dichiarazioni del Presidente dell'Associazione dei
commercianti che non solo non concorda con questi dati, ma ritiene
che il momento sia estremamente preoccupante per quello che è
l'andamento commerciale e turistico per quanto riguarda la città di
Aosta.
Passiamo poi all'APT del Gran San Bernardo: al riguardo ci sono
stati articoli sui giornali che davano anche questa APT come unica
APT in controtendenza, dove c'era un dato favorevole, mentre da un
settimanale locale valdostano risulterebbe che quella che è un po'
la capitale turistica della comunità montana, cioè Etroubles,
avrebbe un dato di un meno 30 percento riferito a luglio e
agosto.
Per l'APT del Monte Bianco vi è la dichiarazione del Presidente
dell'APT di un meno 13 percento, mentre gli albergatori definiscono
assurde queste cifre perché i dati in loro possesso sono
preoccupanti ed allarmanti.
L'APT di Gressoney dà un meno 12 percento, qui non ho riscontri
diversi perché evidentemente non sono stati intervistati
albergatori o ristoratori.
Infine, l'APT del comprensorio di Ayas, il cui Presidente
dichiara che vi sarebbe stata nel periodo estivo una flessione
minima, mentre il Presidente degli albergatori parla di tracollo e
di un decremento del 35 percento come minimo.
Ora, non so chi avrà ragione - cercheremo di capirlo oggi - però
non mi pare normale che in una regione come la Valle d'Aosta, una
regione di 100mila abitanti, che ha il turismo come uno dei suoi
potenziali, in una regione come la nostra, dicevo - dicevo - non mi
pare normale che alla fine di una stagione escano questi dati così
diversificati.
Andando avanti, abbiamo delle dichiarazioni fatte per quanto
riguarda altre categorie, responsabili dei rifugi, che parlano di
un meno 25-30 percento, i campeggi parlano di una perdita, sulle
seconde case viene fatta sovente un'analisi negativa.
Una considerazione che voglio fare è che la ragione non ce
l'avrà sicuramente una sola parte, però credo che si possa
affermare che la stagione estiva non è andata così bene come
qualcuno vuol farci credere, né che questo decremento sia da
addurre solo alla situazione meteorologica che abbiamo avuto questa
estate. Già nel mese di luglio avevo manifestato, in occasione di
un'interpellanza concernente la situazione della Fondazione del
turismo, preoccupazione per l'inizio della stagione perché i dati
che avevamo in nostro possesso, che non erano nient'altro che
conversazioni avute con chi direttamente opera nel settore
turistico, quindi albergatori, ristoratori, campeggiatori,
eccetera, costituivano un piccolo campanello di allarme, ci
segnalavano che la situazione a cui si andava incontro non sarebbe
stata così brillante come già allora da molte parti veniva
definita, ovvero una situazione all'insegna della normalità, del
tutto esaurito.
Quello che sto dicendo e che è stato detto a luglio non è stato
negato a fine della stagione, quando l'Assessore al turismo in una
dichiarazione rilasciata alla stampa il 30 agosto - cito solo due
frasi, quelle più significative, di un articolo molto lungo -
diceva: "Una stazione turistica che nonostante la temperatura
inclemente non ha deluso, l'afflusso di turisti non ha disatteso le
aspettative [...] un decremento del 2,4 percento, una flessione che
non può impensierire".
Soprattutto quest'ultima frase mi preoccupa in modo particolare,
perché se l'Assessore al turismo, il massimo responsabile per
quello che è il turismo in Valle, fa una dichiarazione di questo
genere, le strade possono essere due: o si affida ciecamente ai
dati che arrivano da Roma, come ci aveva detto in occasione del
dibattito di luglio, oppure non è a conoscenza e non è entrato in
quello che è il tessuto turistico della nostra regione. Oppure, ed
è la terza strada, evidentemente gli albergatori, i ristoratori, i
commercianti dicono solo a noi che non hanno lavorato e
all'Assessore, quando lo vedono, dicono che invece tutto è andato
bene; ma quando veniamo confortati da articoli di giornale e
dichiarazioni stampa forse siamo un po' più nel giusto noi.
Il motivo di quest'interpellanza è per fare alcune domande
all'Assessore, in modo particolare, è possibile avere oggi, 25
settembre, dei dati precisi, possibilmente confrontati con le varie
categorie, su quello che è stato il flusso turistico nella nostra
regione? Abbiamo letto dichiarazioni del Presidente
dell'A.D.A.V.A., del Presidente dei ristoratori, eccetera, i dati
che mi auguro oggi verranno forniti, sono stati confrontati con i
presidenti di questi enti?
Una seconda domanda chiede di sapere, se possibile, la
percentuale degli operatori che nell'ultimo triennio hanno fornito
i dati da cui sono stati ricavati e per cui l'Assessore ha fatto
delle dichiarazioni, come ha fatto, parlando del 2,4 percento,
perché non vorrei che, visto che l'organizzazione dell'APT non è
nata da tanto, molti operatori turistici i primi tempi non
consegnassero questi dati per cui probabilmente, pur non essendoci
dei grossi incrementi, risulterebbero solo per quella che è la
parte burocratica, ma nella realtà delle cose questo non sarebbe
avvenuto.
Faccio un esempio: se la Valtour che ospita 5-600 persone al
giorno nel 1994 non ha fornito questi dati all'ISTAT o chi per
esso, ma li ha forniti solo nel '95 o nel '96, è evidente che ci
troviamo di fronte ad un incremento notevole, ma di fatto questo
incremento non c'è stato. Volevo sapere se questa notizia di cui
sono in possesso ha un riscontro o se invece, anche qui, è tutto
regolare.
Chiedo ancora oggi, 25 settembre, se il giudizio dell'Assessore
è quello che ha dato in occasione di questa intervista fatta a fine
agosto, se è modificato qualcosa, se ha ritenuto di dover
modificare queste dichiarazioni, o se invece ritiene che la
situazione del turismo in Valle d'Aosta per quanto riguarda la
stazione appena trascorsa non è preoccupante e non c'è nulla da
fare.
In ultimo, chiedo se l'Assessore non ritiene opportuno, come
avevo già proposto in altra occasione, senza fare muro contro muro
- l'ho detto più volte, il turismo è una cosa che mi sta a cuore e
continuerò a portarla avanti e a cercare di dibatterla in seno a
quest'aula, per cui ripeto che la mia non vuol essere una polemica
- ma chiedo all'Assessore se non ritiene opportuno interessare
tutte le varie categorie, insieme al Consiglio regionale, trovare
le modalità più opportune per vedere di affrontare con serenità il
problema turistico per quel che sarà il futuro in Valle d'Aosta.
Stamani abbiamo parlato di Finanziaria, abbiamo sentito parlare di
nuovi contributi che dovremo dare per Maastricht e tutta una serie
di cose; signori miei, non andiamo incontro a dei bei tempi per
quanto riguarda il turismo e se non ci muoviamo e se non facciamo
qualcosa affinché i turisti scelgano la Valle d'Aosta, credo che il
nostro turismo, al posto di incrementarsi, avrà un decremento!
Alcune proposte le ho lette sui giornali quest'estate, una ad
esempio è uscita dal nuovo direttivo dell'Associazione degli
albergatori e riguarda quelle 20-30 aziende che hanno ristrutturato
o costruito il proprio albergo a conduzione familiare, eccetera,
che data questa situazione hanno difficoltà a restituire le rate
per il mutuo che hanno assunto. Questi signori hanno chiarito -
voglio chiarirlo nuovamente io oggi - che non vengono a chiedere
alla Regione un contributo, chiedono se possibile una rateizzazione
più ampia che dia più respiro, e credo che questa potrebbe essere
una proposta accettabile, se non altro da discutere.
Così come questo Consiglio dovrebbe affrontare il problema delle
APT; se n'è discusso più volte, è stata fatta una legge che ha
avuto ed ha delle contraddizioni, sembra che circoli una nuova
bozza, rispetto alla quale da parte dei responsabili delle APT è
stata predisposta una controbozza. Noi non abbiamo ancora visto
nulla, ma se tutto questo è vero, sarebbe anche utile discuterne,
vedere se è il momento di affrontare questo problema.
Un altro problema che il Consiglio dovrà affrontare, e
l'Assessore nell'ultimo Consiglio regionale ha dichiarato la sua
volontà di portare il problema in IV e V Commissione, è quello
della Fondazione per il turismo, che come ben sappiamo era
quell'organizzazione che doveva coordinare tutti gli aspetti
turistici della nostra regione, e che di fatto si è rivelata un
piccolo flop, come di questi tempi ce ne sono anche in altri
settori tipo l'industria.
Concludo, aspetto delle risposte dall'Assessore e mi auguro che
non succeda come altre volte, che si prendono pedissequamente dei
dati senza entrare nel problema vero e proprio della politica
turistica per la Valle d'Aosta.
Si dà atto che, dalle ore 12,10 riassume la Presidenza il
Presidente Stévenin.
Presidente Ha chiesto la parola il Consigliere Tibaldi.
Tibaldi (Ind) Il fatto di aver riunificato queste iniziative che
sono partite dal Consigliere Collé e dal sottoscritto sta ad
indicare l'analogia delle domande che si vogliono porre
all'Assessore.
Le considerazioni di fondo che sono state svolte dal collega
Collé sono più che mai condivisibili, specie perché si traccia con
certe affermazioni quella che è un'analisi realistica della
situazione a livello turistico in Valle d'Aosta.
La Valle d'Aosta è o dovrebbe essere la culla del turismo, non
solo per le sue qualità e i suoi pregi ambientali, ma anche per il
fatto che si prodiga in iniziative tipo congressi, convegni o
fondazioni, ne abbiamo avuta una di recente a Courmayeur, un'altra
a Saint-Vincent, della Federalberghi; in particolare, in quella di
Courmayeur, è stato sottolineato come il turismo diventerà
l'industria del duemila, quindi sarà la principale fonte di lavoro
e di redditività per la popolazione mondiale, e non solo per quella
valdostana. Quindi è un comparto di particolare pregio ed
interesse, che dovrebbe avere pregio ed interesse ancor più
sottolineati in una regione come la nostra che di valenze
ambientali e naturalistiche ne ha da fare invidia a tutto il
mondo.
L'interpellanza che sottopongo all'attenzione dell'Assessore
prende spunto dal diffuso malcontento che abbiamo avuto tutti
occasione di rilevare da parte del settore alberghiero ed
extralberghiero nella nostra regione; un diffuso malcontento che ha
dei numeri, non è solo una comoda voce che viene rivolta al
Consiglio regionale o agli amministratori regionali per ottenere in
qualche maniera un riscontro, forse di tipo economico,
assolutamente no.
Si parla di stagione terribile, che secondo me non va tanto
attribuita ai dati climatologici quanto proprio all'afflusso di
turisti nella nostra regione. Penso che l'Assessore, rispondendoci,
avrà grosso modo a disposizione gli stessi dati che oggi
utilizziamo per fare alcune considerazioni.
I mesi di luglio e agosto 1996 sono stati in Valle d'Aosta una
stagione disastrosa, almeno secondo quanto affermato unanimemente
dagli albergatori, in particolare per bocca del loro Presidente.
Una stagione disastrosa che vede un calo di presenze e di arrivi
che sono notevolmente in decremento rispetto all'anno passato. I
dati li lasciamo poi fornire allo stesso Assessore.
Ecco, di fronte a questa situazione di disagio, che è
documentata e non è solamente predicata, si pone secondo me in
estrema contraddizione la valutazione dell'Assessore che dice che
il commento non è poi così negativo, che anzi ci sono dati che
possono essere letti anche in altra maniera. Ci piacerebbe sapere
qual è questa sua chiave di lettura che lui possiede, e che noi non
possediamo, come d'altronde non possiedono neppure gli albergatori,
che possa permettere di dire che la stagione non è stata di cattivo
avviso.
In particolare, qui bisogna fare un appunto anche a recenti
dichiarazioni che sono state fatte, il calo riguarda anche il
capoluogo, anche ad Aosta c'è un calo di arrivi - non di presenze,
ma di arrivi - che va segnalato e non va assolutamente
sottostimato, tant'è che il giorno di Ferragosto si poteva trovare
posto in tutti gli alberghi di Aosta. In particolare, i due più
importanti alberghi del capoluogo hanno segnalato dei decrementi
pari al 17,5 percento e al 21,1 percento (sono dati reperiti alla
fonte).
Per il resto della regione sappiamo che il trend non è stato
assolutamente positivo; bisogna dire anche grazie al fatto che gli
operatori economici che lavorano nel settore sono prevalentemente
aziende di carattere familiare e quindi in qualche maniera il
reddito da lavoro riesce a coprire il reddito da capitale,
altrimenti sarebbe veramente una falcidia di tutte quelle imprese
alberghiere se dovessero contare esclusivamente su organici di
dimensioni notevoli o su strutture mastodontiche. Abbiamo visto
anche che certi esperimenti mastodontici sono rimasti "cattedrali
nel deserto", hanno dato un esito negativo, ne abbiamo qui uno alle
porte di Aosta ma ne abbiamo altri che sono disseminati in altre
valli, oppure che resistono ancora con notevole difficoltà.
Insomma è crisi, secondo noi e secondo gli operatori è crisi,
dalle dichiarazioni dell'Assessore sembra di no; per questo è
necessario fare chiarezza. Come si conciliano certe affermazioni
rilasciate dall'organo regionale che ha non solo il massimo
controllo, ma anche la responsabilità su questo settore, quali sono
le affermazioni più realistiche, quali quelle più aderenti alla
realtà: quelle dell'Assessore o quelle degli operatori economici? E
poi naturalmente vogliamo sapere anche quali considerazioni è in
grado di esprimere l'Assessore sulle iniziative che intende
intraprendere per rilanciare in maniera più concreta l'offerta
turistica regionale. In altre parole, bisognerebbe sapere in che
direzione va, se esiste, la politica turistica regionale. Per dare
risposta a questo, gli operatori non chiedono soldi, chiedono
progettualità ed indirizzi, che in questo momento sembrano
assolutamente mancare.
Sento la risposta dell'Assessore e mi riservo ulteriori
considerazioni.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Credo valga la pena iniziare questa risposta
all'interpellanza, con il chiarire come e da dove arrivano questi
dati.
Questi dati non sono altro che la somma di quelle che sono le
schede compilate dagli operatori sul territorio, che vengono
consegnate agli uffici preposti dell'Assessorato al turismo.
Passo subito a fugare i dubbi su quella richiesta che era stata
fatta circa la percentuale di operatori che consegnano questi dati,
dicendo che questa è una norma di pubblica sicurezza a cui tutti
sono tenuti, per cui tutti devono rispettare questa consegna.
Abbiamo avuto in cinque anni 4-5 casi che hanno avuto dei ritardi
alla consegna, casi su cui sono intervenuti gli ispettori
dell'Assessorato, di conseguenza alcuni hanno anche avuto delle
sanzioni per non aver applicato una norma di legge.
Quindi per quanto riguarda questi dubbi che sono emersi
dall'intervento di Collé, mi sento di rispondere che non esiste
questo tipo di rischio, ovvero che alcuni dati non vengano
consegnati.
Se poi i dati sono completi, veritieri o meno, noi possiamo
controllarli solo attraverso i nostri ispettori che nel giro
dell'anno fanno la verifica di tutti gli esercizi alberghieri ed
extralberghieri, ma non possono sicuramente cogliere nel momento in
cui la dichiarazione fatta sulla scheda corrisponde o meno alla
verità rispetto agli ospiti che ci sono stati in un determinato
periodo. Tuttavia presumo - e credo che tutti possano condividere
questa presunzione - che possono essere dati rilasciati in difetto
e non in eccesso. Questo era per chiarire subito il dubbio espresso
dal Consigliere Collé, che mi sembrava quello più delicato.
Per quanto riguarda il resto, ringrazio gli interpellanti di
avermi dato l'occasione di rispondere alle notizie apparse sugli
organi di stampa; sono sicuramente notizie che vanno lette in modo
adeguato perché si possono anche cogliere dei momenti
contraddittori (della quale cosa non ne faccio colpa a nessuno).
Sono però dei malintesi che vanno chiariti e questa è l'occasione
per farlo, e qui penso che ci sia la dimostrazione della volontà da
parte mia e della Giunta di andare ad affrontare nelle commissioni
competenti un problema così importante qual è quello dell'assetto e
dello sviluppo turistico della nostra regione.
Per venire ai malintesi, nessuno ha detto che è stata una
stagione che è andata bene, è stata una stagione - casomai ho detto
- che ha dato dei risultati che non sono così disastrosi come sono
stati esposti attraverso alcune dichiarazioni di singoli operatori.
Dichiarazioni che probabilmente nel caso specifico sono dovute a
dei fattori collegati ad alcune strutture, che non hanno dati i
risultati che i gestori pensavano di poter ottenere. Ma sono dei
casi che non riescono ad andare ad influenzare queste cifre, cioè
non c'è un 30-40 percento, non esiste sui dati che sono arrivati
all'Assessorato al turismo, che sono alla portata di tutti e che
possono essere confrontati in qualunque momento.
Sono dei dati, ripeto, che non sono altro che la raccolta di
quelle schede presentate da tutti gli operatori che operano sul
territorio della regione, quindi non ce li siamo inventati noi, ma
è la somma di questi dati.
Credo che il malinteso che è venuto fuori anche dagli interventi
dei due consiglieri derivi dall'aver posto in antagonismo da una
parte l'Assessorato e dall'altra gli albergatori, mentre questo non
è assolutamente vero ed è dimostrabile in qualunque momento, perché
la prima intervista sui dati che ho rilasciato è stata fatta
d'intesa con l'Associazione A.D.A.V.A., con il suo
Presidente, che era a conoscenza di quello che veniva espresso,
così come io ero a conoscenza del fatto che lui avrebbe comunque
detto che alcune località non avevano tenuto in questo modo. Ma
questo non vuol dire che non ci sia stata e non ci sia quest'intesa
fra categorie e Assessorato.
Noi abbiamo sicuramente bisogno di un'A.D.A.V.A. forte; perché
parlo dell'A.D.A.V.A.? Perché sono i rifugi, l'extralberghiero, le
camere in affitto, che sono di stretta competenza dell'Assessorato
al turismo, mentre la Regione a differenza del Comune non ha la
competenza sul commercio come Assessorato al turismo, quindi posso
rispondere per quanto riguarda le categorie a cui faccio
riferimento quotidianamente. Abbiamo bisogno di un'A.D.A.V.A.
forte, abbiamo bisogno di confrontarci con un'associazione che
possa anche rispondere a certi momenti difficili, come sono quelli
che stiamo passando, ma non solo per noi. Sono momenti difficili
per tutto il settore del turismo a livello nazionale ed
internazionale ed anche qui ci sono dei dati che ci arrivano dalle
altre regioni e che dimostrano che gli andamenti di questa estate e
del mese di luglio in particolare non sono peggiori di altre
situazioni, anzi, se andiamo a confrontarli con il Trentino e con
l'Alto Adige, che sono le regioni che possiamo definire abbastanza
simili alle nostre, ci rendiamo conto che sono dei dati migliori
rispetto a queste Regioni per quanto riguarda le presenze.
Sugli arrivi c'è da dire che quest'anno abbiamo avuto una
controtendenza rispetto ai dati che avevamo a disposizione dagli
anni precedenti; quest'anno c'è stato un minor numero di arrivi e
un maggior numero di presenze, significa che la gente è rimasta di
più, quindi questo è un elemento che va ascritto al merito degli
albergatori, perché se la gente è venuta ed è rimasta più a lungo,
è perché si è trovata bene in queste strutture, tenendo conto del
'95 che è stato un anno estremamente positivo. Poi passerò a dare i
dati sulle presenze e sugli arrivi verificati nel '93-'94-'95 in
Valle d'Aosta, perché andare ad estrapolare il caso singolo mi pare
estremamente fuorviante. Non si possono prendere decisioni ed
andare ad affrontare un discorso programmatico in un settore così
delicato come il turismo, sbandierando il caso di una singola
struttura oppure di qualche struttura. Noi abbiamo questi dati e
questi sono i dati complessivi su cui occorre fare l'analisi, a
questo riguardo, come dicevo prima, mi impegno a lavorare con la
commissione competente e con coloro che vogliono contribuire per
portare il loro apporto costruttivo verso questo tipo di comparto
economico.
Per quanto riguarda gli arrivi negli anni ?93-'94-'95 degli
italiani, abbiamo avuto queste cifre. Nel '93 620.223 arrivi, nel
'94 625.454 con un più 0,84; nel '95 abbiamo avuto 670.500 arrivi,
più 7,19. Per quanto riguarda gli stranieri abbiamo avuto 124.672
stranieri nel '93, 146.538 nel '94 con un più 17,54 percento,
183.768 nel '95 con un più 25,41 percento.
Quindi siamo passati da 124mila nel '93 a 183.700 nel '95,
mentre per gli italiani siamo passati da 620mila nel '93 a 670mila
nel '95.
Per quanto riguarda le presenze, nel '93 abbiamo avuto per gli
italiani 2.984.000 presenze, nel '94 2.699.000 con un decremento
del 9,53 percento, nel '95 2.893.882, più 7,17 percento rispetto al
'94, anche se rispetto a 2,984 milioni del '93 e a 2,893 milioni
del '94 c'è stato ancora un leggero decremento.
Per gli stranieri, nel '93 abbiamo avuto 427mila presenze, nel
'94 498mila, più 16 percento, nel '95 641mila presenze, più 28,79
percento. Qui l'incremento è stato notevole: da 400mila presenze
del '93 alle 650mila nel '95, per un totale nel '95 di 854.212
arrivi con un più 10,65 percento rispetto al '94 e un totale di
presenze di 3.535.000, più 10,54 rispetto al '94. Il '95 è stato in
assoluto nella storia della Valle d'Aosta un anno con più arrivi e
più presenze nel settore turistico.
Adesso andiamo a vedere i dati nel '96, partendo da gennaio per
arrivare fino a luglio compreso, perché i dati di agosto non posso
darli ancora perché c'è ancora la zona della Valdigne che non è
ancora riuscita a completare la raccolta dei dati, perché qui sono
comprese le zone di Courmayeur e La Thuile, che sono delle grosse
stazioni.
Per quanto riguarda i dati del '96, fino a luglio compreso,
abbiamo un totale di arrivi di 538.660 che è più 1,19 percento
rispetto all'anno scorso, con un totale di presenze di 2.204.946,
più 6,10 percento rispetto al 1995, che è stato un anno di cui ho
detto prima. Ripeto, questi non sono dati che si inventa
l'Assessore, ma sono dati che vengono ottenuti attraverso la somma
di tutte le schede che gli operatori consegnano ai vari uffici
preposti.
Di fronte a questa situazione cosa si può dire? Bisogna
analizzare il mese di luglio, dove c'è stato un leggere calo,
sicuramente, ma - come dicevo prima - minore di quello che c'è
stato in Alto Adige e nel Trentino. Adesso non voglio stancarvi
nella lettura dei dati, che metto però a disposizione di chiunque
voglia approfondire meglio l'argomento.
Il mese di luglio è stato un mese molto difficile dal punto di
vista meteorologico, abbiamo avuto 15 giorni d'inverno - e non
dobbiamo dimenticarcelo se vogliamo fare un'analisi corretta -,
abbiamo avuto l'alluvione il 24 luglio con danni notevoli, ed ho
qui alcune fotocopie di quelle giornate. C'è stata purtroppo
un'amplificazione notevole da parte dei media soprattutto a livello
nazionale, e questo sicuramente non ha portato beneficio al nostro
comparto turistico.
Questi sono dei dati reali. Non esiste contrapposizione, non
esiste la volontà di mistificare nulla; credo che dobbiamo fare
un'analisi seria insieme, e questo è quanto è stato concordato con
l'A.D.A.V.A., che proprio in questi giorni ha inviato una sua
circolare agli albergatori, in cui parla di un piano che verrà
predisponendo insieme, Assessorato al turismo e albergatori, per
fare qualcosa di costruttivo, che possa permettere di avere
un'organizzazione dei nostri alberghi più forte, che possa
permettere di far fronte a possibili ed eventuali crisi che
potranno anche esserci nel futuro. Secondo me gridare al lupo
quando il lupo non c'è ancora, ma potrebbe arrivare, o potrebbe
essere - su questo concordo - anche dietro l'angolo, è allarmante e
potrebbe produrre dei danni molto più gravi, che non analizzare in
modo serio la situazione per cercare di essere più forti, di
organizzarci meglio per affrontare eventuali difficoltà grosse che
potrebbero sorgere nel prossimo futuro.
É stato un anno di difficoltà nel settore del turismo, ma era
già previsto; c'è stato un calo notevole un po' in tutti i
comparti, dal balneare alle città d'arte, e ci sono svariati
elementi che possono contribuire a dare una spiegazione. Primo fra
tutti, questo è un periodo di contratti di lavoro nazionali, di
contratti di masse di lavoratori che in attesa di avere una
certezza sulla loro situazione economica vanno a penalizzare una
parte non vitale dell'economia familiare. Prima di spendere per una
vacanza, cercano di vedere più chiaro nella propria situazione
lavorativa. Quindi era una difficoltà già prevista, ci eravamo
confrontati con le altre regioni e con l'ENIT a livello nazionale,
e già nel '94 ci veniva segnalato che il '95, il '96 ed anche il
'97 sarebbero stati anni di sofferenza per questo settore. Nel '95
siamo stati sicuramente in controtendenza, il nostro aumento del
10,54 percento non era dato per certo da nessuno, nessuno poteva
prevederlo, ed è andata bene.
Rispetto a questa situazione con le associazioni di categoria
lavoriamo, stiamo cercando di impostare delle misure che possano
produrre dei benefici per il futuro, per esempio quella
dell'organizzazione a livello di acquisti del materiale. Come
avviene già in alcune parti d'Italia, alcuni acquisti di materiale
vengono fatti insieme dagli albergatori - quindi non più il singolo
albergatore che fa l'acquisto delle proprie necessità - se non a
livello regionale almeno per località, facendo ricorso ad un centro
servizi e non ai magazzini, perché i magazzini comporterebbero
comunque un'organizzazione pesante e difficilmente sostenibile
anche dal punto di vista economico, ma un certo servizio che possa
permettere l'acquisto direttamente dal produttore o dalla grossa
industria del materiale e di quello che serve per far funzionare la
struttura alberghiera.
Ci sono altre misure allo studio, ma non voglio oggi entrare nel
merito di questo, perché sono argomenti interessanti che vanno
affrontati nella commissione competente con tutto il tempo che
possiamo dedicare a questo argomento, che mi trova in prima linea a
difendere e a sottolinearne l'importanza nell'economia dell'intera
Valle d'Aosta.
Abbiamo la necessità - e si stanno perfezionando le procedure -
di avviare un percorso di informatizzazione completa del settore
turistico, si tratta di un programma che prevede l'inserimento
della nostra regione in una rete informatica e telematica globale,
con la capacità di risposta immediata sia per l'utenza - che è
l'aspetto più importante di questo nostro progetto - sia per tutti
coloro che si occupano di turismo e desiderano entrare in rete o
acquisire dati sul settore.
Il trend in diminuzione a livello nazionale è confermato anche
in uno studio della Trademark, specializzata in analisi turistiche,
che ha rilevato un forte calo nelle zone balneari, fra cui la
Maremma e la Sicilia orientale; questi sono alcuni dati complessivi
che dimostrano che non è una situazione definibile solo a livello
di una località o di una regione. A dimostrazione comunque della
eterogeneità dell'andamento turistico e delle stesse valutazioni,
motivi per i quali non si può dire in assoluto che è andata bene o
è andata male, la Trademark ha interpellato un campione di 648
alberghi in tutta Italia per avere un giudizio sull'andamento della
stagione estiva, ed è emerso che il 61 percento fornisce un
giudizio positivo, il 18 percento valuta una brutta stagione e il
restante 20 percento giudica l'estate più o meno come quella del
'95. Questo è l'andamento che è emerso dall'indagine mirata
condotta da questa agenzia.
Se anche in Valle facessimo un'indagine fra gli operatori, credo
che raccoglieremmo pareri diversi, come dicevo prima, ma non può
essere il caso singolo o alcuni casi che possono far corrente.
Bisogna cercare di ragionare in termini complessivi e globali, ecco
perché non accetto che si parli di forte crisi, così come non dico
che è andata bene, questo lo voglio ribadire perché non l'ho detto
mai! E se si va a rileggere quello che ho detto, perché a volte
quello che viene riportato sulla "Stampa" può anche divergere da
quello che uno effettivamente ha detto, ma anche su quello che è
stato scritto non ci sono affermazioni dove si dice che è andata
bene, ci sono solo delle considerazioni dove ripeto quello che ho
espresso in precedenza.
Certo, la tendenza al rallentamento rispetto al '95 c'è stata,
ma c'è stata in tutta Italia e non solo, come conferma anche il
Presidente della consulta nazionale per il turismo, Ramondetti,
secondo cui però la causa del calo - vedi "Italia oggi" del 19
agosto - è dovuta soprattutto alla minore presenza turistica sulle
coste, diminuzione che non è stata compensata dalla crescita nelle
città d'arte. La sorpresa è stata proprio la minore richiesta della
prima destinazione turistica italiana, cioè il mare; ha tenuto
invece - afferma Ramondetti - sufficientemente bene la montagna, e
noi possiamo inserirci in questo contesto dove possiamo definirci
moderatamente soddisfatti.
Presidente Ha chiesto la parola il Consigliere Collé.
Collé (PpVA) Un obiettivo lo abbiamo raggiunto, in qualche modo
abbiamo contribuito a chiarire "un giallo di fine estate", perché
l'Assessore, nonostante ciò che è scritto sulla "Stampa" e ciò che
abbiamo sentito in televisione, oggi ha dichiarato che la stagione
estiva non è andata bene; credo che questo sia comunque -
all'insegna della chiarezza - una chiarezza che dall'interpellanza
che avevamo preparato volevamo avere. Su altre questioni che
trattava l'interpellanza devo dire che l'Assessore è stato ancora
una volta troppo legato a questi famosi dati e non è uscito in quel
discorso più generale che con questa interpellanza avremmo voluto
che l'Assessore facesse. Non sarò troppo discorsivo, ma ho preso
nota in base alla risposta dell'Assessore e mi permetto di fare
alcune riflessioni su quanto ha affermato.
Per quanto riguarda le famose schede che gli operatori compilano
e che l'Assessore ci ha detto devono essere obbligatoriamente
consegnate alla stazione di P.S. e dovrebbero essere consegnate
anche alle APT, o comunque all'organizzazione che fa riferimento
all'Assessorato al turismo - credo che fosse Parisi una volta che
si occupava di queste cose - non metto in dubbio la buona fede
dell'Assessore e non ho mai detto che l'Assessore è venuto in
Consiglio regionale a dare dei dati, che ha preso sicuramente da
qualche parte, ma credo che sia all'origine che dobbiamo
verificare, come dicevo in premessa, se questi dati vengono
consegnati in tutti e due gli uffici. Se non mi sbaglio, per quanto
riguarda la P.S. c'è un obbligo, non so se lo stesso obbligo c'è
anche nei confronti delle APT. Racconto un piccolo aneddoto: mi
trovavo in un ufficio di una APT un anno fa, c'erano le ragazze che
telefonavano ai vari alberghi per avere queste schedine di
notificazione, ad un certo punto una signorina posa il telefono per
informare il Presidente che il tale albergo è da un mese che non
consegna i dati, e chiede cosa deve fare. La risposta è stata
abbastanza evasiva e da quel poco che ho potuto capire non mi
sembrava che fosse così perentorio presentare queste schedine.
(... intervento dell'Assessore Agnesod, fuori microfono...)
Ho capito. Sono comunque dei dettagli, non voglio soffermarmi in
modo particolare su questo, ma mi sembrava giusto dirlo anche
perché, se questi dati non corrispondono, da qualche parte ci
saranno delle motivazioni.
L'Assessore dice che non c'è contrapposizione, come qualcuno
invece vorrebbe far credere, fra categorie e Assessorato; non ho
mai voluto dir questo, anzi mi auguro che ci sia collaborazione fra
l'Assessorato e le categorie. Quello che invece non posso
accettare, Assessore, è che non ci sia contraddizione in questo
caso particolare su quelli che sono i dati, e devo leggere per
forza almeno due o tre dichiarazioni.
La dichiarazione del Presidente degli albergatori della Val
d'Ayas: "Ci troviamo di fronte ad un vero crollo turistico estivo,
la ristorazione ha perso il 35-40 percento, bar e commerci stanno
subendo il 25 percento di calo". Per quanto riguarda il discorso
generale: "Quest'anno le presenze non sono più di 70mila, meno 30
percento". Per quanto riguarda i rifugi, il Presidente dice: "Sotto
tono, sono concordi all'unanimità coloro che gestiscono queste
strutture, con una diminuzione del 25-30 percento".
E potrei continuare per tutte quelle che sono state le altre
dichiarazioni, ma non lo voglio fare. Una cosa mi permetta,
Assessore: lei ha citato il Trentino, io non l'ho voluto fare nelle
premesse ma su Repubblica di 5 giorni fa - e le farò avere copia -
è uscito un articolo dove si registra tutto l'andamento turistico
dei mesi luglio e agosto, non so che valenza possa avere questo
giornale, tuttavia attribuisce alla Valle d'Aosta un meno 15
percento, al Trentino Alto Adige un meno 5 percento, inserendola
fra le regioni che ha avuto il decremento minore. Mi dispiace,
Assessore, che non abbiamo i dati di agosto, mi auguro che al più
presto in IV Commissione, se non in Consiglio, questi dati vengano
forniti per avere una situazione completa.
Ha parlato in positivo di tre aspetti. Si vuole fare un'analisi
seria con l'A.D.A.V.A.: è un fatto positivo, ed è positivo il
discorso che ci ha fatto sull'acquisto dei beni di consumo da parte
di una serie di albergatori, in Emilia Romagna credo lo facciano da
vent'anni, comunque è positivo. É altresì positivo il discorso
dell'informatizzazione, lo avevo detto al mese di gennaio che per
il Trentino Alto Adige era possibile, accendendo Televideo, fare
una prenotazione a costo zero. Tutto questo come verrà fatto?
Abbiamo piena fiducia e auguriamo buon lavoro su questo fronte, ma
chiediamo se non è possibile, come ho già detto altre volte,
coinvolgere la commissione competente, le varie categorie, e non
vorrei ripetermi.
Altri aspetti da non dimenticare sono i campeggi. Assessore,
sono 8-10 anni che i campeggi stanno aspettando una
regolamentazione; ci sono stati problemi negli anni passati, io li
ho vissuti anche da sindaco. Lei ci sta lavorando? Benissimo,
glielo voglio ricordare. Così come con l'Ascom, i ristoratori, i
commercianti, credo che queste siano tutte parti attive che
dobbiamo coinvolgere.
Non voglio portare via altro tempo. Ringrazio l'Assessore; gli
chiedo con tutto il cuore, perché è una cosa a cui tengo in modo
particolare, che finalmente il problema turistico nei suoi aspetti
generali, in quanto lui ha detto e in quanto lui non ha detto,
venga seriamente affrontato dalle varie categorie e dalla
commissione competente.
Presidente Ha chiesto la parola il Consigliere Tibaldi.
Tibaldi (Ind) L'Assessore ha concluso dicendo: siamo
moeratamente soddisfatti della stagione. Qui non si tratta di
rilevare una contrapposizione, ma comunque siamo ancora in
contraddizione, o perlomeno in distonia forte con quanto emerge
dalle proclamazioni fatte dagli albergatori.
Non vogliamo fare un confronto esegetico sull'interpretazione
dei dati, però vogliamo avere chiarezza, e sulla base dei dati
cumulativi forniti la stagione non è all'insegna della moderata
soddisfazione, almeno questo diciamocelo con franchezza!
C'è da dire che, invece di chiarezza, abbiamo segnali di
debolezza, e il primo segnale di debolezza secondo me si ravvisa in
quella che è la raccolta dei dati che sono trasmessi dagli
operatori. É un segnale di debolezza di una struttura
amministrativa regionale, che dovrebbe avere particolare attenzione
sui dati che, di settimana in settimana, vengono trasmessi dagli
operatori alle APT o alle aziende di soggiorno, di conseguenza alla
struttura centrale che è rappresentata dagli uffici
dell'Assessorato.
Oggi, alle soglie del terzo millennio, certi dati devono essere
conosciuti in tempo reale; non possiamo arrivare al 5 settembre e
non conoscere ancora i dati di agosto ed accontentarci, quando la
stagione estiva ormai è chiusa, che l'Assessore ci legga i dati del
periodo che va da gennaio a luglio e faccia i raffronti con lo
scorso anno.
Allora, i segnali di debolezza, o meglio, la debolezza che ha
espresso oggi l'Assessore facendo le sue considerazioni
sull'argomento turismo è che non siamo in grado, oggi come oggi, di
verificare la veridicità sui dati, oggi come oggi dove la Valle
d'Aosta ha il comparto turistico che dovrebbe essere - e mi auguro
sia quanto prima - il fiore all'occhiello dell'economia locale,
oggi come oggi dove la Valle d'Aosta sappiamo che ha speso ingenti
quantità di denaro per l'informatizzazione. Ebbene
quest'informatizzazione utilizziamola e cominciamo ad utilizzarla
nel settore turistico, per sapere in tempo reale quali sono i posti
disponibili o quali sono le situazioni di tutto esaurito.
Questo non lo dico per il gusto di dirlo, ma perché ci sono
situazioni certe, accadute, dove per esempio in centro Italia
turisti che avrebbero voluto indirizzarsi verso la nostra regione,
hanno optato per il Triveneto per il semplice fatto che sui
terminali dei computer negli alberghi - o in quasi tutti gli
alberghi - veniva dato il tutto esaurito. Dobbiamo essere in grado
di informatizzarci, di adeguarci tecnologicamente a quelle che
saranno le esigenze, le prospettive del futuro sviluppo anche in
questo settore; sappiamo che la telematica ormai condiziona tutti i
settori, e a maggior ragione questo, per quanto riguarda
prenotazioni, stati di pieno o meno pieno dei singoli alberghi.
Insomma l'Assessore non può venire qui e raccontarci i dati che
vanno da gennaio a luglio, l'Assessore deve avere dati certi in
tempo reale. Abbiamo una struttura informatica che è stata
regionalizzata quest'estate, utilizziamola; abbiamo otto APT con
personale e con terminali funzionanti, cerchiamo di collegarle in
modo che possano comunicare fra loro. Questo è un invito che faccio
all'Assessore, è il primo input che l'Assessore dovrebbe dare al
comparto turistico, che altrimenti rimane irrimediabilmente
compromesso e indebolito rispetto alle aree concorrenti. Questo è
il primo consiglio che mi sento di dare all'Assessore.
Il fatto che i dati di altre regioni siano peggiori secondo me
non deve tranquillizzarci, perché "mal comune mezzo gaudio" è un
detto che lascia il tempo che trova. Il lupo famelico a cui
accennava l'Assessore ce l'abbiamo in casa, si chiama crisi, e in
qualche maniera a questa crisi dobbiamo farvi fronte. Non dobbiamo
accontentarci con moderata soddisfazione di fronte a segnali che
indicano la debolezza della struttura e dell'offerta turistica
regionale rispetto gli altri concorrenti e quindi anche al
Triveneto, innanzitutto al Triveneto perché l'Italia del centro -
Toscana, Umbria, Lazio, Marche - arriva a Bologna e deve scegliere
al bivio, e lo guarda sui terminali, lo vede in televisione e lo
vede naturalmente sulla base di quello che i network nazionali
promuovono dell'offerta valdostana, dei prodotti e dei servizi che
la Valle d'Aosta è in grado di dare per quelle che sono le esigenze
di un turismo all'insegna della modernità. Quindi mi sembra che
anche da questo punto di vista ci sia una sostanziale
sottovalutazione da parte dell'Assessorato, sottovalutazione che
deve essere affrontata con cognizione di causa sì, ma anche con
determinazione, facendo proposte che costituiscano immediatamente
delle risposte a quelle che sono le richieste degli operatori.
Sulla promozione ci siamo più volte soffermati, sappiamo che la
promozione non si fa solo con iniziative pubblicitarie del tipo che
abbiamo visto, dell'isola o dell'altra Valle d'Aosta, perché penso
che siano ormai limitative. La promozione la fanno soprattutto i
tour operator che devono andare sul posto, dove c'è la richiesta di
turismo, e quindi non limitarsi alla Valle d'Aosta o a zone
limitrofe; abbiamo un'Italia che va in vacanza, l'Assessore ci ha
detto che il turismo italiano e straniero in questa stagione ha
prediletto la montagna rispetto al mare, dove le coste hanno avuto
delle sensibili riduzioni, per esempio sappiamo che Riccione e
Rimini hanno avuto un calo notevole, anche di afflusso turistico
giovanile, la montagna quindi avrebbe dovuto segnare una certa
controtendenza. Purtroppo questa controtendenza la Valle d'Aosta
non l'ha offerta, non l'ha segnalata perché non ha avuto l'offerta
a disposizione, un'offerta adeguata a quello che chiede oggi il
mercato turistico mondiale.
L'invito che faccio, e penso di essere in sintonia con quanto
affermato dal Consigliere Collé, è che oggi il turismo in Valle ha
bisogno di un supporto politico da non intendere in senso
finanziario, ma in una vasta gamma di input che l'Amministrazione,
primo fra tutti l'Assessore, deve essere in grado di fornire agli
operatori: supporto politico in direzione alberghiera, in direzione
extralberghiera - vedere l'utilizzo dei campeggi e delle seconde
case - di promozione diversificate e non sovrapposte e quindi
magari anche conflittuali, e di strumenti di sostegno e
d'incentivazione che non si traducano in meri contributi, ma
possano permettere alla Valle d'Aosta di entrare nel terzo
millennio con un'offerta che sia decisamente più robusta di quella
che oggi siamo in grado di presentare all'immagine del mondo
intero.
Presidente Con l'intervento di Tibaldi si concludono i lavori di
questa mattina, il Consiglio è convocato oggi per le ore 16,30.
La seduta è tolta.
La seduta termina alle ore 12,56.
