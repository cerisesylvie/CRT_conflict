Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico


Resoconto integrale del dibattito dell'aula
Oggetto del Consiglio n. 1720 del 6 dicembre 2000 - Resoconto
OGGETTO N. 1720/XI Intendimenti in ordine
all’incarico di direttore sanitario
dell’USL. (Reiezione di mozione)
Mozione A conoscenza degli atti delle sedute consiliari che
riportano la discussione relativa alle dimissioni del Dr. Alberto
Morelli da Direttore Generale dell’USL;
A conoscenza, altresì, della posizione
dell’attuale Direttore sanitario
dell’USL, che si configura in analoga prospettiva,
alla luce dell’avvenuto patteggiamento della pena
per lo stesso fatto criminoso commesso nelle stesse
circostanze;
Ritenuto che il fatto - anche a prescindere dagli aspetti
strettamente giuridici - abbia creato e crei, anche agli occhi
dell’opinione pubblica, serio pregiudizio alla
sussistenza dei presupposti tesi a garantire la richiesta corretta
e imparziale dell’Ente, tenuto conto della
delicatissima funzione che il Direttore sanitario è chiamato a
svolgere;
Considerata la necessità che, anche sotto il profilo morale, non
si possano adottare pesi e misure diversi, per persone che hanno
commesso lo stesso fatto illecito patteggiando le conseguenti
identiche condanne, così facendo venir meno i presupposti etici per
l’esercizio delle funzioni in seno allo stesso
Ente;
Constatata l’insensibilità verso il problema
manifestata dal Direttore Generale che all’atto
della nomina del Dr. Pesenti ben conosceva la vicenda giudiziaria
dello stesso;
Vista, inoltre, la precarietà giuridica delle motivazioni con
cui è stato affidato l’incarico di direttore
sanitario dell’USL al Dr. Pesenti, precarietà
giuridica che non è venuta meno con l’acquisizione
di un parere rilasciato da un funzionario
dell’Assessorato che, peraltro, si è limitato a
ribadire le affermazioni apodittiche del Direttore Generale
dell’USL, senza fornire elementi giuridici per
superare le motivate osservazioni di chi ha presentato
l’interrogazione ad hoc ed, in particolare, per
superare l’ostacolo rappresentato, fra
l’altro, dagli atti parlamentari che sanciscono
l’infungibilità dei servizi resi come responsabile
di UU.OO. non appartenenti all’area di Sanità
pubblica con l’attività di direzione
tecnico-sanitaria prescritta dall’art. 1 del DL
484/97;
Ritenendo che la Comunità Valdostana, come
l’utenza del Servizio Sanitario, debba ricevere un
segnale che attesti dell’attenzione ai risvolti
etici delle vicende amministrative, della correttezza e della
coerenza che devono ispirare gli interventi del massimo organo
amministrativo delle Regioni;
Il Consiglio regionale
Impegna
la Giunta regionale:
1) a intervenire sul Direttore Generale dell’USL
per la revoca dell’incarico al Dr. Pesenti o
quantomeno a richiederne le dimissioni;
2) parallelamente, ed anche per future determinazioni, a
formulare un quesito al Ministero della Sanità al fine di ottenere
un parere in merito al significato e portata della prescrizione
contenuta negli articoli 1 e 2 del D.L.vo 484/97, e particolarmente
alla fattispecie che qui interessa, visti anche gli atti
parlamentari relativi alla conversione in legge del decreto 583/96,
in cui si è dibattuta la questione
dell’estensibilità del requisito di cui sopra
(ripreso poi nell’art. 1 D.L.vo 484) ai servizi
prestati in qualsiasi Unità Operativa, per negare, in conclusione,
tale estensibilità, come si evince dagli atti parlamentari
stessi;
3) di verificare se sussistono altri casi di nomine avvenute
all’USL, senza i presupposti e i requisiti richiesti
dalle norme di legge.
F.to: Beneforti
Président
La parole au Conseiller Beneforti.
Beneforti (PVA-cU)
Questa mozione credo che non abbia
bisogno di una lunga illustrazione. Sono chiari i motivi per i
quali è stata presentata e gli obiettivi che vorremmo raggiungere,
io dico, anche per amore della verità.
Penso che la verità sia un principio a cui tutti dobbiamo
tendere per cui nessuno può sentirsi depositario della propria. Io
non mi sento depositario di nulla tanto meno della verità. Per
questo chiedo con la mozione di sentire il parere del Ministero
della sanità, di rivolgerci a un organo superiore
all’USL.
Ripeto, a me la verità non fa paura, se il parere è contrario al
mio ne prendo atto. Riconoscere di aver torto è un atto di umiltà e
credo che nello stesso tempo sia un atto anche di forza, cosa che
non riscontro certamente da parte di questa maggioranza per la
quale sembra quasi che ricercare la verità sia una perdita di
tempo, mentre io credo che non lo sia e sia invece un dovere da
parte di tutti.
Anche per quanto riguarda l’aspetto morale non si
possono usare due pesi e due misure. Truccare un concorso non è una
cosa da poco ed inconsistente, è un atto criminoso perché
volontariamente e coscientemente si favorisce qualcuno a danno di
un altro e questa è un'azione da condannare sotto ogni punto di
vista da qualsiasi parte avvenga.
Quando si affronta un problema, occorre andare fino in fondo per
il rispetto dovuto sia alle persone che vi sono coinvolte, sia alle
norme di legge vigenti quando si procede a certe nomine, sia per
non commettere ingiustizie e favoritismi, sia per dare esempio di
imparzialità, di serietà e di credibilità da parte di enti come
l’USL e la Regione che, sotto il profilo morale, non
possono usare due pesi e due misure, sia perché non si può essere
insensibili di fronte a ciò che accade di fronte ad ognuno di noi e
alla Comunità valdostana.
Riassumendo con questa mozione chiediamo che da parte della
Giunta si richieda all’USL di revocare la nomina del
direttore sanitario per due motivi fondamentali: il primo per la
mancanza dei requisiti per la nomina a direttore sanitario
dell’USL; il secondo per gli aspetti giuridici che
hanno fatto venir meno i presupposti etici tenuto conto della
delicatissima funzione che il direttore sanitario
nell’USL è chiamato a svolgere.
Inoltre si richiede, per amore della verità, che venga chiesto
un parere del Ministero della sanità sui contenuti degli articoli 1
e 2 del decreto legislativo n. 484/1997, tenendo presente gli atti
parlamentari relativi alla conversione in legge del decreto n.
583/1996.
Si richiede, sempre per amore della verità, di verificare se
sussistono anche altri casi nomine avvenute all’USL
senza i requisiti previsti dalle norme di legge o di persone che
abbiano subito vicende giudiziarie o patteggiato pene per reati
uguali o diversi da quello che è in discussione.
Su questa vicenda vorrei sentire anche il parere dei colleghi;
abbiamo presentato una mozione proprio perché tutti si possano
esprimere liberamente.
In particolare gradirei conoscere cosa ne pensano i colleghi che
sedevano su questi banchi nella precedente legislatura e che
richiedevano a gran voce le dimissioni dell’allora
direttore generale fino a quando non avvennero.
Non possiamo costringerli a parlare, ma sono certo che anche
loro sono convinti che per lo stesso reato non si possono usare due
pesi e due misure quando la colpa è la stessa anche la giustizia
deve avere lo stesso metro di misura, questo per la parte
morale.
Tornando alla parte dei requisiti che qualsiasi persona deve
avere per coprire certi incarichi, ieri sul "Sole 24Ore" ho letto
un articolo che mi ha lasciato soddisfatto; è
l’esperto di quel quotidiano che risponde a un
signore di Aosta che ha chiesto il parere sui requisiti necessari
per andare a ricoprire la carica di direttore generale
dell’USL.
Questo esperto nel fascicolo allegato al "Sole 24Ore" di ieri
scrive:
"Si rileva che il decreto legge n. 583/1996 rimandava la
validità delle proprie norme alla disciplina
sull’accesso del II° livello attuatasi con DPR n.
484/1997. Il DPR n. 484/1997 è infatti il regolamento recante la
determinazione dei requisiti per l’accesso alla
dirigenza sanitaria aziendale e dei criteri per
l’accesso al II° livello dirigenziale per personale
di ruolo sanitario del servizio sanitario nazionale.
L’articolo 1 dispone che l’incarico
di direzione sanitaria aziendale è riservato ai medici di qualifica
dirigenziale che abbiano svolto per almeno 5 anni di attività di
direzione tecnico-sanitaria in enti o strutture sanitarie pubbliche
o private. Appare quindi non classificabile in questa dizione
"attività di direzione tecnico-sanitaria" l’attività
di dirigenza di un'unità operativa in altre discipline non
appartenenti all’area di sanità pubblica"
e cosa
abbiamo sostenuto noi qui? Questo.
Io ebbi a dire che la dimostrazione sta negli atti parlamentari,
dove appare chiaro che una proposta di emendamento presentata da
alcuni deputati, tendente ad allargare l’ambito dei
requisiti a qualsiasi figura primariale, fu respinta e fu
confermato il testo proposto dal Governo. Questo perché non ci
dovevano essere dubbi perché tutti cercavano di fare in modo che
tutti potessero ricoprire quella carica. È l’esperto
del "Sole 24Ore" che lo dice, non lo dice l’esperto
della "Voce Valdostana".
Dal collega Martin sono stato accusato di strumentalizzare la
questione dei requisiti per chissà quali fini: questa è la risposta
anche per te, caro Martin, è la risposta anche alla Corte dei conti
a cui io non mi ero rivolto ed è la risposta a quanti pensano che
si venga qui a raccontare le novelle.
Avevo chiesto il parere del Ministero della sanità e mi era
stato dato e corrisponde al contenuto dell'articolo pubblicato dal
"Sole 24Ore".
Con la mozione chiedo che si faccia la riprova: si richieda al
Ministero della sanità il parere, perché qui nessuno, neanche
l’esperta dell’Assessorato della
sanità che aveva fatto l’accertamento e nemmeno la
dottoressa che dirige la direzione, nessuno guarda gli atti
parlamentari perché pensa che non contino. Quando si vuole andare
in fondo e si vuole parlare con ragione di causa è chiaro che si
devono fare tutti gli accertamenti necessari e io ho chiesto tutto
il materiale al Ministero e ai gruppi parlamentari che conoscevo
per arrivare fino in fondo a questa vicenda.
Pertanto oggi vi chiedo di rivolgervi anche voi al Ministero per
avere il suo parere, però una cosa è certa: il direttore sanitario
dell’USL non poteva essere nominato, nella persona
in cui è stato nominato, sia perché non ha i requisiti, sia sotto
l'aspetto di moralità che esiste.
Invito i colleghi ad approvare questa mozione o affinché la
Giunta prenda impegno di chiedere informazioni al Ministero della
sanità. In caso contrario bisogna cercare di riparare a quello che
è stato fatto, e revocare una nomina che non era di pertinenza.
Président
La discussion générale est ouverte. Si personne
ne demande la parole, la discussion générale est close.
La parole à l’Assesseur à la santé, au bien-être
et aux politiques sociales, Vicquéry.
Vicquéry (UV)
Il Consigliere Beneforti ha usato parole
auliche, direi quasi bibliche:
"Amore della verità, atti di
umiltà, riconoscimento di torti, etica, morale"
.
Io sarò molto più laico nelle mie espressioni perché, pur
condividendo e facendo nostri questi principi che il Consigliere
cita e che sono guida dell’azione di governo,
vogliamo difendere i rispettivi ruoli, il ruolo
dell’Amministrazione regionale dal ruolo
dell’azienda USL e, avendo accertato a livello
tecnico di istruttoria che non vi sono vizi di legittimità negli
atti dell’USL, così come d’altronde
tra le righe, ma poi non così tanto, conferma anche il Consigliere
Beneforti al II° e V° paragrafo della mozione, ribadiamo la nostra
non competenza in materia perché non spetta alla Regione entrare
nel merito delle scelte dell’USL che si tratti della
nomina del direttore sanitario o che si tratti della nomina di
consulenti o di quant’altro.
È un'impostazione che abbiamo ribadito più volte e che esula
dall’argomento in discussione; per questo motivo,
fermo restando che il consigliere e altri possono avanzare quesiti
a chicchessia, voteremo contro alla mozione.
Président
La parole au Conseiller Beneforti.
Beneforti (PVA-cU)
Io sarò stato come mi ha classificato
l’Assessore Vicquéry; lui è diventato evangelico, fa
Ponzio Pilato perché lui se ne lava le mani e ci invita ad
andarcela a vedere con l’USL. Insomma chi vuole
chiedere pareri li chieda, dice l’Assessore, io non
chiedo proprio niente e in questo modo l’Assessore
avalla di fatto una situazione.
Voi come Giunta state avallando una situazione e state dando un
esempio nella sanità, che non è dei più qualificanti, e non volete
ammettere?
(interruzione dell’Assessore Vicquéry, fuori
microfono)
? con questo modo di agire vi qualificate proprio per quello che
non dovreste perché quando ci sono degli errori si affrontano e si
rimediano. Non è giusto che uno si sia dovuto dimettere per aver
truccato un concorso e che uno venga promosso.
Uno non ha i requisiti per andare a ricoprire un incarico, ma
deve andare a quel posto perché appartiene a un’area
politica. È così che si gestisce la sanità? E poi venite a
rimproverarmi di strumentalizzare la vicenda quando voi
amministrate la sanità in queste condizioni, quando voi guardate
solo giorno per giorno all’interno della sanità il
tornaconto politico!
C’è chi guarda solo il proprio tornaconto
politico all’interno della sanità perché non vedo
prendere quei provvedimenti che dovrebbero essere presi per far
cessare gli scandali che oggi ci sono nella sanità valdostana!
Vi leggo una lettera che mi hanno fatto avere per quanto
riguarda il professore che fa la consulenza, non faccio il
nome:
"Si comunica che dal 1° novembre 2000 ha cessato il proprio
lavoro dipendente con l’azienda USL per raggiunti
limiti di età. A decorrere dalla medesima data collabora con la
direzione strategica per fornire supporto organizzativo finalizzato
in particolare all’area ospedaliera"
.
Questa lettera è stata mandata a tutti i dirigenti
dell’USL, si aveva paura di dire che doveva gestire
i posti letto e i dipartimenti? C’era il timore di
dirlo? Certo perché non fa, la gestione dei posti letto e dei
dipartimenti!
I dirigenti interni sanno tutti che questo non avviene, allora
non potevano metterlo per iscritto. Tutti toccano con mano che non
svolge quelle mansioni, che fa ben altro magari! Si spendono 36
milioni per 6 mesi e mi si viene a dire che sono 37.000 lire
orarie, è vero, però bisogna vedere quante ore ci sta!
Questa è la situazione della sanità. Si dice che non è
competenza di questa Giunta, è l’USL che se la deve
vedere e poi si viene qui, si manda la letterina di quanto ha
deciso la Corte dei conti che archivia la pratica con
l’insinuazione che qui si stanno facendo le cosette
e ci si diverte. No, Signori miei, qui non ci si diverte.
Perché l’Assessore non ha mandato ora il parere
dell’esperto del "Sole 24Ore"? Perché con
altrettanta eleganza e signorilità doveva mandare anche questo
perché tutti devono conoscere, oltre al parere della Corte dei
conti, anche il parere di questo esperto e invece si è guardato
bene dal farlo anche se sono convinto che lo aveva letto.
Termino qui perché non voglio dire altro. Mi rivolgo però al
Presidente della Giunta, al Presidente del Consiglio, alla Giunta
nel suo insieme per pregarli di intervenire perché tante cose non
vanno; se la sanità deve cambiare volto, fateglielo cambiare,
altrimenti ne va dell’immagine della Valle
d’Aosta.
Non si può usare l’autonomia per fare quello che
si sta facendo all’interno della sanità e guardate
bene che io non ci gioisco di questa cosa perché è una cosa
scandalosa e sugli scandali e sulle sventure degli altri non si può
gioire, però vi rivolgo un appello affinché interveniate per far
cessare certe situazioni e certi tipi di lettere che stanno
circolando all’interno dell’USL.
Président
Je soumets au vote la motion:
Conseillers présents: 32
Votants: 30
Pour: 3
Contre: 27
Abstentions: 2 (Frassy, Tibaldi)
Le Conseil n’approuve pas.
Je vous rappelle que notre collègue Frassy souhaite nous
rencontrer pour lever le verre à la santé de son nouveau-né et il a
également invité les amis de la presse et les dépendants pour
s’associer à ses réjouissances.
La séance est levée.
La réunion se termine à 18 heures 40.
