Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2071 del 10 giugno 1986 - Resoconto
OGGETTO N. 2071/VIII - RIPARTIZIONE TRA REGIONE E SITAV DEGLI
INTROITI LORDI DI GIOCO. (Interpellanza)
PRESIDENTE
: Do lettura dell'interpellanza in oggetto
presentata dal Consigliere Viberti:
INTERPELLANZA
AVENDO VERIFICATO
gli estratti decadali relativi agli
anni 1984 e 1985 inviati dal Commissario regionale presso la Casa
da Gioco di Saint-Vincent;
CONSTATATO che più volte nei 36 estratti decadali di ciascun
anno si evidenziano delle giornate in cui si registra un
passivo;
RILEVATO
che l'art. 4 della Convenzione tra la Regione
e la SITAV prevede "A titolo
di tributo tassa di concessione
la SITAV verserà alla Regione sugli introiti lordi di gioco e
proventi degli ingressi le seguenti percentuali: ecc...";
RILEVATO INOLTRE che il termine introiti (in francese recettes)
non può essere in alcun modo interpretato come risultato di una
somma algebrica;
RILEVATO ALTRESÌ che per far scattare le varie quote di
ripartizione di aliquota, che con l'aumentare degli incassi
favoriscono la SITAV, non si aspetta la fine della decade ma si
provvede nel giorno in cui scattano i vari scaglioni;
CONSIDERATO che nel corso del 1985 la Regione si è vista
sottrarre al riparto la bellezza di 741.883.000;
si
INTERPELLA
l'Assessore alle Finanze per conoscere quali motivazioni hanno
fatto ritenere di provvedere nei modi sopradescritti alla
ripartizione delle somme tra Regione e SITAV e quali siano gli
intendi menti dell'Amministrazione di fronte all'evidente perdita
per la Regione causata dalla errata applicazione della
Convenzione.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Credo che valga la pena illustrare
l'interpellanza, anche per spiegare come mai mi sono deciso ad
interessarmi di una cosa della quale, in genere, non mi sono mai
interessato in dettaglio come in questo caso specifico.
In una riunione di Commissione, dove è più semplice avere delle
spiegazioni franche e non condizionate dal dibattito pubblico, il
sottoscritto aveva chiesto delle spiegazioni ad un Assessore, nei
confronti del quale riteneva di essersi sempre comportato in modo
più che corretto. Anzi, direi che il sottoscritto si era sempre
comportato in un modo che l'aveva costretto ad affrontare,
addirittura, dei problemi di una certa entità in occasione di una
malaugurata comunicazione giudiziaria inviata all'Assessore in
questione e che, dal sottoscritto, era stata considerata come credo
che il Consiglio ben sappia.
Invece, la scarsa considerazione, per non dire una sorta di
sottile disprezzo, nei confronti delle opinioni e delle richieste
fatte dal sottoscritto, mi ha indispettito, e, più sull'onda di
questo rammarico e di questa rabbia provocati dalla non volontà di
avere un dibattito sereno ed un confronto destinato a permettere di
capire come mai un certo provvedimento veniva preso, mi sono
premurato di fare una richiesta per prendere visione delle
dimostrazioni dei risultati degli introiti presso la Casa da
Gioco.
Inizialmente, come di fronte a tutte le cose nuove, ho avuto una
strana impressione sul come viene presentato questo rendiconto. Ho
cercato di legarlo agli ingressi, rendendomi conto che gli ingressi
del 1983, 1984 e 1985, erano, rispettivamente, in diminuzione uno
rispetto all'altro; mentre, senza legare questo discorso
all'inflazione, c'erano degli introiti notevolissimi.
Continuando ad osservare questi estratti decadali, mi sono
accorto di un'altra cosa che aveva una maggiore rilevanza, almeno
nell'immediato, perché comunque mi riservo di fare anche questa
verifica rispetto agli ingressi ed agli introiti. Che cosa ho
scoperto di strano? Ho scoperto che, contrariamente, a mio avviso,
a quello che prevede la convenzione e cioè che: "A titolo di
tributo o tassa di concessione la SITAV verserà alla Regione sugli
introiti lordi di gioco e sui proventi degli ingressi...
determinate percentuali", questo, non viene fatto, ma si operano
delle trattenute, a mio avviso, inopportune, sbagliate e non a
norma di convenzione, che, nel corso dell'anno 1985 hanno decurtato
il riparto, in base alle percentuali previste dalla convenzione,
per una somma che direi non è trascurabile, seppure a fronte di
introiti ben più grossi, di quasi 750 milioni di lire.
Che cosa succede? Prendiamo ad esempio i giochi francesi. Il
primo giorno di gennaio, che è il primo giorno della decade, per
combinazione le roulettes ed il trente e quarante presentano un
passivo che non è compensato dalle altre due voci inserite nello
specchietto sotto la voce "giochi francesi" e che sono lo "chemin
de fer", e l'ingresso alle sale da gioco, sul quale vi può essere
qualche dubbio sul fatto che si tratti di un gioco francese (ma
comunque lo specchietto è predisposto così ed io non sono voluto
andare oltre).
Questo introito, che non è tale ma una perdita, viene scritto in
una colonna che comprende i 10 giorni di ciascuna decade. Il giorno
successivo le cose vanno meglio e c'è un risultato positivo; così
pure si verifica in tutti gli altri 8 giorni della decade. Succede
che, anziché, come sarebbe a mio avviso corretto, calcolare il
riparto per ciascun giorno, per comodità e poiché è difficile fare
dei versamenti di sabato e di domenica, gli incassi, come
prescritto nel 1° comma dell'articolo 4, vengano versati ogni dieci
giorni all'esattoria della Regione. Poi, dopo aver fatto una somma
o una sottrazione, si divide la somma o la sottrazione per i 10
giorni della decade.
Noi riteniamo, però, che il rischio del gioco debba essere a
totale carico della SITAV e questo lo si può desumere non tanto
dalla convenzione attualmente in vigore, ma dalle origini della
convenzione Regione-SITAV.
Chiedo scusa, signor Presidente, se sarò un pò lungo me lo
faccia pure presente perché io non voglio assolutamente "rubare"
del tempo alle altre interpellanze, tuttavia mi sembra che la prima
convenzione avesse delle ripartizioni interessanti.
Al punto 3 essa diceva infatti: "La società concessionaria
corrisponderà al Consiglio della Valle, quale tributo sulle entrate
lorde del gioco e sulle entrate alle sale da gioco le percentuali
seguenti: (è da notare che le entrate erano in salita e cioè erano
sempre crescenti) il 60% da 1 a 100 milioni, il 65% da 100 a 300
milioni...", e via così, salendo sempre nella percentuale destinata
alla Regione. Questo, ovviamente, perché si presumeva che,
aumentando gli incassi, aumentasse anche la possibilità di una
migliore gestione, da parte della SITAV, che così avrebbe potuto
avere meno bisogno di fondi. Poiché le spese restavano fisse ed
aumentavano invece gli introiti, sembrava appunto giusto che
aumentasse il tributo a favore della Regione.
Con il tempo queste cose si sono poi rovesciate, come si è
andato anche perdendo quanto era previsto al 3° comma del punto 15
di questa prima convenzione, dove si diceva: "Analogamente il
Consiglio della Valle si riserva la facoltà di ottenere un
miglioramento delle clausole della presente convenzione, qualora si
verifichino due esercizi consecutivi con incassi superiori ai 700
milioni". Nel comma precedente, invece, si prevedeva la
possibilità, per la SITAV, di una revisione della convenzione:
"Qualora due esercizi consecutivi risultino passivi con
documentazione precisa".
A partire dal 1948 (questa è una annotazione di carattere
storico) si sono superati i 700 milioni, ma già allora non si è
provveduto a portare alcuna modifica a favore della Regione.
D'altra parte già allora le percentuali davano "abbastanza" ragione
all'Amministrazione regionale. Purtroppo col tempo le cose, secondo
noi, si sono andate deteriorando sempre più e sempre maggiore è
stata l'influenza della SITAV e la sua possibilità di controllare
come voleva il rinnovo delle varie convenzioni, perchè, mentre
cambiavano gli interlocutori politici, il centro di potere si
rafforzava sempre più a Saint-Vincent e per alcune persone erano
sempre più chiari i termini della questione.
Noi sosteniamo che, innanzitutto, il rischio dei giochi debba
essere a totale carico della Concessionaria ed in secondo luogo che
i calcoli debbano essere fatti giorno per giorno e non ogni 10
giorni. La facoltà di versare ogni 10 giorni, infatti, è data solo
per comodità, ma non perché si parta da un altro presupposto che
non considera il rischio del gioco a diretto carico della società
concessionaria, altrimenti la Regione potrebbe scegliere un altro
tipo di gestione della Casa da Gioco e di conseguenza assumersi in
prima persona certi rischi, ma, in questo caso, si assumerebbe
anche "in toto" gli introiti.
Volendo cavillare si può sostenere che, se la convenzione parla
di introiti lordi e non di introiti netti, essa vuol proprio
riferirsi, molto chiaramente, agli introiti e non alle perdite che,
ripeto, in questo caso sono, secondo noi, a totale carico della
SITAV.
Nel ragionamento si potrebbe anche andare oltre, sempre
rispondendo ai criteri che prevedono il rischio del gioco a totale
carico della SITAV.
Utilizzando questi criteri, io mi sono permesso di sviluppare un
calcolo (più che altro per dimostrare che nello sviluppare il
ragionamento si può anche eccedere) dal quale risulta, che nel
corso di una giornata dei giochi francesi, può esserci un passivo
alle "roulettes" che però è coperto dagli attivi delle altre voci
inserite sotto la voce "giochi francesi".
Calcolando insieme tutti questi passivi che non hanno prodotto
un passivo alla fine della giornata...
PRESIDENTE
: Consigliere Viberti, come mi aveva richiesto,
le ricordo che sono stati superati i 10 minuti consentiti dal
regolamento.
VIBERTI (N.S.):
Sì, grazie. Cerco solo di quantificare
questa cifra, perché penso che tutto il ragionamento sia stato
sufficientemente chiaro.
Secondo questo ragionamento, per i giochi francesi si arriva ad
un totale di 4 miliardi e 655 milioni; mentre per i giochi
americani si arriva ad un totale di 801 milioni.
Resto ora in "trepida attesa" della risposta all'Assessore alle
Finanze.
PRESIDENTE
: Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Io penso che i dubbi espressi in questa
interpellanza dal Consigliere Viberti nascano soprattutto
dall'equivoco di fondo di considerare che gli incassi, i proventi
di gioco o gli introiti, vengano versati "per comodità" in quote
decadali.
È opportuno ricordare che la convenzione deve essere letta nella
sua interezza e non solo in qualche articolo. In essa a volte si
parla di introiti, a volte di incassi ed in alcuni articoli si
parla di proventi di gioco.
Comunque, al di là della terminologia, questi introiti, vengono
raggruppati per decadi. Essi non sono versati alla Regione in quote
giornaliere, ma sono la risultante di un'attività che comprende
diversi giochi, alcuni dei quali sono sempre a favore della
Regione, come ad esempio lo Chemin de fer, nel quale due clienti
giocano tra di loro dando alla Regione una percentuale della
vincita; mentre altri giochi, proprio perchè il giocatore può
essere fortunato o meno, possono essere anche negativi per la Casa
da Gioco e quindi anche per la Regione che le ha dato in
concessione la gestione dei giochi.
Questa Giunta, e addirittura la metà dei Consiglieri presenti in
quest'aula, e quindi anche il Consigliere Viberti, non hanno
partecipato alla stesura delle convenzioni, anche se è vero che
esse sono mutate nel tempo proprio perché sono mutate le
condizioni. Nella prima convenzione, si prevedeva addirittura che
fosse la Regione a dare dei premi alla SITAV man mano che i
proventi salivano. Ora succede il contrario, proprio perché, da
quarant'anni a questa parte, sono cambiate molte cose e sono stati
inseriti nuovi giochi e quindi la convenzione aveva bisogno di un
certo aggiornamento.
In ogni caso, al di là di questo, dicevo che la parola "introiti
lordi", citata nella convenzione, è sempre stata interpretata come
il risultato di un'attività globale dei giochi, raggruppati per
decadi e non per giornate.
Questo è importante perché è chiaro che l'eventuale risultato
negativo di una giornata va a compensarsi con il risultato positivo
di un'altra giornata. E, su base decadale, si ha, comunque, come si
è sempre avuto, un risultato positivo.
Questo si verifica in tutti i casinò dei quali noi siamo a
conoscenza. Tutti i giochi, positivi e negativi, vengono compensati
in questo modo. In tutti i casinò si fanno dei raggruppamenti
decadali.
Questo fatto, anche se non è citato espressamente nell'articolo
4 che parla di tassa di concessione e nell'articolo 7 che dice che
questi soldi devono essere versati ogni 10 giorni
all'Amministrazione regionale, è citato per la prima volta
nell'articolo 13 della convenzione, dove si parla del costo del
personale e dove si dice che se il costo di quest'ultimo supera il
60% dei proventi di gioco della Casa da Gioco, la Società
concessionaria ha diritto a trattenere il 5% dei proventi su base
decadale, cioè sulle decadi maturate o maturande. Ecco quindi che
già la convenzione cita la parola "decade" e dà modo di pensare che
i versamenti vengano fatti su base decadale.
Se ciò non fosse sufficiente, posso ricordare che il 20 marzo
del 1984 il Consiglio regionale ha deliberato che gli incassi, come
risulta dal 1° comma dell'articolo 4, vengano raggruppati con
cadenza decadale e che la SITAV sia: "...tenuta al versamento
presso la tesoreria della Regione degli importi, come sopra
determinati, entro e non oltre il 10 giorno successivo alla
scadenza di ciascuna decade. Qualora il giorno di versamento
coincidesse con un giorno festivo il termine è prorogato al prime
giorno feriale immediatamente successivo".
Tutto questo ed il fatto che la convenzione sia sempre stata
interpretata in questo modo, è molto importante ed interpreta in
maniera molto chiara l'articolo 1362 del Codice Civile che regola,
appunto, l'interpretazione di un contratto, là dove dice:
"Nell'interpretare il contratto si deve indagare quale sia stata la
comune intenzione delle parti e non limitarsi al senso letterale
delle parole". Il secondo comma dello stesso articolo dice ancora:
"Per determinare la comune intenzione delle parti si deve valutare
il loro comportamento complessivo anche posteriore alla conclusione
del contratto", ed in questo caso il versamento che è sempre
avvenuto per decadi.
Per chiarire ancora meglio la questione ricordo che, due anni
fa, è stato addirittura deliberato di effettuare i versamenti su
base decadale. L'attività del gioco, essendo fatta su base
decadale, consente di sommare gli eventuali introiti negativi a
quelli positivi per far risultare positivo l'andamento generale
della decade.
Il versamento decadale è avvenuto sempre in questo modo anche
per altri motivi che non riguardano direttamente la tassa di
concessione, come ad esempio il finanziamento di attività
culturali, per il quale un certo articolo che ora non ricordo dice
che la società concessionaria deve dare l'1,5 per mille sulla base
dei proventi. Anche questi calcoli vengono espletati nello stesso
modo e cioè sul risultato complessivo dell'attività del gioco.
Agendo in questo modo si effettua, evidentemente, una somma
algebrica sui 10 giorni.
Questa è l'interpretazione che noi abbiamo dato e questa è
l'interpretazione che, naturalmente, è sempre stata data dalla
Regione ed è quella che ci deriva dalla consultazione dei legali
interni ed esterni i quali, anche perché lo stesso avviene in tutti
i Casinò d'Europa, sono concordi nel dire che gli introiti debbano
essere raggruppati per decadi e che questi introiti facciano
riferimento a tutta l'attività dei giochi, nei quali può esserci un
risultato negativo ed un risultato positivo.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Devo dire che non mi aspettavo niente di
più. Nessuno mette in dubbio il fatto che si sia sempre operato in
questo modo, e nessuno vuole mettere in dubbio la buona fede di chi
ha continuato ad operare in questo modo, però noi riteniamo di aver
introdotto un elemento di giudizio che era sempre stato
sottovalutato, se non addirittura sconosciuto, e che fa riferimento
al primo contratto. C'è quindi tutto il ragionamento, che ho fatto
prima e che non sto a ripetere, che ci porta tranquillamente a
concludere che i rischi del gioco devono essere a carico della
SITAV.
Non posso certamente sostenere che l'ipotesi "estremistica", e
cioè che alla fine della giornata si dovrebbe verificare, rispetto
ad ogni gioco o meglio ancora rispetto ad ogni tavolo, quali sono
gli introiti o le perdite e le perdite accantonate. Ritengo, però,
che sia ragionevole prendere la giornata come base di giudizio, per
operare rispetto ad essa la tassazione (perché si tratta di tassa o
di tributo) rispetto agli introiti lordi e non rispetto alle
perdite, perché, per quanto io sappia, la parola "introito" non
vuol dire somma algebrica, ma vuol proprio dire introito, per poi
valutare giorno per giorno qual'è la cifra.
Il versamento deve restare decadale e ci sono delle evidenti
ragioni pratiche perché esso non possa essere effettuato con
cadenza quotidiana. Il Consiglio regionale, nel ribadire questo
fatto in un momento di particolare difficoltà e di tensione, ha
inteso confermare questo concetto, perchè c'era chi voleva forse
equivocare anche sul fatto che i versamenti potevano essere
effettuati in questo modo.
Nel corso del contratto-convenzione non si può non fare
riferimento a questo fatto e l'articolo citato dall'Assessore
certamente si richiama al versamento decadale: se il versamento si
compie decadalmente, non si può che effettuare una trattenuta
decadale.
Ma io vorrei dire alcune "cosette" che, secondo me, smontano la
risposta che è stata data, come ad esempio il fatto che la SITAV,
non si preoccupa di aspettare la fine della decade per cambiare lo
scaglione di percentuale relativo alla modifica degli importi.
La convenzione dice chiaramente che le percentuali fino a 5
miliardi, danno il 78% alla Regione ed il 22% alla SITAV; da 5 a 10
miliardi, siamo al 76% per la Regione ed al 24% alla SITAV.
Questo scatto, tra l'altro, si verifica nelle primissime decadi
dell'anno, cioè i 5 miliardi si raggiungono molto in fretta, per
cui questo 78%, che spetta alla Regione, si riduce subito al
76%.
Tuttavia, badate bene, la SITAV, in questo caso, non aspetta la
fine della decade per effettuare i suoi conteggi. Nossignori! Essa
effettuerà la trattenuta, e cioè il versamento con nuova
percentuale, alla fine della decade, ma i suoi calcoli se li fa al
millesimo. Quando si superano i 5 miliardi e 1 lira, che sia il 3°,
il 4°, il 5° o il 6° giorno della decade, alla SITAV non dà nessun
fastidio.
Ma io ritengo che questo sia il modo giusto di procedere, perché
la convenzione dice chiaramente che dai 5 ai 10 miliardi, alla
Regione spetta il 76%; e, se i 5 miliardi ed 1 lira scattano al 6°
giorno, mezzanotte ed 1 minuto, è giusto che da quel momento in poi
i calcoli vengono fatti con queste percentuali.
MARTIN (fuori microfono):
"Ma viene fatto alla fine della
decade".
VIBERTI
: Certo che viene fatto alla fine della decade, ma
se i 5 miliardi vengono raggiunti nel giorno X, è da quel giorno in
poi che si deve calcolare con la nuova percentuale. Che poi il
versamento venga fatto alla fine della decade, questo è un altro
discorso.
Forse l'Assessore ha difficoltà a capire la procedura ed io non
voglio insistere in questo momento, perchè ho altre cose da dirgli
e terrei in modo particolare al fatto che egli riesca ad afferrare
almeno quelle.
La convenzione è sempre stata interpretata in questo modo, ma la
comune intenzione delle parti, secondo me, deve essere attentamente
valutata partendo dall'inizio. Pertanto io dico alla Giunta che si
deve muovere su questo particolare aspetto del problema, altrimenti
in questo stesso Consiglio presenteremo una mozione affinché si
approfondisca questo argomento e lo si chiarisca.
Secondo noi, infatti, anche ammesso che tutto quello che è stato
detto dall'Assessore Martin sia vero e che l'interpretazione che
verrà data dia ragione alla Giunta, c'è, comunque, un piccolo
ragionamento che mette in crisi questo sistema di calcolo. In ogni
caso ritengo che deve essere fatta una valutazione molto
attenta.
Stiamo bene attenti: in 9 giorni ci sono 10 lire di introito,
nel 10° giorno ci sono 10 lire in meno. Che cosa succede? 90 meno
10 danno 80, dopo di che, poiché è la fine della prima decade, si
attribuisce il 78% alla Regione ed il 22% alla SITAV.
Quelle 10 lire che sono state sottratte al riparto, con un certo
ragionamento che è considerato giusto e giustificato dalla Giunta,
in che percentuale vengono tolte alla Regione? È questo che io
voglio che voi andiate a verificare perchè, anche ammesso che tutto
il resto sia giusto, come l'interpretate voi, questa decurtazione
degli introiti viene fatta in una percentuale scorretta rispetto
alla convenzione.
Per cui, se anche dimostrate di avere ragione su tutto il resto,
su questo, però, dovete effettuare una verifica, perché nel
negativo il discorso deve essere ribaltato: per cui il 78% nel
negativo deve rappresentare la parte più piccola da parte della
Regione e la parte più grossa da parte della SITAV.
Invito, pertanto, caldamente la Giunta a non costringermi a
presentare una mozione per effettuare una verifica su questo
aspetto.
Posso anche ammettere che su tutto il resto si possa discutere e
che la Giunta dia un'interpretazione che, ormai, è consolidata da
30 anni di procedure eseguite nello stesso modo, anche se sulle
quali mi riservo di espletare una verifica. È sempre bene ammettere
la buona fede, ma, poiché lo stesso Assessore ha detto che, neppure
di fronte alle convenzioni, possiamo stare molto tranquilli, credo
che sia il caso di verificare se siano sempre stati effettuati i
versamenti degli stati decadali.
Tuttavia, per quanto concerne la sottrazione in negativo
rispetto alle percentuali legate alla convenzione, io chiedo che
venga fatta un'attenta verifica con persone che siano in grado di
dare una risposta precisa, perché, secondo me, in questo caso,
anche con l'interpretazione che dà la Giunta, non c'è il rispetto
della convenzione, perché quelle 10 lire sottratte alle 90 degli
altri giorni non sono sottratte secondo i termini di ripartizione
previsti dalla convenzione.
