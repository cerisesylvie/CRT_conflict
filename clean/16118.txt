Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2468 del 19 marzo 1997 - Resoconto
SEDUTA ANTIMERIDIANA DEL 19 MARZO 1997
OGGETTO N. 2468/X Invito al Governo per la costruzione di
un'Unione Europea Democratica. (Approvazione di risoluzione)
Risoluzione Il Consiglio regionale della Valle d'Aosta
Considerato
- che la Conferenza intergovernativa, il cui compito avrebbe
dovuto essere quello di realizzare un'Unione europea democratica,
capace di agire e più vicina ai cittadini - che riconosca il ruolo
istituzionale fondamentale del Parlamento Europeo, del Comitato
delle Regioni e di tutte le collettività regionali d'Europa -, si
sta avviando alla conclusione senza aver risolto nessuno dei
problemi fondamentali per cui era stata convocata, aggravando così
ulteriormente il deficit democratico nei processi decisionali
comunitari e la frattura tra opinione pubblica ed istituzioni
europee;
- che il metodo intergovernativo, che impone decisioni
all'unanimità ed esclude il popolo europeo dal processo
costituente, rende impossibile costruire un'Europa democratica, più
vicina ai cittadini e rispettosa delle diversità regionali che la
costituiscono
Nella convinzione
- che il trasferimento delle sovranità monetarie nazionali alla
Banca centrale europea, previsto per il 1° gennaio 1999, debba
essere accompagnato dall'istituzione di un governo democratico
dell'Unione, con poteri sufficienti per affrontare i maggiori
problemi economici, come la lotta alla disoccupazione e lo sviluppo
dell'economia europea;
- che gli attuali problemi di politica estera dell'Unione -
quali l'allargamento, i nuovi rapporti con gli Stati Uniti, con la
Russia, i paesi del Mediterraneo, quelli emergenti ed il ruolo che
l'Unione vorrà assumere nella riforma dell'ONU - non possano essere
affrontati efficacemente senza un governo democratico europeo e
senza un sistema europeo di difesa;
- che in un governo democratico dell'Unione dovrà essere
necessariamente valorizzato il ruolo del Parlamento Europeo e
garantita la partecipazione delle collettività regionali, anche per
il tramite del Comitato delle Regioni, ai processi decisionali
europei, nel rispetto dei principi di sussidiarietà,
partecipazione, solidarietà e partenariato;
Ricordo
- che nella fase di fondazione della Comunità, il Governo
italiano, grazie all'iniziativa di De Gasperi, è riuscito a far
affidare (il 10 settembre 1952) dai Ministri degli Esteri
dell'Europa dei Sei all'Assemblea allargata della CECA (poi
denominatasi Assemblea ad hoc) il mandato di redigere un progetto
di costituzione per la Comunità politica europea;
- che il popolo italiano, il 18 giugno 1989, con una maggioranza
dell'88 percento si è già pronunciato per l'attribuzione di un
mandato costituente al Parlamento europeo;
Impegna il Governo
- a proseguire l'azione per giungere alla moneta unica
europea;
- a sostenere presso gli altri Governi dell'Unione - nella
Conferenza intergovernativa ed in qualsiasi altra sede in cui sia
in discussione il futuro dell'Unione - la necessità di appellarsi
alla sovranità popolare per costruire un'Europea democratica,
affidando ad un'Assemblea costituente europea il mandato per la
redazione di un nuovo Trattato-Costituzione da sottoporre
successivamente alla ratifica del popolo europeo;
- a sostenere la necessità che sia garantita e valorizzata ogni
forma di partecipazione democratica alla costruzione dell'Europa,
in specie attraverso il rafforzamento delle competenze del
Parlamento Europeo ed il riconoscimento del ruolo istituzionale del
Comitato delle Regioni e delle collettività regionali d'Europa;
- a procedere con urgenza alla revisione della legge 18/1979,
affinché le Regioni italiane possano essere rappresentate al
Parlamento Europeo, attraverso loro rappresentanti eletti a
suffragio universale diretto in circoscrizioni elettorali
ridisegnate su base territoriale regionale.
F.to: Perrin G.C. - Lanivi - Piccolo - Parisi - Florio -
Chiarello - Collé - Lanièce - Tibaldi - Ferraris - Linty
Presidente Si può passare alla votazione. I consiglieri sono
invitati a votare:
Presenti, votanti e favorevoli: 29
Il Consiglio approva all'unanimità
