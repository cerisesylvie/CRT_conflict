Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 226 del 19 novembre 2003 - Resoconto
OGGETTO N. 226/XII - Eventuale trasferimento di professionalità
mediche verso una struttura privata fuori Valle.
(Interrogazioni)
Interrogazione
Preso atto di informazioni secondo cui alcuni primari
dell'ospedale di Aosta starebbero per dare le proprie dimissioni
per trasferirsi nel costituendo polo sanitario canavesano;
Ritenendo che se queste informazioni fossero vere si
aprirebbe all'interno del servizio sanitario regionale una grave
carenza di professionalità formatasi nel corso degli anni presso il
Presidio ospedaliero di viale Ginevra,
la sottoscritta Consigliera regionale
Interroga
l'Assessore competente per sapere:
1) se, per quanto di sua conoscenza, queste voci
corrispondono al vero;
2) come valuta un eventuale trasferimento di professionalità
qualificate dal Presidio ospedaliero della Valle d'Aosta ad altri
presidi fuori valle;
3) se ha predisposto eventuali correttivi per prevenire tali
trasferimenti o per rimediare alle carenze che si
verificherebbero.
F.to: Squarzino Secondina
Interrogazione
Appreso che
- è in fase di ristrutturazione e rilancio la clinica
eporediese, la quale sarebbe entrata a far parte di un più ampio
circuito sanitario privato operante nel nord Italia;
- tale struttura sanitaria starebbe operando una sorta di
campagna acquisti nell'ambito del personale medico in servizio
presso altri presidi sanitari;
- alcuni medici dell'USL Valle d'Aosta sarebbero interessati
a sperimentare tale nuovo rapporto di lavoro nel comparto privato,
richiedendo un periodo di aspettativa;
i sottoscritti Consiglieri regionali
Interrogano
l'Assessore alla sanità, salute e politiche sociali per
sapere:
1) se nell'ambito dell'USL Valle d'Aosta vi siano state
richieste - e in caso positivo se siano state concesse - di
aspettativa da parte di medici interessati alle proposte della
clinica eporediese;
2) quanti e quali sono ad oggi presso l'USL i posti vacanti
nell'organico del personale medico.
F.to: Frassy - Tibaldi - Lattanzi
Presidente - La parola all'Assessore alla sanità, salute e
politiche sociali, Fosson.
Fosson (UV) - Dico subito che rispondo volentieri a questa
interpellanza venuta dai due banchi dell'opposizione, in quanto è
un problema di cui si parla ampiamente in questi giorni,
soprattutto in ospedale e, proprio per il valore che penso abbia il
Consiglio, sono onorato di poter informare su quanto è in nostro
possesso.
Non è un problema che viviamo solo noi, è un problema che sta
vivendo tutta l'Italia, su cui bisognerà legiferare in tempi
rapidi. Da cosa nasce il problema? Nasce dal fatto che la clinica
eporediese è stata completamente ristrutturata; la stessa è stata
acquistata da un gruppo privato, che ha acquisito anche altre
prestigiose cliniche private, come "La Vialarda" di Biella e altre
cliniche in Vercelli e in Novara. Tengo a dire che queste strutture
private potenziano soprattutto la fase recettiva alberghiera o
comunque alcuni servizi di alta qualità, sia chirurgici, sia
diagnostici; questi istituti privati non svolgono un'assistenza
completa a tutte le esigenze dell'utente, non solo, ma spesso non
hanno strutture che operano in urgenza. Il loro settore di
intervento è sicuramente un settore particolare, qualificato, ma
che non può comprendere tutte le esigenze del malato.
Come loro sanno, queste strutture private vengono accreditate
dalla regione a cui appartengono e, di fatto, dopo
l'accreditamento, sono in tutti i sensi da equipararsi ad ospedali
pubblici. Non dico nulla su questo, ma le vicende del Piemonte che
appaiono sul giornale in questi giorni sono per tutti noi di
indicazione al problema. Certo queste istituzioni - come detto in
una di queste interrogazioni - hanno lanciato una campagna acquisti
anche nei nostri confronti, soprattutto in quei settori molto
specialistici e qualificati che avevamo noi.
Vi fornisco i dati; sui condizionali e sulle voci non vorrei dar
seguito, vorrei dire quanto è in questo momento in nostro possesso.
In data 10 settembre 2003 è pervenuta la richiesta di aspettativa
del dr. Giancarlo Canale; in data 1 ottobre 2003 sono pervenute le
richieste di aspettativa dei dirigenti medici Peinetti, Cifiello,
Maione e Raibone, 4 medici fra cui il Primario della "Chirurgia
vascolare". A questo punto, in data 11 gennaio 2003, è pervenuta la
comunicazione di cessazione del servizio del dr. Canale ad iniziare
dal 1° dicembre 2003: questi sono, al momento, i dati in nostro
possesso.
Alcune osservazioni. Perché questi medici sono tentati di
andarsene a lavorare in strutture private accreditate vicino a noi?
Mi permetto di dire: non certo perché qui le strutture non erano
strutturalmente idonee. La struttura della "Chirurgia vascolare",
la sala operatoria è fra le più moderne ed efficienti non solo del
nostro ospedale, ma anche degli ospedali vicini; la rianimazione e
l'anestesia sono altri settori in cui siamo tecnologicamente molto
avanzati.
Cosa abbiamo fatto di fronte a queste aspettative, che
richiedevano la messa in aspettativa per un anno del dipendente?
Abbiamo deciso di non concederla, intanto perché era nostro
diritto, e così si comportano anche gli ospedali pubblici vicini a
noi, sia della Lombardia, che del Piemonte. Non solo, nel caso dei
chirurghi vascolari, essendoci già una convenzione con l'Ospedale
di Ivrea, il fatto di aver concesso un'aspettativa poteva creare
dei problemi. Perché non abbiamo concesso l'aspettativa di un anno?
Perché questo ha una grossa ripercussione sul funzionamento del
reparto. Pensate che se nel reparto di "Chirurgia vascolare" vanno
via 4 medici, che cosa vuol dire per la funzionalità stessa del
reparto! Non solo, quando una persona prende aspettativa, si può
fare un concorso di sostituzione, ma non è un concorso che richiama
delle professionalità corrispondenti a quelle che vanno via!
Sarebbe stato un grande danno per l'ospedale se queste
professionalità se ne fossero andate in aspettativa!
Purtroppo il dr. Canale ci ha già comunicato il suo
licenziamento: questo provoca un danno al settore di anestesia che
il dr. Canale ricopriva in modo molto valido, al "Beauregard" lui
era specializzato nel settore di anestesia al parto e questa sua
partenza provoca un vuoto che non è facilmente e subito
ricolmabile. Mi permetto di dire che non era una questione di
retribuzione o almeno per quanto noi possiamo offrire, in quanto,
come sapete, i nostri medici - a differenza di altri medici che
hanno lo stesso contratto - godono del trattamento di bilinguismo;
non solo, ma i due settori che ho enunciato avevano dei progetti
obiettivi particolarmente avanzati, con una certa rispondenza
economica; non solo, ma il settore della "Chirurgia vascolare"
aveva in atto dal mese di marzo di quest'anno una convenzione con
l'Ospedale di Ivrea.
Ho inoltre parlato con la V Commissione - questo è agli atti -
di tale decisione, che non è stata facile, vi assicuro e, fra
l'altro, con i relatori dell'interpellanza e non ho avuto obiezioni
su detta scelta. Certo che il discorso sulla mobilità va rivisto,
di questo rendo partecipe il Consiglio. Sono stato a Roma ad una
riunione di assessori alla sanità, la settimana scorsa, da cui è
emerso che dopo la "legge Bindi" un malato può andare a curarsi
dove vuole, ma poi è la sua Regione che deve pagare il debito
contratto verso altre regioni e questo sistema sta facendo ormai
scoppiare tutta la sanità, anche le regioni con un'altissima
mobilità attiva, come la Lombardia, la quale ha delle strutture
ultraspecialistiche (22 cardiochirurgie). Ciò significa che tutta
l'Italia va a farsi curare in Lombardia, la quale, da una parte, è
contenta ma, dall'altra, paga lei le risorse perché le altre
regioni non pagano i propri debiti: la Calabria ha 140 miliardi di
debiti nei confronti della Lombardia. Lì si è detto ampiamente che
il discorso della mobilità attiva e passiva va normato in modo
diverso, altrimenti il sistema non regge più!
Cosa facciamo noi? Intanto speriamo che questi professionisti
che hanno chiesto l'aspettativa e non l'hanno avuta tornino sulle
loro posizioni e non se ne vadano; se decidessero di andarsene -
questa non è una cosa voluta da noi -, ci organizzeremo per far
funzionare la struttura nel modo migliore. Aggiungo, perché mi era
stato chiesto - anche qui, sono contento che venga visto il
discorso sanitario nella sua completezza -, quanti sono i posti
vacanti nell'organico medico: sono 26, distribuiti in modo non
significativo, cioè 1 per unità - ho lo schema, anche se qui non lo
leggo -, ma in modo significativo soprattutto in "Anestesia" e
"Terapia intensiva". A questo riguardo posso annunciare che, dopo
tanti sforzi, è stato portato a termine un accordo con la struttura
universitaria di Parma di anestesia per una collaborazione che
prevede la specializzazione di 3 nostri specialisti all'anno, a
fronte di un loro coinvolgimento nella gestione dei dati della
medicina di montagna e del soccorso alpino, che a loro interessa
molto. Mancano anche 2 pediatri; i pediatri purtroppo scarseggiano
sul territorio e anche in ospedale, nonostante che abbiamo dei
meccanismi di richiamo più allettanti di altre regioni. Mancano poi
ancora 3 ortopedici, mentre gli altri quadri sono abbastanza
coperti.
Forse sono stato un po' lungo, mi scuso, ma è un problema di
grande importanza, che vi invito ad affrontare con molto senso di
responsabilità, perché dobbiamo confrontarci, con la magra
soddisfazione che non è un problema solo nostro, ma di tutta
l'Italia.
Si dà atto che dalle ore 11,17 presiede il Presidente
Perron.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per aver fornito con
molta chiarezza i dati che abbiamo chiesto. Nell'interrogazione ho
usato molti condizionali perché non avevo alcun elemento, chiedevo
dati e l'Assessore, con molta chiarezza, me li ha forniti.
Personalmente condivido la scelta di porre un "aut aut" a chi
vuole fare certe scelte, perché il problema che abbiamo come
Regione - che è chiamata a tutelare i diritti della salute della
cittadinanza valdostana -, è quello di favorire il più possibile la
sanità pubblica. Questa è una scelta che condividiamo e capiamo
anche che vi sono molte difficoltà, perché va in controtendenza con
le linee del Governo nazionale. Capisco l'enorme difficoltà e le
assicuro che saremo sempre d'accordo sull'appoggiare tutte le
scelte dirette a favorire la sanità pubblica; poi, si possono non
condividere alcune scelte particolari, ma questo è il nostro
orientamento.
Prendo atto delle preoccupazioni che ha l'Assessore; tra
l'altro, credo che sia per lui un compito ingrato quello di dover
gestire un settore organizzato secondo un sistema sanitario
regionale di cui non è stato un diretto responsabile; scelte che
lui non ha condiviso, scelte che però adesso cominciano a far
emergere alcune problematiche che lui deve affrontare. Non parlo
dell'ospedale nuovo, sia chiaro: qui mi interessa piuttosto far
riflettere su una scelta di organizzazione dell'ospedale che è
stata voluta.
La Giunta precedente ha accettato un "management" della sanità
valdostana che non è stata capace di individuare anzitutto una
"mission" di questa struttura ospedaliera, e di coinvolgere anche
tutti gli operatori in questa "mission", perché, senza questo tipo
di operazione, non sono le due lire in più del bilinguismo che
possano trattenere in loco i professionisti, e non sono neanche le
condizioni particolari solo del proprio reparto! Qui emerge ancora
un errore fondamentale fatto negli anni precedenti: quello di
operare non pensando alla qualità complessiva dell'ospedale, ma
alla qualità di alcuni settori ritenuti importanti. Detti settori,
pur avendo raggiunto alte "performance" di qualità nel proprio
reparto, se non sono inserite in un'organizzazione di alta qualità,
alla fine non reggono.
Questo è un invito all'Assessore a riflettere su tale
problematica che ha il nostro ospedale. Se si parla con medici e
con operatori, tutti dicono: "non sappiamo dove andiamo, non c'è
chiarezza sulla finalità del lavoro che viene fatto
complessivamente, e senza questa chiarezza anche le persone non
sono motivate a rimanere".
Président - La parole au Conseiller Frassy.
Frassy (CdL) - Ringraziamo l'Assessore per la chiarezza con cui
ha risposto ad un problema che ha una notevole importanza per i
riflessi che ha sulla comunità valdostana, prima ancora che sulle
situazioni di bilancio regionale piuttosto che dell'USL. Facciamo
alcune considerazioni sul quadro che è emerso da questa
risposta.
È sempre preoccupante constatare che vi siano soggetti
professionalmente qualificati che operino delle scelte diverse
rispetto a quelle da noi auspicate, ed è preoccupante soprattutto
quando queste scelte apparentemente non hanno una fondatezza di
tipo economico, come l'Assessore ha sottolineato dicendo che,
comunque sia, il trattamento dei sanitari dell'USL della Valle
d'Aosta è concorrenziale, da un punto di vista economico, con le
altre strutture pubbliche. Qui si è innestato "il privato", il
quale ha una maggiore manovrabilità in termini di risorse - che
sono le sue - e di cui dispone nella maniera che meglio
ritiene.
C'è però da fare una riflessione sulla questione economica. Al
di là di questa vicenda che si sta inserendo adesso del privato, la
struttura della sanità valdostana, nonostante delle eccezioni, nel
suo insieme non è mai riuscita a trovare una dimensione di
stabilità (mi riferisco agli organici, nel senso che abbiamo dei
settori - ormai da tempo immemore - perennemente sotto organico),
né è riuscita a trovare dei comparti in cui eccellere a livello
nazionale, non dico a livello di concorrenza fra le ASL, ma a
livello nazionale! Sappiamo che vi sono delle città - non faccio
nomi di ospedali - come Bologna che, nell'ambito dell'ortopedia,
sono un nome. Ho delle difficoltà oggi a dire che Aosta a livello
nazionale…
(interruzione dell'Assessore Fosson, fuori microfono)
… sono probabilmente delle chirurgie
di nicchia talmente piccola che alla fine non danno risultati né
professionali né economici. Su questo bisognerà fare dei
ragionamenti.
Noi notiamo che un'inversione di tendenza nella gestione della
sanità è in atto; aspettiamo però di verificare se sia
un'inversione di tendenza "di facciata" o di sostanza, perché uno
dei gravi limiti che ha patito la sanità in Valle d'Aosta è
derivato proprio dalla ristrettezza delle dimensioni, che hanno
fatto sì che il livello politico combaciasse, contrattasse e
condizionasse il livello operativo dell'ASL. L'Assessore Vicquéry
sorride e suggerisce; sa, però, che questo è stato il grande limite
della sua gestione politica: non rendersi conto che il compito
politico era di programmazione, di individuazione dei grossi
obiettivi, un compito legislativo, ma non poteva essere un compito
gestionale! Troppe volte abbiamo constatato come i concorsi non
venissero effettuati in attesa che alcune persone potessero
maturare i requisiti mancanti o che alcune persone
ritornassero!
Oggi queste politiche hanno dimostrato di non aver pagato in
termini di crescita professionale della struttura sanitaria
valdostana; auspichiamo che, dopo queste risposte chiare, da noi
condivise, vi siano atteggiamenti altrettanto chiari dal punto di
vista operativo. Auspichiamo che i concorsi vengano fatti e vengano
rifatti quando i posti vanno deserti nei bandi. Qui apro una
parentesi sul problema linguistico che, nella sanità, piaccia o non
piaccia, permane e rimane; avevamo presentato nella scorsa
legislatura - lo ripresenteremo in questa - un disegno di legge che
serviva a superare questo ennesimo scoglio. Auspichiamo infine che
non accada quello che ha condizionato la precedente legislatura e
la gestione del suo predecessore: che i reparti vengano smembrati o
accorpati a seconda non delle esigenze sostanziali della sanità
valdostana, ma delle esigenze di carriera di alcune piuttosto che
di tal altre professionalità. Con tutto il rispetto delle
professionalità, non possiamo subordinare il risultato della sanità
valdostana a lottizzazione politiche!
Con questo auspicio chiudiamo questa replica.
