Classificazione
ORDINE PUBBLICO - FORZE ARMATE


Resoconto integrale del dibattito dell'aula
Oggetto del Consiglio n. 2015 del 26 giugno 1996 - Resoconto
SEDUTA POMERIDIANA DEL 26 GIUGNO 1996
OGGETTO N. 2015/X Regolamento della prostituzione in luogo
pubblico. (Approvazione di risoluzione)
Risoluzione Il Consiglio regionale della Valle d'Aosta
Premesso che la legge 20 febbraio 1958, n. 75 "Abolizione della
regolamentazione della prostituzione e lotta contro lo sfruttamento
della prostituzione altrui", cosiddetta legge Merlin, abolendo la
regolamentazione della prostituzione ha di fatto tollerato
l'esercizio del meretricio;
Considerato che l'esercizio della prostituzione in luogo
pubblico, lungo le vie e le strade, crea notevoli problemi per la
sicurezza della circolazione stradale, per l'ordine pubblico, per
l'igiene, nonché situazioni di dubbia moralità;
Visto i problemi morali, igienici, di circolazione e di ordine
pubblico derivanti dalla presenza e dall'attività di prostitute
sulla S.S. 26 ed i conseguenti disagi lamentati dalla popolazione
dei comuni interessati e dagli utenti della predetta strada;
Considerato che oggi il fenomeno della prostituzione è segnato
principalmente dalla situazione di sfruttamento delle donne
immigrate, che si configura come "Tratta delle donne" come ha
denunciato la Conferenza dei 15 Paesi dell'UE nella riunione
tenutasi a Vienna il 10 e 11 giugno 1996;
Considerato che la prostituzione è uno dei canali di maggior
diffusione dell'infezione dell'HIV;
Considerati gli orientamenti che emergono dalle politiche
europee in materia di approccio al fenomeno della prostituzione e
che seguono metodi ispirati alla logica della informazione nei
confronti della popolazione, delle riduzione del danno nei
confronti della prostituta, della repressione nei confronti degli
sfruttatori;
Preso atto che i ripetuti interventi delle Forze dell'Ordine
volti a debellare il fenomeno - su sollecitazione del Presidente
della Giunta regionale nella sua veste di Prefetto, delle
Amministrazioni comunali e delle popolazioni interessate - non
hanno prodotto i risultati sperati, in quanto la carente normativa
in materia di prostituzione non ha permesso, agli agenti ed al
militari impegnati nelle operazioni, di contestare alcun reato alle
prostitute ed ai loro avventori, se non quello di atti osceni
contemplato dall'articolo 527 del codice penale, procedendo ad
attuare provvedimenti quali il sequestro delle autovetture e la
segnalazione a domicilio dei titolari delle targhe del veicoli
coinvolti, che non hanno tuttavia contribuito a risolvere
significativamente il problema;
Preso atto che solo un approccio multidisciplinare e articolato
al problema che prenda in esame contemporaneamente gli obiettivi
di
- modificare i comportamenti a rischio di chi esercita la
prostituzione
- ridurre il disturbo alla popolazione e garantire la quiete
pubblica
- portare aiuto a chi cerca di uscire dallo sfruttamento
può produrre effetti duraturi e può migliorare la qualità della
vita di tutti i soggetti interessati;
Rilevata, per quanto sopra, anche la necessità di addivenire ad
una modifica della legislazione statale in materia di
prostituzione, che nel rispetto dei diritti della persona eviti i
problemi connessi al libero meretricio in luogo pubblico;
Ritenuto opportuno richiedere in tal senso un adeguato ed
urgente intervento normativo del Governo e del Parlamento, affinché
le collettività ed i cittadini che soffrono dei disagi derivanti
dalla presenza e dall'attività di prostitute nei pressi delle loro
abitazioni possano trovare un valido supporto nell'azione delle
Forze dell'Ordine;
Sollecita
il Governo e il Parlamento della Repubblica perché si adoperino
con urgenza nel senso di una revisione della normativa in materia
di prostituzione;
Decide
di trasmettere la presente risoluzione al Presidente del
Consiglio dei Ministri, al Presidente del Senato della Repubblica,
al Presidente della Camera del Deputati, ai Gruppi parlamentari del
Senato della Repubblica e della Camera del Deputati, ai
Parlamentari della Regione.
Si dà atto che il Consigliere Lanièce non partecipa alla
discussione e alla votazione dell'oggetto.
Presidente Ha chiesto la parola il Consigliere Ferraris.
Ferraris (GV-PDS-SV) Per comunicare che la riunione dei
Capigruppo ha trovato una larga convergenza, anche se non
l'unanimità, sul testo che è stato a tutti distribuito; un testo
che, tenuto conto del dibattito che questa mattina si è sviluppato
in Consiglio, rappresenta un punto di equilibrio e un punto di
incontro fra posizioni diverse.
Chiedo che venga messo in votazione questo testo così come è
stato distribuito ai consiglieri.
Presidente Ha chiesto la parola per dichiarazione di voto il
Consigliere Tibaldi.
Tibaldi (Ind) Anch'io stamani ho ascoltato con attenzione il
dibattito ed ho valutato le posizioni dei singoli consiglieri che
sono intervenuti, i quali avevano le loro valide ragioni, e
naturalmente ognuno si è approcciato nei confronti di questo
problema a seconda della singola sensibilità.
Però c'è da dire una cosa. Anzitutto la mozione che aveva fatto
allora la Lega e che era stata approvata da questo Consiglio aveva
un tenore completamente diverso, tant'è che il Presidente della
Giunta stamattina... sì, è stata ritirata, mi corregge giustamente
il Presidente, è stata ritirata... tant'è che il Presidente della
Giunta stamattina ci ha proposto in quest'ordine del giorno una
risoluzione che attingeva dalle valutazioni emerse allora in
quest'aula.
Posso capire che l'obiettivo della Conferenza dei Capigruppo sia
quello di ricompattare la maggioranza, ma non ritengo plausibile
che la maggioranza si ricompatti a tutti i costi, snaturando
completamente quello che era stato detto nella risoluzione
presentata stamani da Viérin, il quale - e lo dice uno che è
normalmente all'opposizione - questa mattina aveva illustrato nei
termini corretti e coerenti la proposta che lui faceva a questo
Consiglio.
Questa risoluzione arriva in aula completamente travisata e in
una parte ciò è particolarmente rilevante. Si legge infatti nel
dispositivo: il Consiglio regionale "sollecita il Governo e il
Parlamento della Repubblica perché si adoperino con urgenza nel
senso di una revisione della normativa in materia di prostituzione,
vietando l'esercizio del meretricio in luogo pubblico". Qui la cosa
è chiara e lampante: divieto di esercizio di meretricio in luogo
pubblico. Ora, guardate come è stata modificata per l'intervento
non so di chi, evidentemente di chi stamani si è adoperato per
annacquarla in maniera sapiente, in uno dei capoversi in premessa,
dove si parla di "Rilevata, per quanto sopra, anche la necessità di
addivenire ad una modifica della legislazione statale in materia di
prostituzione, che nel rispetto dei diritti della persona eviti i
problemi connessi al libero meretricio in luogo pubblico;" in
questa formula il libero meretricio in luogo pubblico viene di
nuovo tollerato mentre nella versione precedente era esplicitamente
vietato.
Mi sembra che questa modifica oltre a tutte le altre di contorno
che sono state fatte, ma questa è la più significativa e la più
rilevante, abbia completamente ribaltato il problema.
Non è la prima volta che, quando si affrontano certi temi, si
usa dallo specifico allargarsi al generico, come è successo
stamattina, o viceversa - quando conviene il processo inverso - dal
generico andare a cercare il dettaglio, cioè si utilizzano in
questa sede i processi induttivi e deduttivi a seconda delle
singole convenienze. Se la convenienza di questo Consiglio era
quella di trovare la compattazione della maggioranza su questo
documento, io dico che non sono d'accordo perché sono favorevole al
fatto che vengano reistituite le case di tolleranza e a questa
richiesta esplicita si era uniformata una richiesta chiara che
veniva stamani dal Presidente della Giunta. Orbene, mi sono reso
conto che anche il Presidente della Giunta, o la Giunta stessa,
hanno dovuto piegarsi a quelle che erano le esigenze politiche
pervenute e dalla Sinistra e da altri consiglieri, e anche da parte
dell'opposizione!
Pertanto dichiaro la mia astensione di fronte a questo documento
così presentato.
Presidente Ha chiesto la parola il Consigliere Chiarello.
Chiarello (RC) Premetto che sono d'accordo con Tibaldi su una
cosa: che quando si fanno queste risoluzioni, si cerca poi di farle
votare da tutti.
Stamani dicevo al Presidente della Giunta che c'era una
diversità di pensiero fra noi e quello che era scritto su quella
risoluzione, devo riconoscere che sono state introdotte delle
modifiche anche importanti in questo nuovo testo, specialmente dove
si parla di sfruttamento delle donne immigrate, dove si parla di
orientamenti che emergono dalle politiche europee in materia di
approccio al fenomeno della prostituzione, e dove si parla di un
approccio multidisciplinare che prenda in esame gli obiettivi di
modificare i comportamenti a rischio di chi esercita la
prostituzione, ridurre il disturbo alla popolazione e garantire la
quiete pubblica, portare aiuto a chi cerca di uscire dallo
sfruttamento.
Però, caro Tibaldi, quella frase lì l'hanno tolta da una parte e
l'hanno messa in un'altra: là dove si dice che nel rispetto dei
diritti della persona eviti i problemi connessi al libero
meretricio in luogo pubblico, il buon Dino Viérin ha capito che è
la stessa cosa, difatti l'ha sottoscritta subito. E siccome io non
sono per le case chiuse, mi astengo su questa risoluzione.
Presidente Ha chiesto la parola il Consigliere Squarzino
Secondina.
Squarzino (VA) Credo che se ciascuno di noi avesse presentato
una risoluzione, l'avrebbe presentata secondo il proprio spirito e
secondo le proprie convinzioni.
Questa è una risoluzione del Consiglio regionale, in cui si è
cercato di tener conto delle varie opinioni e sono convinta che
questa risoluzione è un passo avanti nei confronti della
risoluzione precedente, perché non si limita solo a prendere in
esame la situazione specifica, ma ricorda quali sono i problemi più
vasti, che forse non piacciono al Consigliere Tibaldi, quei
problemi che il Consigliere Chiarello ha ricordato.
Ed è vero che è molto più ampia anche nelle sue premesse che non
nel momento deliberativo, in cui si chiede una revisione della
normativa in materia di prostituzione; ma l'aver indicato prima nei
vari punti quali sono i problemi che vengono affrontati è un modo
per dare un'indicazione sulle linee che vanno seguite nel momento
in cui va rivista la normativa.
Qui si dice chiaramente che ci sono delle linee di politica
europea, si dice chiaramente che c'è il problema grosso della
repressione contro il traffico delle donne, si sottolinea che c'è
un problema sanitario che va affrontato, che c'è il problema di
tener conto della popolazione, degli utenti, per cui vi sono tutta
una serie di informazioni che vanno date agli utenti; si indica
anche una metodologia di approccio al problema che è quella della
riduzione del minor danno, e si dice anche che qualunque soluzione
venga presa - mi sembra che il Consigliere Chiarello non abbia
capito bene la frase - va presa nel rispetto dei diritti della
persona. Qui viene riaffermato un principio importante, cioè che
ogni soluzione va presa insieme a chi esercita questa
professione.
Presidente Pongo in votazione la risoluzione:
Presenti: 28
Votanti e favorevoli: 26
Astenuti: 2 (Chiarello e Tibaldi)
Il Consiglio approva
Presidente Avendo esauriti i punti all'ordine del giorno,
dichiaro chiusa la seduta.
La seduta è tolta.
L'adunanza termina alle ore 20,16.
