Classificazione
AMBIENTE
Inquinamento



Oggetto del Consiglio n. 1041 del 17 novembre 2021 - Resoconto
OGGETTO N. 1041/XVI - Interpellanza: "Esiti degli
accertamenti eseguiti dal Corpo forestale valdostano in ordine allo
sversamento accidentale di carburante nei pressi della sorgente in
località "Vers Le Bois" di Oyace".
Bertin (Presidente) -
A questo punto riprendiamo le
interrogazioni e le interpellanze dell'assessore Sapinet, pertanto
punto n. 7 all'ordine del giorno. Risponde l'assessore Sapinet.
Sapinet (UV) -
Buon pomeriggio a tutti. In relazione a
quanto richiesto nell'interrogazione in argomento, si illustra il
seguente quadro generale in cui si sono mosse le verifiche
effettuate dal Corpo forestale della Valle d'Aosta. Occorre
precisare innanzitutto che le analisi effettuate dall'ARPA Valle
d'Aosta, su richiesta del Comune di Aosta, sui campioni prelevati
in data 21 ottobre nelle vasche dell'acquedotto site più a valle
non hanno evidenziato contaminazione oltre i limiti di legge.
Successivamente poi anche le analisi eseguite il giorno 22
ottobre nella vasca sita nei pressi della sorgente per conto
dell'
Unité des Communes valdôtaines Grand-Combin,
che è il
gestore della rete idropotabile interessata, indicano la presenza
di tracce di idrocarburi ma non risultano superati i limiti di
conformità previsti dalla normativa di settore: il decreto
legislativo n. 31/2007.
Per quanto riguarda gli accertamenti effettuati dal Corpo
forestale della Valle d'Aosta, a seguito della missiva ricevuta in
data 25 ottobre dall'Unité des Communes Grand-Combin, è emerso
quanto segue: la fonte di approvvigionamento da cui proveniva
l'acqua maleodorante, denominata sorgente Vers Le Bois, è stata
individuata nella captazione delle acque di drenaggio di una
galleria di servizio denominata galleria numero 11 sita nel comune
di Oyace a una quota di circa 1.800 metri sul livello del mare che
accede a una condotta forzata sotterranea derivante dal bacino
idroelettrico denominato Place Moulin sito nel comune di Bionaz.
Tale condotta, che convoglia le acque alla centrale idroelettrica
della Compagnia valdostana delle acque S.p.A. sita nel comune di
Valpelline, al momento dei fatti in oggetto era inutilizzata.
All'epoca a cui risalgono le segnalazioni di cui trattasi la
predetta sorgente, riceveva il contributo di uno scarico atto a
convogliare le acque di infiltrazione ancora presenti all'interno
della condotta nella canaletta oggetto di captazione. Tale scarico
viene attivato quando sono in corso lavori di manutenzione della
condotta forzata. Al momento delle segnalazioni in parola erano in
corso dei lavori di manutenzione della condotta in un cantiere sito
a monte del punto di captazione.
Tuttavia, durante il sopralluogo eseguito dal personale del
Corpo forestale in data 26 ottobre 2021, non sono stati rilevati
elementi oggettivi atti a indicare che nel suddetto cantiere si
siano verificati sversamenti di carburanti ancorché in forma
accidentale. In ogni caso gli esiti degli accertamenti, unitamente
alla posizione dei soggetti coinvolti, sono stati posti alla
valutazione dell'Autorità giudiziaria.
Presidente -
Per la replica, ha chiesto la parola al
consigliere Brunod.
Brunod (LEGA VDA) -
Grazie Assessore per la risposta su
questo tema, comunque, quando si parla di acquedotti, acque
potabili e di questo fatto che ovviamente tutti ci auguriamo che
sia stato solo un episodio casuale, che non si ripeta più, perché
comunque l'acquedotto... sono delle parti molto delicate, infatti
abbiamo fatto questa iniziativa perché ha coinvolto diversi Comuni
anche se per fortuna, come abbiamo detto, erano solamente delle
tracce di idrocarburi e, visto il discorso che negli articoli si
parlava di probabilità, abbiamo voluto fare l'iniziativa per fare
chiarezza su un tema così importante per capire e per informare la
collettività su quanto era successo e, dalla risposta che lei ci ha
dato, sono stati fatti accertamenti ma comunque non si è poi capito
bene alla fine qual è la causa di questo incidente. Ovviamente ci
va molta attenzione, siamo sicuri che sono fatti che non devono e
non dovranno mai succedere, quindi noi ci auguriamo che ci sia
molta attenzione da parte dell'Assessorato e, nel caso in cui si
ripetessero eventi simili, che gli accertamenti vadano a fondo per
mettere la maggiore tranquillità per tutta la comunità valdostana.
La ringrazio per la risposta.
