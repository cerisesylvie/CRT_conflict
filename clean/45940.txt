Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2513 del 25 maggio 2023 - Resoconto
OGGETTO N. 2513/XVI - Interrogazione: "Stato delle attività
propedeutiche all'ottenimento del finanziamento dei fondi PNRR da
destinare all'assistenza sanitaria territoriale di cui alla DGR
596/2022".
Bertin (Presidente) -
Punto n. 29. Risponde l'assessore
Marzi.
Marzi (SA) -
Domanda n. 1. Sono queste domande molto
puntuali che portano a riferire anche quanto comunicatoci
dall'Azienda: nel corso del 2022 non c'è stato incremento del
numero di dipendenti. L'attuale dotazione organica dell'azienda è
stata approvata con deliberazione del Consiglio d'amministrazione
n. 29 del 25 novembre 2021 e poi con DGR 45/2022, che ha ridotto la
dotazione da 134 a 126 unità.
Conseguentemente l'Azienda ha provveduto a una riorganizzazione
dei servizi e a un'ottimizzazione delle risorse. La nota
integrativa al bilancio di esercizio al 31 dicembre 2022 ricorda
che l'ente ha impiegato negli esercizi infatti 159 dipendenti;
questo valore numerico si limita a conteggiare il numero di risorse
complessivamente avute sotto contratto nel corso dell'anno,
sostituzione incluse, da riferirsi prevalentemente nell'ambito di
OSS e di infermieri.
Come si evince dalla nota integrativa richiamata per il 2022
questo numero è stato calcolato con modalità diversa - conteggiando
anche il personale interinale oltre al personale in ruolo e a tempo
determinato - e forse è questo che può avere creato discrepanze
rispetto agli anni precedenti. Motivo per il quale il confronto con
una nota del bilancio 2021 non è per dati omogenei.
Anche il raffronto della voce a bilancio 2022 (di euro
5.607.555) con la colonna 2021 specificatamente riclassificata
(euro 5.386.504) non dà un raffronto completamente idoneo, in
quanto influenzato dall'indennità straordinaria, al netto della
quale sarebbe invece di euro 5.324.055 euro, con una riduzione di
spesa di circa 62 mila euro rispetto al 2021, che diviene una
riduzione di oltre 203 mila rispetto al 2020.
Domanda n. 2: il valore della produzione (ricavi) stimato nel
bilancio preventivo economico del triennio 22-24 richiamato, pari
ad euro 6.683.000, è riferito al previsionale deliberato dal CdA il
25 novembre 2021 e poi con DGR sempre 45/2022, successivamente
modificato dal CdA stesso mediante la variazione di bilancio
preventivo del 20 settembre 2022, cioè la DGR 1213/2022 in euro
7.184,571; tale incremento è conseguente all'introduzione delle
nuove tariffe dei servizi per anziani e inabili, approvate con DGR
662 in data 7 giugno del 2022.
Si evidenzia quindi che il valore della produzione determinato
nel bilancio d'esercizio 2022 è pari a euro 7.481.756 e che tale
importo comprende anche l'indennità una tantum di euro 283.500
destinati ai lavoratori dell'azienda J.B. Festaz coinvolti
nell'emergenza Covid-19, ai sensi dell'articolo 3 della legge
regionale 23/22.
Al netto delle motivazioni che precedono, l'importo residuo, tra
i due totali posti a quesito, è di poco più di 120 mila euro,
entità inferiore al 2% della prima previsione.
Risposta n. 3: nell'esercizio 2022, in relazione alla
realizzazione dell'Ospedale di comunità, sono stati incassati euro
190.558,50 a titolo di acconti, imputati a tale titolo fra i
debiti; l'imputazione, a riduzione dell'investimento, avverrà in
coincidenza e proporzionalmente alle singole liquidazioni del
contributo non ancora verificatesi.
Per il suddetto progetto sono stati rilevati i costi di
competenza per euro 32.208 (determinazione 188/2022), i quali sono
stati rilevati tra le immobilizzazioni materiali in corso.
La risposta n. 4. Non risultano a oggi attività propedeutiche da
espletare, in quanto il finanziamento è stato riconosciuto secondo
i seguenti step: il 26 maggio 2022 con la DGR 596 la Regione
prenota le somme per il finanziamento delle linee d'investimento
PNRR, tra cui la missione 6, salute M6 appunto, componente 1 (C1),
nello specifico in relazione al rafforzamento dell'assistenza
sanitaria intermedia e delle sue strutture, cioè gli ospedali di
comunità, per un importo di 1.905.585.
Con la DGR 596 la Regione approva il Piano operativo regionale,
investimenti missione 6, salute e relative schede tecniche.
Il 31 maggio del 2022 il Ministro della Salute e il Presidente
della Regione firmano il contratto istituzionale di sviluppo, il
CIS, che ha per oggetto la realizzazione degli interventi
finanziati nell'ambito del PNRR, sempre alla missione 6.
Il 22 giugno del 2022, con il PD 3648, la Regione approva gli
accertamenti e gli impegni di spesa relativi alle linee
d'investimento previste dalla Regione a valere sempre sulla
missione 6 - cioè quella salute - del PNRR e quindi componente 1
"le reti di prossimità, strutture e telemedicina per l'assistenza
sanitaria territoriale" e 2 "l'innovazione e la ricerca della
digitalizzazione del Servizio Sanitario Nazionale", ai sensi della
DGR 596 prima richiamata.
Il 4 luglio del 2022, con la DGR 767, la Regione approva lo
schema di accordo di programma tra la Regione, il J.B. Festaz e la
USL per l'edificazione di un ospedale di comunità, con riferimento
alle risorse previste dal PNRR, in relazione al rafforzamento
dell'assistenza sanitaria intermedia e delle sue strutture.
Il 14 novembre del 2022, con la DGR 1396, la Regione approva la
modifica dell'accordo di programma tra la Regione, il J.B. Festaz e
la USL per l'edificazione di un ospedale di comunità con
riferimento alle risorse previste dal PNRR, sempre alla missione n.
6 e alla componente C1. Nello specifico, in relazione al
rafforzamento dell'assistenza sanitaria intermedia delle sue
strutture (e quindi i famigerati e famosi - nel caso specifico,
buone novelle - ospedali di comunità), approvato con DGR
767/2022.
Presidente -
Replica il consigliere Aggravi.
Aggravi (LEGA VDA) -
Vede, Assessore, sul discorso del
numero dei dipendenti, io la ringrazio della precisazione che ha
fatto, però mi sembra che l'Azienda non abbia potuto rispondere, e
le dico perché. Perché forse o magari è stata tratta in inganno dal
mio + 13 unità, ma nella nota integrativa del bilancio, a meno che
non ci sia un'altra versione, di fatto il numero dei dipendenti
viene rappresentato secco come 159. Ho dato per scontato che
effettivamente i 159 avessero anche all'interno la parte
chiamiamola interinale, quindi quelli che non sono a contratto a
tempo indeterminato, e proprio per questo io ho chiesto a quanto
ammonti il personale interinale, e volevo anche capire i profili
professionali degli interinali... e a questo punto diciamoli tutti,
e le dico un'altra cosa, sul sito Internet - almeno a ieri, io oggi
non l'ho controllato - sono indicate 143 persone di cui 103
operatori sanitari.
Quindi oggettivamente il criterio di calcolo all'interno del
bilancio forse andava specificato un po' meglio ma soprattutto la
risposta, mi spiace, ma non è chiara.
Quindi io adesso valuterò che cosa fare, se integrare o
quant'altro con un'altra iniziativa, magari più chiara, cercando
anche di capire quali sono i profili professionali che sono stati
oggetto di quest'incremento.
Per quello che riguarda chiamiamoli i fatti aziendali, io mi
sono concentrato sui ricavi, potevo anche concentrarmi e aggiungere
i costi, però quattro sono le domande e quindi non volevo neanche
rifare una sorta di revisione, però la ricostruzione - e le
chiederei, se possibile, copia della risposta che lei ha fatto - in
parte mi torna, sul fatto che 283 mila euro di indennità siano
finiti tra i ricavi... va beh, è una postazione a quella voce, fa
specie che comunque i costi siano aumentati.
Detto questo, visto che mi rimangono pochi minuti, qual è il
sunto che volevo fare?
Sul personale capire effettivamente a oggi quanti sono i profili
sanitari e quanti sono gli altri, anche in termini della missione
che deve portare avanti, che è stata assegnata al Festaz,
soprattutto per quello che riguarda la trasformazione o comunque
l'inserimento dell'ospedale di comunità, e capire anche a livello
di costi quanto hanno inciso le varie voci, considerato che il
consuntivo non ha lo stesso livello di dettaglio del previsionale,
perché, non è la prima volta... e per sfortuna sua l'ex assessore
Barmasse sa quante iniziative feci a suo tempo per cercare di
capire quali erano i numeri e i conti dell'installazione
dell'Ospedale di comunità nel Festaz e dei trasferimenti verso le
altre strutture, perché il problema vero è questo, nel senso che
oggi si è scelto di creare lì l'ospedale di comunità del
"Distrettone n. 1", lo chiamo così perché sostanzialmente potrebbe
fare voce a sé, e dall'altro lato, però, capire anche qual è
l'incidenza di questa scelta su altre strutture e se c'è
un'efficienza o un'inefficienza, e sul numero dei dipendenti, come,
tra l'altro, altri colleghi hanno presentato anche altre
iniziative...
Il dubbio persiste perché alcuni servizi rimangono e quindi
capire effettivamente se il livello della gestione di questi
servizi rimane uguale, perché, detto fra noi, se queste unità in
più... che poi l'unità in più non è detto che non deve essere
necessariamente unità a tempo indeterminato, è benissimo anche
un'unità a tempo determinato che nel calcolo e nel computo
ovviamente è un'unità lavorativa a parte... capire effettivamente a
che cosa sono serviti, perché se mi si dicesse che, ad esempio
questi profili interinali sono degli amministrativi, oggettivamente
mi porrei delle questioni rispetto ai servizi, però la risposta non
ci permette questo livello di dettaglio.
Mi riprometto però di tornare al di là della certa
specificazione che lei farà, visto che si è prenotato, come ormai è
consuetudine in questo Consiglio, non sua ma un po' di tutti.
Presidente -
Assessore Marzi se è per una precisazione,
un minuto.
Marzi (SA) -
Brevemente, per dire che rispetto alla
domanda 1, in base a quello che lei ha replicato, concordo con lei
rispetto al fatto che vada fatta una specifica, e sono sicuro che
la dottoressa (Omissis), che sa essere persona molto puntuale, in
particolar modo sui numeri... riusciremo a sentirla e a darle
specifica indipendentemente dalla sua volontà poi dopo di entrare
di nuovo nel merito rispetto al tema che naturalmente resta. Quindi
non è nostra volontà in tal senso, ma dà la possibilità anche a noi
di cogliere meglio determinati punti.
Per quanto riguarda invece l'annosa questione rispetto alla
copertura e alle posizioni, abbiamo avuto un confronto con i
sindacati: io non avevo colto fosse questo l'oggetto del
contendere, sennò sarebbe stata mia cura darne contezza nuovamente
in Consiglio e sicuramente ci sono delle diversità rispetto alle
unità e al personale. Vado a memoria, ad esempio le persone
inizialmente coinvolte per quanto riguarda l'ospedale di comunità e
rese disponibili, come abbiamo già avuto modo di dire in Consiglio,
erano, se non sbaglio, diciotto unità, che rappresentavano
diciannove persone per quanto riguarda le OSS e dieci unità e dieci
persone per quanto riguarda le infermiere, che poi, nel corso del
tempo, sono variate e ne abbiamo dato contezza ai sindacati, come
da loro richiesto, martedì pomeriggio.
Le unità e le persone dipendono naturalmente dal tipo di
contratto, nel caso specifico, due erano a tempo determinato, per
cui risultavano essere diciannove persone ma diciotto unità
inizialmente, però cercheremo di darle risposte puntuali sentendola
nei prossimi giorni.
Presidente -
A questo punto sospendiamo brevemente per
arieggiare i locali. Il Consiglio è sospeso, riprenderà a
breve.
La seduta è sospesa dalle ore 17:16 alle ore 17:31.
Dalle ore 17:32 assume la Presidenza il vicepresidente
Marguerettaz.
