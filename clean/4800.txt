Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 498 del 6 ottobre 1982 - Resoconto
OGGETTO N. 498/VII - SITUAZIONE E PROSPETTIVE PER
L'OCCUPAZIONE E LA PRODUZIONE DELLO STABILIMENTO IN LOCALlTA'
CHAMPAGNE DEL COMUNE DI VERRAYES AFFITTATO ALLA ROSSIGNOL-SKI
ITALIANA. (Interpellanza).
PRESIDENTE:
Do lettura dell'interpellanza presentata dal
Consigliere Lustrissy:
INTERPELLANZA
preso atto della notizia apparsa nel quotidiano economico "Il
Sole 24 ore" il giorno 29.6.1982, secondo la quale la
"Ski-Rossignol" francese avrebbe chiuso l'esercizio finanziario
1981-82 con una perdita di 48,8 miliardi di franchi
francesi;
considerato l'impegno finanziario per oltre 2 miliardi di
lire della Regione per la costruzione di uno stabilimento per la
produzione di bastoncini da sci, in località Champagne di Verrayes,
affittato alla Rossignol-ski italiana
INTERPELLA
il Signor Presidente della Giunta per conoscere:
1)
i prevedibili riflessi sull'attività di tale
stabilimento della pesante situazione finanziaria della società
Rossignol-ski;
2)
il numero attuale degli occupati presso lo
stabilimento di bastoncini dello sci di Champagne e le prospettive
occupazionali per l'immediato futuro ed i relativi dati della
produzione.
PRESIDENTE:
Ha chiesto di illustrare la interpellanza il
Consigliere Lustrissy; ne ha facoltà.
LUSTRISSY - (DP):
Questa interpellanza prende le mosse da
notizie apparse sul giornale economico "Il Sole 24 ore", relative
alle difficoltà in cui si è trovata la Rossignol-ski francese nei
confronti del mercato del materiale sciistico; naturalmente quando
si affronta il campo dello sci, dobbiamo considerare anche tutto
l'indotto, del quale fanno parte anche i bastoncini.
Risulta che la partecipazione azionaria della Rossignol-ski
francese alla Rossignol-ski italiana sia stata realizzata con
modifica societaria e che nella società originariamente composta da
due ditte italiane, si siano inserite altre partecipazioni
azionarie, ivi comprese la Rossignol-ski francese e svizzera,
almeno da quanto mi è stato riferito.
Con questa interpellanza si chiede, dati i risultati conseguiti
nel settore e le preoccupazioni che ancora ci sono sul mercato, se
questa situazione internazionale del mercato dello sci e del
materiale a questo collegato, abbia avuto una qualche influenza
sull'attività prevista nella fabbrica valdostana.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Per due anni di seguito non c'è stata
neve nel Nord America; le vendite sono crollate, la Rossignol ha
chiuso le fabbriche degli Stati Uniti, mantenendo però quelle del
Canada.
Alla Rossignol di Champagne partecipa solo, con il 52% delle
azioni, la Rossignol Svizzera, che è in attivo; partecipano poi per
le quote minoritarie la Società Mobert e la "Aristide de Nicola",
con bilanci in attivo.
Per quanto riguarda la seconda domanda, farò poi avere i dati al
Consigliere Lustrissy, è previsto un utile per quest'anno di 200
milioni di lire.
Attualmente vi sono 26 addetti e la convenzione arriverà a pieno
regime solo alla fine del 1983; l'azienda però procede bene, così
pure le vendite. Il ritardo è dovuto al fatto che il mercato
americano non ha assorbito le quote previste né di sci né di
bastoncini, per cui si è slittata nel tempo la messa a pieno regime
della fabbrica che, comunque, ha già prodotto 350 mila paia di
bastoncini per un valore di un miliardo e mezzo.
PRESIDENTE:
Ha chiesto di parlare il Consigliere
Lustrissy; ne ha facoltà.
LUSTRISSY - (DP):
Prendo atto di quanto riferito dal
Presidente della Giunta. Mi rendo conto della situazione, perché il
Presidente non ha nascosto che la convenzione - che prevedeva
inizialmente l'occupazione di 35 unità per raggiungere le 60-70
unità lavorative entro il 1983-1984 - non è ancora in piena
applicazione; nondimeno lo pregherei di seguire attentamente queste
attività, perché alcune preoccupazioni di fondo permangono e
soprattutto c'è un interrogativo al quale nessuno risponde.
Come mai la Rossignol-ski, che è molto diffusa come attività di
vendita anche nel mercato europeo, ha degli sbocchi così fuori dal
mercato continentale tradizionale dello sci?
Si parla della Nuova Zelanda, dell'Australia come mercati della
Rossignol e non ne capisco i motivi.
