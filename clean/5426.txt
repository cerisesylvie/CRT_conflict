Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 318 del 10 maggio 1983 - Resoconto
OGGETTO N. 318/VII - DISEGNO DI LEGGE CONCERNENTE:
"CONCESSIONE DI UN CONTRIBUTO STRAORDINARIO AL CONSORZIO REGIONALE
PER LA TUTELA, L'INCREMENTO E L'ESERCIZIO DELLA PESCA NELLA VALLE
D'AOSTA.
PRESIDENTE:
Ha chiesto di parlare l'Assessore
all'Agricoltura e Foreste Marcoz, ne ha facoltà.
MARCOZ - (U.V.):
In sede di bilancio regionale avevo
illustrato il piano di ristrutturazione dello stabilimento di
Morgex. Una parte dei lavori erano finanziati con la legge n. 984 e
mancavano per completare le opere circa 100 milioni, che oggi
sottopongo al Consiglio per l'approvazione. La relazione
sull'attività dello stabilimento è abbastanza chiara: questi 100
milioni verranno utilizzati per la captazione dell'acqua e la
sistemazione della sorgente di derivazione dell'acqua potabile per
lo stabilimento di Morgex.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Noi pensiamo che questo sia un
intervento necessario anche perchè sia molto importante per la
Valle d'Aosta riuscire ad avere una produzione ittica propria di
trote quanto più possibile sana, e che risponda quantitativamente
alle necessità della Regione.
Avevamo a suo tempo, nell'aprile del-1'82, presentato
un'interpellanza analoga a quella presentata dal Consigliere
Lustrissy. Questa interpellanza era stata dettata dal fatto che era
stata immessa nella Dora una quantità rilevante di trotelle iridee
che erano ammalate di setticemia emorragica virale. A seguito di
questa interpellanza ci risulta che era stato affidato, da parte
dello assessorato, l'incarico ad un tecnico per uno studio che
doveva verificare le cause di questa malattia che si era, in poco
tempo, allargata a tutto lo stabilimento ittiogenico e anche per
verificare (almeno così avevamo chiesto noi e pensiamo che era una
delle cose che avrebbe dovuto essere appurata) se esistevano alcune
responsabilità al riguardo per poter poi, di conseguenza, per il
futuro, dare delle indicazioni valide per fare in modo che questo
inconveniente non si verificasse più. Non so se quanto viene
riferito nella relazione introduttiva, quando si dice che sono
state fatte delle indagini conoscitive consultando tecnici
altamente qualificati per avere indicazioni precise sulle
particolarità costruttive delle infrastutture, sia stato fatto in
seguito e anche se alcune indicazioni che sono state date (e mi
riferisco al fatto che è continuata la specializzazione dello
addetto al laboratorio e alla sorveglianza sanitaria del materiale
di allevamento) ne siano una conseguenza. Una cosa però che non
conosciamo sono i risultati di questa relazione e se, a seguito di
quanto si era verificato, non si sono più allevate, nello
stabilimento, delle trote iridee. Vediamo, infatti, sempre dalla
relazione, che sono attualmente in stabulazione circa 2 milioni di
unità fario (avanotti e trotelline) e 150.000 unità salmerino oltre
a 12 q. di riproduttori fario e non si fa più menzione alle
trotelle iridee che erano poi quelle più facilmente attaccabili
dalla setticemia emorragica virale.
Un'altra cosa che vorremmo conoscere se questa ristrutturazione,
che è stata decisa, ultimerà i lavori che debbono essere eseguiti,
e se queste opere di captazione e di adduzione dell'acqua, saranno
la fine di una serie di lavori che sono stati necessari e che
andavano senz'altro fatti, o se si prevede ancora che per il futuro
ci saranno altri lavori da eseguire. Pensiamo che questa adduzione
avvenga attraverso tubi e non allo scoperto, e che la captazione
sia fatta in modo che non ci siano delle infiltrazioni che
potrebbero provocare questa malattia così mortale per gli
allevamenti.
PRESIDENTE:
Ha chiesto di parlare l'assessore
all'Agricoltura e Foreste Marcoz, ne ha facoltà.
MARCOZ - (U.V.):
Farò avere al Consigliere Cout la
relazione dell'esperto che ha curato la perizia, i cui dati
rilevano chiaramente che l'inquinamento, e quindi la conseguenza
della setticemia, era dovuta all'acqua del canale adduttore allo
stabilimento di Morgex. Se il Consigliere verifica la relazione a
pagina 2, i lavori di 100 milioni riguardano essenzialmente la
copertura del canale di adduzione dell'acqua e la sistemazione
della polla della sorgente: farò avere al Consigliere Cout la
relazione.
Una parte di questi fondi, dicevo, serviranno per l'adduzione
dell'acqua del Canale e una parte per la sistemazione delle vecchie
vasche, in quanto le nuove vasche del Marais sono già sistemate;
però credo che i fondi di 100 milioni stanziati siano sufficienti
per ultimarle.
Senz'altro dunque, verranno proposti nel prossimo Consiglio,
nuovi stanziamenti per la ultimazione delle vecchie vasche
esistenti del Marais. I lavori ultimati dovrebbero dare la garanzia
che con lo stabilimento strutturato a nuovo, la setticemia, che era
dovuta a cause imprecisate, (in quanto, secondo la relazione, è
stato un inquinamento dovuto a fattori esterni, quindi imputabili
non si sa a chi) venga eliminata come pericolo in quanto, a detta
dei tecnici, tutto era dovuto solamente all'inquinamento dell'acqua
dalla sorgente alle vasche dello stabilimento. Siamo convinti,
almeno tecnicamente, che con la copertura di tutto il canale questo
grosso inconveniente venga a ridursi diciamo, ai minimi
termini.
PRESIDENTE:
Passiamo all'esame dell'articolato.
Do lettura dell'art. 1
Art. 1
La Giunta Regionale è autorizzata a concedere, per l'anno
1983, un contributo straordinario di lire 100.000.000 a favore del
Consorzio Regionale per la tutela, l'incremento e l'esercizio della
pesca in Valle d'Aosta per la ristrutturazione dello stabilimento
ittiogenico di Morgex. L'onere derivante dall'applicazione della
presente legge per l'anno finanziario 1983, graverà sul capitolo
30260 della Parte spesa del bilancio della Regione per l'anno 1983.
Alla copertura dell'onere di Lire 100.000.000 si provvede mediante
riduzione di pari importo dello stanziamento iscritto al Capitolo
50050 (fondo globale per il finanziamento di spese per
l'adempimento di funzioni normali - spese di investimento. Allegato
n. 8 - Settore I - Assetto del territorio e tutela dell'ambiente)
della parte spesa del bilancio di previsione della Regione per
l'anno 1983.
PRESIDENTE:
Metto in approvazione l'art. 1.
ESITO DELLA VOTAZIONE
Presenti, Votanti e Favorevoli: 25
Il Consiglio approva all'unanimità
PRESIDENTE:
Do lettura dell'art. 2
Art. 2
Al bilancio di previsione della Regione per l'anno 1983 sono
apportate le seguenti variazioni:
PARTE SPESA
Variazioni in diminuzioni
Cap. 50050 - Fondo globale per il finanziamento di spese per lo
adempimento di funzioni normali -spese di investimento
Lire 100.000.000
Variazioni in aumento
Cap. 30260 - Contributi per la ristrutturazione dello
stabilimento ittiogenico di Morgex.
Lire 100.000.000
L.R. 11.8.1981, N. 49
L.R. 2.12.1982, N. 81
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
Metto in approvazione l'art. 2
ESITO DELLA VOTAZIONE
Presenti, Votanti e Favorevoli: 25
Il Consiglio approva all'unanimità
PRESIDENTE:
Il Consiglio è chiamato per votazione segreta
ad esprimersi sul complesso della legge.
ESITO DELLA VOTAZIONE
Presenti, Votanti, e Favorevoli: 25
Il Consiglio approva all'unanimità
