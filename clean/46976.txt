Classificazione
ENTI LOCALI
FINANZA REGIONALE E LOCALE



Oggetto del Consiglio n. 3324 del 21 febbraio 2024 - Resoconto
OGGETTO N. 3324/XVI - Interpellanza: "Intendimenti in ordine
all'integrazione dell'attuale modello di supporto agli enti
responsabili della realizzazione degli interventi a valere sul PNRR
e PNC".
Bertin (Presidente) -
Riprendiamo i lavori con il punto
n. 32, interpellanza.
Consigliere Aggravi ne ha facoltà.
Aggravi (RV) -
Torniamo a parlare con l'assessore Caveri
di una precedente interrogazione che trattava in parte le stesse
problematiche che oggi poniamo all'attenzione dell'Aula. Era
un'interrogazione dal titolo: "Problematiche relative ai servizi e
agli applicativi forniti dalla società Inva agli enti locali", e si
parlava di progettualità legate ai progetti PNRR.
Nel corso della risposta, ricordo anche che l'Assessore aveva
giustamente dato ulteriori informazioni di prospettiva anche sulla
possibilità che uno dei provider potesse costituire un'unità
locale, o comunque una sede operativa, anche per stare più vicino
agli enti forniti; si era giustamente parlato delle problematiche
che quando si parla di applicativi digitali ci sono, perché ci si
scontra sia con generazioni che non sono propriamente legate alla
dimestichezza informatica, così come a informatici che non sono
direttamente simpatici all'utenza, perché va detto anche che gli
applicativi dovrebbero servire principalmente per facilitare
l'utente e il cittadino e poi in realtà, spesso, sono più delle
armi quasi di tortura nei confronti dell'utente e del cittadino, e
via discorrendo.
Quest'interpellanza aggiunge un elemento in più e abbiamo
identificato un caso che è quello di una determinazione del Comune
di Pollein che ha per oggetto la revoca dell'affidamento diretto
del servizio "Cittadino attivo" nell'ambito di una delle misure che
è la M1C1 PNRR Investimento 1.4, "Attivazione servizi digitali per
il cittadino".
Al suo interno, per l'appunto, al netto delle varie premesse,
delle varie considerazioni che vengono fatte e degli elementi
costitutivi della determina, si revoca la conclusione del progetto,
un progetto che, ricordo come ho già detto, è finanziato con i
fondi europei. Troviamo anche la nostra società in house Inva tra i
soggetti citati. Nello stesso momento, abbiamo messo due cose
insieme, ma in realtà hanno un collegamento, perché era già oggetto
di nostra attenzione nel corso della presentazione del Documento di
economia e finanza, proprio nell'audizione con l'assessore Caveri
che riguardava il supporto che un'altra società partecipata, quindi
Finaosta in particolare, avrebbe fornito agli enti locali
relativamente a progettualità del PNRR.
L'interpellanza ha tre domande. La prima chiede se
all'Amministrazione regionale risultino casi similari a quello di
cui alla richiamata determinazione del Comune di Pollein, quella
che ho citato, ovvero di rinuncia/revoca di progetti per la
realizzazione di misure PNRR.
Va detto che, dopo la presentazione dell'interpellanza, ho avuto
altre conferme, o meglio, casistiche, ma ascolterò con piacere (nel
senso del rapporto nostro, non poi dell'oggetto che penso non
faccia piacere a nessuno perdere o dover revocare delle risorse che
comunque sono importanti, perché si parla comunque di risorse
importanti per i nostri enti locali) e quindi capire effettivamente
se ci sono altri casi di questo tipo e se, in qualche modo, possano
anche essere un po' clusterizzati per capire dove poter
eventualmente intervenire.
Poi chiediamo quali siano a oggi i servizi forniti da Finaosta a
supporto dell'attuazione degli investimenti pubblici nell'ambito
del Piano nazionale di ripresa e resilienza e quali enti a oggi ne
beneficino.
Ovviamente non siamo affezionati agli elenchi, ma è capire
grossomodo quali sono le tipologie di supporto che vengono fornite
agli enti locali su queste attività.
A fronte delle due domande - e io direi anche in particolare
delle eventuali casistiche legate alla prima - se sia intenzione
del Governo regionale integrare l'attuale modello di supporto agli
Enti locali, nonché anche agli altri Enti citati in premessa, per
la realizzazione d'interventi a valere sul piano Nazionale di
ripresa e resilienza e poi anche al poco citato PNC, perché
comunque sono sempre risorse anche quelle.
Va detto che nel corso dell'ultima convocazione in II
Commissione, abbiamo tra l'altro avuto modo di approfondire ancora
una volta in più il monitoraggio che si sta conducendo sulle
progettualità, quindi, anche vedendo la magnitudo degli interventi
finanziati, è un peccato perdere o comunque che ci siano delle
situazioni di revoca o di perdita di finanziamenti che - rinnovo
quello che dicevo in precedenza - sono comunque importanti e che
dovrebbero, alla fine, servire a evolvere l'attuale sistema non
solo degli enti locali ma della burocrazia pubblica, nell'interesse
principalmente di chi, nel bene o nel male, la subisce.
Presidente -
Risponde l'assessore Caveri.
Caveri (AV-VdA Unie) -
Vorrei all'inizio fare una
precisazione rispetto alla prima parte della sua iniziativa: in
questo caso non c'è un rapporto con quei software della Maggioli,
cioè che Maggioli fornisce ai Comuni - e le confermo che ci sarà
quest'apertura di una sede qui, verrà resa pubblica tra pochi
giorni - quella parte è una parte di software che non riguarda il
PNRR, però è una cosa attenzionata per fare in modo che si
risolvano dei problemi che in qualche maniera si sono
manifestati.
Aggiungo ancora una cosa in premessa, cioè noi seguiamo,
attraverso questa logica di assistenza tecnica, i Comuni della
Valle d'Aosta e, come lei ricorderà dal rapporto che ho presentato
in Commissione, sono centinaia e centinaia di progettualità; l'ente
attuatore resta sempre il Comune.
Un ruolo di controllo da parte della Regione esiste solo sui
programmi legati al Ministro dell'Interno, quindi ci sono dei
progetti, in genere abbastanza piccoli, gestiti dai Comuni, sui
quali noi, nelle funzioni prefettizie, eserciteremo un controllo.
Per il resto, invece, c'è una logica di collaborazione, ma
l'assunzione di responsabilità resta in capo ai Comuni.
A noi risulta che riguardo all'implementazione dell'investimento
1-2, "Abilitazione al Cloud per le pubbliche Amministrazioni locali
e Comuni", che è un'iniziativa di PNRR dell'aprile del 2022,
abbiamo due casi di rinunce, da quello che noi sappiamo, il Comune
di Allein e il Comune di Charvensod, dove non sono stati avviati,
ci è stato detto, a causa di esigenze organizzative interne legate
all'assenza prolungata del segretario comunale.
Al fine di rispettare le scadenze stabilite per l'asseverazione
della misura 1.411, "Esperienza del cittadino nei servizi pubblici
dei Comuni", di questo si tratta, i predetti Comuni hanno valutato
che non sarebbe stato possibile completare l'attività nei tempi
previsti, mettendo a rischio il rispetto della deadline prevista
per la conclusione dei lavori.
Conseguentemente sono stati revocati gli affidamenti a Inva per
la realizzazione dell'investimento a valere, come dicevo, su questa
misura a causa dell'impossibilità di rispettare le tempistiche
attese.
Può anche essere che ci siano altri Comuni, noi questo lo
scopriremo avendo questo rapporto quasi quotidiano con la maggior
parte dei Comuni.
Nelle more del pieno funzionamento di Regis - fermo restando che
ogni soggetto attuatore territoriale è responsabile degli
interventi di competenza - noi siamo impegnati in questo complesso
lavoro di monitoraggio e coordinamento che è strutturato sulla
raccolta dei dati ad hoc, cosiddetti dati primari, presso i
soggetti attuatori, laddove disponibili, e sull'accesso alle
diverse banche dati esistenti presso i Ministeri competenti delle
diverse misure che lei ha citato, PNRR e anche Piano
complementare.
Sulla base degli open data disponibili a livello nazionale,
emergono a oggi diciotto rinunce da parte degli Enti locali,
corrispondenti a circa il 2% dei progetti presentati e a circa
l'1,5% delle risorse complessivamente allocate dai Comuni. Le potrò
poi far avere una tabella più precisa.
Seconda questione: l'Amministrazione regionale ha sottoscritto
il 7 giugno 2023, con le partecipate Inva e Finaosta, questa
convenzione per fornire attività di assistenza tecnica a Regione,
Comuni, istituzioni scolastiche e anche all'Università per la
gestione degli adempimenti del PNRR e PNC.
Come previsto dall'articolo 6 paragrafo 2 del regolamento
dell'Unione Europea, fanno parte di questa categoria le attività di
preparazione, monitoraggio, controllo, audit e valutazione, in
particolare: studio, analisi e attività di supporto amministrativo
alle strutture operative, azioni di informazione, comunicazione,
consultazione degli stakeholders, spese legate a reti informatiche
destinate all'elaborazione e allo scambio delle informazioni. Ci si
rifà alle norme comunitarie perché di fatto il PNRR ha preso i
fondi comunitari come punto di riferimento.
Diciamo che forse la differenza è che Bruxelles talvolta
risponde un po' più di Roma, quando abbiamo qualche bega la
Commissione risponde, molto meno i Ministeri.
Brevemente, Finaosta è responsabile del supporto alla Cabina di
regia, del supporto alle attività di comunicazione, del supporto
all'attività di controllo mentre Inva è fondamentalmente
responsabile del supporto alle attività di monitoraggio e
all'attività di rendicontazione sulle diverse piattaforme
informatiche: Regis, Futura, Digitale, Sia, piattaforme
informatiche.
A integrazione di queste attività di supporto, sono stati
organizzati due percorsi di formazione: l'uno per il tramite dello
studio Sigaudo, l'altro con la collaborazione dell'Università
Bocconi. Sono importanti perché questo personale è stato molto
formato e devo dire che la presenza di Zangrillo è stata utile
perché da una parte potrà durare il contratto di queste persone a
tempo determinato per 36 mesi (altrimenti si sommavano anche per i
periodi precedenti e alcuni rischiavano di uscire in fretta) e
dall'altra si tratta di personale che poi in qualche maniera si
stabilizzerà.
Il percorso con Sigaudo è stato aperto nel secondo semestre 2023
e naturalmente le materie - poi le lascio lo scritto - sono tutte
quelle che servono per essere alfabetizzati.
Due webinar tematici invece hanno riguardato le istituzioni
scolastiche che hanno delle questioni di tipo particolare.
Con la Bocconi è stato un impegno molto grande, hanno
partecipato in parecchi, sono state 120 ore; abbiamo avuto
cinquanta iscritti più dieci uditori che hanno in qualche maniera
arricchito, quindi non sono solo quel personale ma tutto il
personale dell'Amministrazione e dei Comuni ha potuto
partecipare.
Naturalmente quest'assistenza tecnica vale per tutti i soggetti
di cui ho già detto.
Al fine di meglio contestualizzare le esigenze di assistenza
tecnica e di rilevare il CUP di riferimento, il gruppo di lavoro ha
intervistato i soggetti attuatori titolari d'interventi, a valere
su questi fondi da remoto attraverso Zoom; abbiamo avuto circa
settanta interviste per capire quali sono le problematiche.
A oggi sono pervenute trentadue richieste di supporto da parte
dei soggetti attuatori, declinate in quarantaquattro quesiti
puntuali sugli adempimenti del soggetto attuatore.
Per esempio ci sono delle cose difficili da capire, c'è il
famoso DNSH - che prevede che questi interventi non arrechino danni
significativi all'ambiente - che nessuno capisce bene, neanche nei
fondi comunitari, di che cosa si tratta, perché non è un impatto
ambientale, è una cosa abbastanza fumosa; doppio finanziamento,
conflitti di interesse: titolare effettivo Regis che è una
piattaforma che - come abbiamo detto in presenza del Ministro
Zangrillo, e lui stesso l'ha confermato - non funziona.
Alcune delle richieste hanno portato il gruppo di lavoro ad
avviare degli approfondimenti più ampi, quindi c'è una consulenza
specifica.
Tra le attività del gruppo, si riporta quella relativa allo
sviluppo di linee guida tematiche, cioè noi cerchiamo di aiutare i
soggetti attuatori per avere chiarezza.
Sono anche cominciati dei sopralluoghi test, cioè si va nei
Comuni che spesso - ho già lamentato questo al Presidente dei
Sindaci Alex Micheletto e l'ho detto anche scherzosamente in
Commissione - rispondono più facilmente alla Corte dei Conti,
chissà perché, piuttosto che alle lettere dell'Amministrazione
regionale; direi che la situazione però sta migliorando.
La convenzione sottoscritta con le partecipate prevede nel breve
periodo un gruppo di lavoro composto da otto risorse; nel lungo
periodo si arriverà a diciotto risorse umane, al fine di poter
meglio rispondere alle esigenze espresse dai soggetti attuatori
territoriali, che sono circa 140 soggetti, e di meglio assistere il
parco progetti che sono, come ho ricordato in Commissione,
1159.
A tendere il suddetto modello organizzativo, verrà integrato
attraverso l'impiego del personale a tempo determinato assegnato
nel secondo semestre del 2023.
Ci auguriamo poi che in un decreto legge in conversione - perché
stiamo aspettando il nuovo decreto legge sul PNRR, ma intanto ce
n'è uno in fase di conversione - lo Stato ha promesso alle Regioni
60 milioni di euro, di cui noi dovremmo prendere qualche milione,
per poter ulteriormente vedere un finanziamento statale a valere su
queste strutture di supporto.
Le faccio comunque avere, avendo dovuto sintetizzare, la
risposta nella sua completezza.
Presidente -
Per replica, consigliere Aggravi.
Aggravi (RV) -
Ringrazio l'Assessore anche per la copia
della risposta, effettivamente nella presentazione avrei dovuto
dividere in due la mela: un lato, la parte più importante, sul PNRR
e l'altro legato al mondo della digitalizzazione, perché
effettivamente le segnalazioni che sono arrivate sono anche legate
a quello che giustamente si richiamava e che lei ha
puntualizzato.
Ovvio che su questi aspetti, un po' come negli incontri che
abbiamo avuto in II Commissione sul monitoraggio, queste cifre
roboanti fanno sempre molta impressione, perché sembra che arrivino
fiumi di soldi, anche questi 60 milioni suddivisi, ma comunque sono
tanti soldi, a servizio poi alla fine, se vogliamo, della
burocrazia o comunque della necessità in realtà di aggiornare o
sistemare delle procedure consolidate che non funzionano o
funzionavano bene prima. Sul discorso poi della spesa più o meno
produttiva, è ovvio che lì apriamo un altro tipo di ragionamento
che va fatto.
Una battuta mi sia consentita, perché i due casi che citava
all'inizio, che poi sono simili in realtà a quello che citavo io -
di Pollein sull'assenza prolungata del Segretario comunale - ci
dovrebbero far ragionare ancora di più su tutte le considerazioni
che abbiamo fatto quando abbiamo affrontato la legge sui Segretari
e il modello sugli Enti locali, perché noi oggi abbiamo una serie
di Enti locali che sta facendo un passo indietro rispetto a quello
che era il meccanismo delle Unions, o comunque della condivisione
di quelli che erano tutta una serie di servizi, in quanto si sono
appesantiti con tutta una serie di opportunità legate a
progettualità PNRR, digitalizzazione e quant'altro; io penso che
comunque alcuni di questi progetti porteranno anche in futuro la
necessità di un appesantimento della struttura, e sappiamo che
l'appesantimento della struttura vuol dire spesa. Oggi ci sono dei
soldi che arrivano, domani bisogna capire se questo modello è
sostenibile.
Visto che lei ha la delega agli Affari Europei, torniamo a un
altro discorso che si è fatto non solo in aula ma anche nelle
audizioni che poi, su tutto il resto della progettualità in ambito
comunitario, anche lì ci sono degli Enti locali che necessitano o
che hanno delle problematicità proprio di struttura nel poter avere
le risorse adeguate e il numero adeguato per potervi partecipare e
quindi riuscire a drenare in Valle ulteriori risorse della
programmazione europea.
Non lo so se tutto questo modello e tutte queste opportunità ci
porteranno verso un mondo più facile e più digitale come ci si
aspetta, e soprattutto che costi meno, perché mi sembra che il
costo finale, che poi è sostenuto dal riparto fiscale comunitario,
se vogliamo vederlo in questo senso, che non è molto inattivo,
forse, per alcune realtà, però è imponente e poi soprattutto alla
fine si scarica a terra, in particolare sugli enti più piccoli.
Noi continueremo a verificare e a eventualmente raccogliere le
segnalazioni, nel momento in cui sono molto più puntuali, come già
abbiamo detto e abbiamo fatto, e, ovviamente, le veicoleremo per
quanto possibile alla struttura.
