Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1705 del 23 marzo 2011 - Resoconto
OGGETTO N. 1705/XIII - Interpellanza: "Progetto per la
fornitura di un prefabbricato ad uso laboratorio analisi presso
l'Ospedale Parini di Aosta".
Interpellanza
Preso atto della deliberazione del Direttore Generale
dell'U.S.L. n. 117 del 17 gennaio 2011, avente per oggetto:
"Approvazione progetto definitivo e affidamento per la fornitura ed
installazione chiavi in mano di un prefabbricato ad uso laboratorio
analisi presso l'ospedale regionale Umberto Parini di Aosta.
Impegno euro 4.325.240,00";
Constatato che tale struttura deve ospitare solo
transitoriamente una parte dell'attuale laboratorio
analisi;
i sottoscritti Consiglieri regionali
Interpellano
l'Assessore competente per sapere se intenda:
1) chiarire se l'opera interessa l'intero laboratorio analisi
o solo una parte di esso;
2) indicare quale sarà la collocazione definitiva del
laboratorio analisi una volta che sarà concluso l'"ampliamento"
dell'attuale ospedale;
3) riferire quale sarà il costo complessivo della provvisoria
collocazione, più quello della ristrutturazione e/o nuova
collocazione del laboratorio analisi;
4) spiegare per quale ragione si proceda ad ampliare a Sud
l'attuale ospedale, quando si è ritenuto più opportuno svilupparlo
verso Est.
F.to: Donzel - Carmela Fontana
Presidente
- La parola al Consigliere Donzel.
Donzel (PD)
- Egregio Presidente, cari colleghi, quando
ho cominciato ad occuparmi di questa deliberazione del Direttore
generale dell'USL n. 117 del 17 gennaio 2011, avente per oggetto
"Approvazione progetto definitivo e affidamento per la fornitura ed
installazione chiavi in mano di un prefabbricato ad uso laboratorio
analisi presso l'Ospedale regionale Umberto Parini di Aosta.
Impegno euro 4.325.240", non immaginavo che avrei scoperto una
situazione così pasticciata e così complessa, davvero mi ci vorrà
un po' di tempo per ricostruirla con la dovuta chiarezza.
In questa interpellanza ci sono 4 domande, che mirano a capire
come mai con tale deliberazione di una certa corposità si proceda
ad effettuare la realizzazione di un prefabbricato ritenuto e
definito più volte provvisorio, quindi un prefabbricato provvisorio
da 4.000.000 di euro non è una banalità, ci sarà una ragione
importante! Certo la ragione importante è la necessità di
ristrutturare una parte del vecchio ospedale, quindi costruiamo una
struttura provvisoria, spostiamo una parte del laboratorio analisi,
il centro prelievi, dentro la struttura provvisoria, ristrutturiamo
la parte esistente, ossia l'attuale laboratorio analisi, dopodiché,
quando realizzeremo l'ala est, ristruttureremo di nuovo il
ristrutturato laboratorio analisi e nel frattempo demoliremo la
struttura prefabbricata da 4.000.000 di euro. Costo previsto per la
ristrutturazione del laboratorio analisi: 3.000.000 di euro, ma
costo previsto, tenendo conto del fabbricato provvisorio che
andiamo a realizzare da 4.000.000 di euro e della nuova
ristrutturazione... perché non si sa, o almeno nel progetto
originario dell'ospedale ristrutturato con ampliamento ad est lì
non ci stava più il laboratorio analisi, il costo è vertiginoso...
quindi sorgeva in me una domanda: abbiamo bocciato l'ampliamento a
sud dell'ospedale e adesso andiamo a costruire un prefabbricato a
sud? Cosa sta succedendo? L'ampliamento dell'ospedale non doveva
essere ad est, ossia non doveva essere che, vinto il referendum
contro coloro che avevano intralciato la ristrutturazione
dell'ospedale, si partiva speditamente alla realizzazione: l'ala
est più la ristrutturazione? Adesso invece scopriamo che si torna a
guardare a sud, ossia al vecchio progetto, attraverso strutture che
hanno, come si dice, una certa temporaneità; una temporaneità che è
richiamata anche da una discussione molto curiosa che c'è stata in
commissione al Comune di Aosta, perché "molto curiosa"? Perché io
ho letto questa delibera del 17 gennaio, in cui si dice:
"Preso
atto della necessità di dichiarare la presente deliberazione
immediatamente eseguibile, onde consentire all'impresa
aggiudicataria di procedere alla progettazione esecutiva e dare
corso alla costruzione del prefabbricato, delibera di approvare il
progetto definitivo presentato dalla ditta Cadolto Fertiggebäude e
depositato presso l'ufficio tecnico e di impegnare definitivamente
la spesa di euro..."
,
eccetera; quindi si tratta di una
delibera in cui... Conclude al punto n. 11:
"dichiarare la
presente deliberazione immediatamente esecutiva"
, una delibera
esecutiva di gennaio e io scopro che al Comune di Aosta l'Assessore
Borrello porta in commissione venerdì 18 marzo, due mesi dopo la
delibera esecutiva - in una seduta della II Commissione, dove noi
del PD non siamo rappresentati -, ai sensi dell'articolo 5, comma
15, del vigente piano regolatore generale comunale... vi leggo tale
comma per chiarezza, per capire cosa significa:
"ogni intervento
eccedente la manutenzione straordinaria, negli spazi pubblici e
riservati ad attività collettive, potrà essere autorizzato dal
Comune di Aosta solo previa deliberazione del Consiglio comunale,
che ne riconosca l'interesse pubblico e approvi il relativo
progetto"
, ossia l'USL a gennaio delibera un progetto esecutivo
e il Comune di Aosta ne prende coscienza due mesi dopo? Qui c'è
qualcosa che non torna, questa Aosta capitale che avrebbe fatto
sentire la sua voce e avrebbe trattato con le autorità regionali,
perché non si sarebbe più fatta mettere sotto come quando c'erano
quelli del PD che erano tentennanti, esitanti, c'era un
feeling
strettissimo... prende atto e in fretta e furia fa
passare in commissione una "roba" che è già stata deliberata in
modo esecutivo dall'USL? È questa l'Aosta capitale? È questa
l'Aosta che decide le sue sorti in modo autonomo e indipendente dal
Governo regionale, o non si tratta ormai di un ruolo di passa-carte
in cui il ruolo lì è quello di tamponare quello che altri hanno
deciso?
Ma il bello viene dal fatto che, per riuscire a far passare
questo in commissione, l'Assessore Borrello più volte ha ripetuto
che si tratta di una struttura provvisoria, temporanea, che non ha
un carattere stabile; quindi spendiamo barcate di soldi per una
cosa provvisoria e che quindi... insomma "non stiamo lì a
cincischiare, bisogna ristrutturare, si fa questo prefabbricato e
poi lo si smonterà...", eh no, qui viene il bello! Perché a forza
di chiacchierare... e qui devo ringraziare il prezioso lavoro che
fanno gli organi di stampa, che invitano sempre tutti a parlare e a
dire la loro, quindi svolgono davvero un'opera straordinaria di
diffusione delle informazioni... la dott.ssa Riccardi ci ha
deliziato in una bellissima intervista rilasciata alla trasmissione
Il
Rosso e il Nero
con questa considerazione:
"una
volta terminata la ristrutturazione del laboratorio, questo
prefabbricato ospiterà altro, consentendo una razionalizzazione dei
laboratori di tutta l'azienda"
e dice una frase bellissima:
"la struttura sarà solo apparentemente temporanea"
, ma
stiamo scherzando, Assessore? Prendiamo in giro i valdostani in
questo modo? Andiamo nelle sedi istituzionali, nelle commissioni
consiliari comunali a dire che quella è una struttura provvisoria e
rilasciamo dichiarazioni, dove diciamo che questa struttura è solo
fintamente temporanea? Ma stiamo scherzando? Ma pensate che ormai
che avete questa alleanza potete dire tutto e il contrario di
tutto, potete fare quello che volete in Valle d'Aosta senza più
pudore, infischiandosene delle regole? Ma ci sono delle regole, ci
sono delle procedure perdinci! Poi, per completare il quadro di
questo ragionamento e venire alla questione di tale interpellanza,
che fine fa il progetto dell'ospedale? Tutto il contratto di
programma approvato dal Comune di Aosta è già stravolto, fatene un
altro! Non c'è più il PD fra i piedi, andate al Comune di Aosta e
fate un altro accordo di programma, ma diteci come ce lo fate
questo ospedale: se lo fate a sud, se lo fate con tante casettine a
sud e poi una a nord, ma diteci come lo fate! Arrivo alla
conclusione, la conclusione me l'ha detta la dott.ssa Riccardi
sempre in quella bellissima intervista a
Il
Rosso e il
Nero
: è sparito il progetto dell'ospedale, non sa neanche lei
qual è... spera - dice lei -
"nei bei ragionamenti dei
progettisti, nelle idee fantasiose di chi vincerà l'appalto,
nell'espressione di un pensiero architettonico sanitario
innovativo"
, lei stessa dice di essere molto curiosa di vedere
come sarà l'ospedale che verrà progettato, ma stiamo scherzando?
Qui parliamo di milioni di euro del bilancio regionale e non
sappiamo neanche quale sarà questo progetto?
Presidente
- Scusi, può chiudere l'intervento?
Grazie.
Donzel (PD)
- Sì chiudiamo, perché dà fastidio che si
parli...
Presidente
- ...non dà fastidio, c'è un Regolamento che
prevede che non si può parlare per più di dieci minuti; poi può
replicare, quindi non è per volerla tacitare, è solo che c'è un
Regolamento e io devo farlo rispettare.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente.
Per quanto riguarda il primo punto:
"chiarire se l'opera
interessa l'intero laboratorio analisi o solo una parte di
esso"
, preciso che il nuovo spazio ospiterà il punto prelievi e
parte delle attrezzature del laboratorio, per poter consentire la
ristrutturazione dei locali dell'attuale laboratorio in due fasi;
quindi, parte delle attività di laboratorio saranno delocalizzate
in questa struttura e naturalmente, nella seconda fase sarà
ristrutturata l'altra e di conseguenza spostata dall'altra
parte.
Per quanto riguarda
"la collocazione definitiva del
laboratorio analisi una volta che sarà concluso "l'ampliamento"
dell'attuale ospedale"
, la società COUP srl entro fine mese
avvierà la gara di appalto per la progettazione preliminare del
presidio unico ospedaliero regionale. I progettisti che si
aggiudicheranno la gara dovranno proporre la soluzione progettuale
più idonea alla collocazione definitiva dei singoli servizi, fra
cui il laboratorio analisi, nell'ottica fra l'altro di valorizzare
e salvaguardare gli interventi di ristrutturazione e manutenzione
straordinaria già effettuati in corso di realizzazione e
programmati nel breve periodo. Naturalmente in questa ottica è
stato dato mandato alla società COUP di garantire il coordinamento
degli interventi effettuati e programmati dall'azienda USL con il
progetto di ampliamento in questione.
Per quanto riguarda la terza domanda:
"riferire quale sarà il
costo complessivo della provvisoria collocazione, più quello della
ristrutturazione e/o nuova collocazione del laboratorio
analisi"
, è stato ricordato dal collega Donzel che si tratta di
4.352.000 di euro, i lavori di ristrutturazione ammontano a circa
1.800.000 di euro.
"Per quale ragione si proceda ad ampliare a sud l'attuale
ospedale, quando si è ritenuto più opportuno svilupparlo verso
est"
: i due interventi rispondono ad esigenze diverse per cui
non vanno messi in relazione. È evidente, tuttavia, che lo studio
di progettazione che si aggiudicherà la gara di progettazione per
la realizzazione del presidio unico ospedaliero regionale avrà come
mandato la valorizzazione dei lavori finora eseguiti, specie se
rilevanti dal punto di vista tecnologico e questo è un discorso
generale per quanto riguarda la localizzazione di tutti gli spazi e
di tutti i dipartimenti dell'ospedale. Nello studio di fattibilità
si danno quindi delle indicazioni che naturalmente sono emerse dal
documento di progettazione preliminare, dove insieme ai tecnici -
non solo ingegneri e architetti, ma capi dipartimento USL -, si
sono date le indicazioni generali, ovvero prevedere da una parte
l'ospedale e il dipartimento delle emergenze da un'altra, prevedere
che l'UTIC sia vicino alla cardiologia, prevedere che la
Gastroenterologia sia vicina ai reparti chirurgici, tutta una serie
di indicazioni che dovranno essere sviluppate dai progettisti. È
chiaro che la presenza di questo prefabbricato altamente
tecnologico sarà funzionale nei prossimi anni all'attività
ospedaliera. Ricordo come potrebbe essere vista molto bene la
delocalizzazione di tutta la microbiologia, che adesso si trova in
via Guido Rey e che potrebbe essere poi localizzata come ipotesi
nel nuovo prefabbricato. Ricordo inoltre che il prefabbricato è
della stessa qualità dell'attuale prefabbricato della sala
operatoria che è stata messa circa 5 anni fa e la quale non ha mai
necessitato di alcun intervento di manutenzione, perché sono di
altissima tecnologia. Non si tratta di un ampliamento a sud, ma di
una soluzione, che ricordo era stata condivisa, e per cui c'era
stata una discussione in Consiglio regionale ormai un anno e mezzo
fa, dove si cercava una soluzione interna all'ospedale per quanto
riguardava la ristrutturazione del laboratorio analisi. Erano state
trovate delle soluzioni all'esterno della struttura ospedaliera,
che sono state ritenute non idonee proprio perché si riteneva che
il punto prelievi fosse estremamente funzionale all'interno
dell'ospedale. Tenendo in considerazione le sollecitazioni di tutti
i gruppi, che - ricordo - erano intervenuti e avevano concordato
che il punto prelievi fosse da individuare all'interno della
struttura ospedaliera, e visto e considerato che è necessario un
ampliamento, non c'erano altre soluzioni per quanto riguarda
l'individuazione di altri punti di prelievo all'interno della
struttura e dunque si è ritenuto assolutamente indispensabile
procedere il più velocemente possibile e non procrastinare
ulteriormente la ristrutturazione del laboratorio; quindi l'unica
soluzione era quella di trovare uno spazio, individuando la zona a
sud, per la localizzazione del prefabbricato. Noi riteniamo che sia
necessario andare avanti il più velocemente possibile sulla
ristrutturazione del laboratorio, e quindi andremo avanti secondo
quello che ho comunicato.
Sulle restanti considerazioni più politiche evidentemente non
entro nel merito.
Presidente
- La parola al Consigliere Donzel.
Donzel (PD)
- Stante quello che lei mi ha correttamente
risposto, deduco che lei conferma la posizione della dott.ssa
Riccardi, che l'opera non è provvisoria...
(interruzione dell'Assessore Albert Lanièce, fuori
microfono)
...no, lei conferma, ha detto chiaramente qua che l'opera non è
provvisoria, che la ditta ha un'altissima specializzazione, infatti
noi ci siamo informati ed è una ditta straordinaria, che non fa
opere che si buttano giù il giorno dopo, perché sono opere
costosissime di altissima qualità e, anche se qui è chiamato
prefabbricato, è un'opera in muratura bella e buona che rimarrà lì
per 30 anni. Glielo avete detto ai cittadini di Aosta che lì viene
costruito un edificio che sta lì per 30 anni? No, non glielo avete
detto: avete detto che farete un'opera provvisoria e un cittadino
che sente parlare di prefabbricato provvisorio immagina una cosa
che va su e giù senza problemi... no, quella è un'opera muraria
stabile che voi e i vostri eredi utilizzerete per 30 anni minimo,
allora queste cose vanno dette! Visto che avete una larga
maggioranza, perché avete paura di dire cosa state facendo?
Io poi non potevo dire nella mia interpellanza che questa
delibera è illegittima, ma lo è, Assessore! Lei dovrebbe essere il
primo a preoccuparsene, perché tale delibera non ha
l'autorizzazione del Comune di Aosta, io l'ho scoperto solo dopo
dalla commissione consiliare di Aosta, la quale mi ha detto che,
come commissione consiliare, doveva dare l'autorizzazione, ma come
si fa a dare dopo l'autorizzazione ad un progetto esecutivo? Il
Comune di Aosta è strame per l'USL, l'Assessore Borrello è un
passa-carte, non ha nessuna autorità? La famosa Stella Alpina, che
tanto pesa nell'alleanza e tanto fa sentire la sua voce...
l'Assessore Borrello non si preoccupa del fatto che un progetto
esecutivo gli viene trasmesso e lui deve dire che quel progetto va
bene? Non si preoccupa di sapere se l'opera è provvisoria o no? A
mio avviso, queste sono cose gravissime! Ho capito che lei ha
detto:
"avvaliamo quello che fa l'USL"
, costruiscono cose
definitive, non definitive, quello è il nostro progetto... ma
almeno rispettare le procedure giuridiche, dare dignità al Comune
di Aosta, farci sapere quale sarà il destino di queste opere! Fra
l'altro, ricordo che quest'opera, 800 metri quadrati di opera, ha
un costo di oltre 5.000 euro al metro quadro, è un'opera
costosissima, quindi non è - come dire? -: facciamo uno stanzino
dove spostiamo provvisoriamente un laboratorio analisi. Noi
spendiamo un'enorme quantità di denaro nel momento in cui la sanità
valdostana è sotto il mirino del Governo nazionale, che sta facendo
un'azione decisa rispetto alla riduzione di sprechi in alcuni casi
e in altri anche di servizi utili - perché nella confusione di
questo Governo non si distingue fra spreco e servizio - e noi
facciamo delle opere di tale tipo con una faciloneria in questo
modo, mettendo a rischio la sanità valdostana di vedersi sottrarre
delle risorse? Io sarei molto più prudente!
