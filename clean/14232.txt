Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 755 del 22 giugno 1994 - Resoconto
OGGETTO N. 755/X - Disegno di legge: "Esercizio e gestione
dei trasporti pubblici collettivi di persone con autobus".
Articolo 1 - 1. Allo scopo di conseguire e mantenere
l'equilibrio economico della gestione dei servizi di trasporto
collettivo, la Giunta regionale è autorizzata a concedere
contributi di esercizio alle imprese, enti od esercizi di trasporto
pubblico collettivo di persone con autobus per i servizi
disciplinati dalla legge regionale 16 luglio 1982, n. 32
(Disciplina dei servizi di trasporto collettivo di persone e di
cose).
Articolo 2 - 1. I contributi di esercizio sono assegnati ed
erogati dalla Giunta regionale sulla base dei principi e delle
procedure stabiliti con la presente legge.
Articolo 3 - 1. La Regione determina contributi di esercizio da
erogare calcolando per ciascuna rete di servizi automobilistici di
linea:
a) il costo economico standardizzato del servizio con
riferimento a criteri e parametri di rigorosa ed efficiente
gestione, tenuto conto, attraverso analisi comparate, della qualità
e delle condizioni ambientali in cui esso viene svolto;
b) i ricavi del traffico, derivanti dalla applicazione di
tariffe stabilite dalla Giunta regionale, su proposta
dell'Assessore all'ambiente, territorio e trasporti. Detti ricavi
devono essere pari all'aliquota minima fissata a livello nazionale
per aree geograficamente omogenee.
2. I contributi di esercizio da erogare saranno pari alla
differenza fra quanto risultante dal comma 1, lett. a) e quanto
risultante dal comma 1, lett. b), salvo quanto stabilito
nell'articolo 12.
3. Per i servizi che non raggiungono i ricavi del traffico di
cui al comma 1, lett. b), riconosciuti dalla Giunta regionale
socialmente utili e quindi non sopprimibili, la Regione erogherà un
ulteriore contributo a ripiano dei minori ricavi effettivi
accertati dall'Assessorato dell'ambiente, territorio e
trasporti.
4. Le eventuali perdite o disavanzi non coperti da contributi
regionali come sopra determinati restano a carico delle singole
imprese o dei singoli enti od esercizi di trasporto.
5. Per i servizi sperimentali, di durata non superiore a tre
mesi, e per servizi di navetta, estiva o invernale, di durata non
superiore a due mesi, la Giunta regionale eroga un contributo di
esercizio riferito al singolo servizio. A tal fine il contributo
viene calcolato detraendo dal costo economico standardizzato del
singolo servizio i ricavi di tale servizio. Detti ricavi devono
essere, per i servizi di cui al presente comma, almeno pari
all'aliquota del dieci per cento.
Articolo 4 - 1. La domanda per ottenere l'ammissione ai
contributi deve essere presentata entro il 31 gennaio di ogni anno
corredata dalla seguente documentazione:
a) elenco dei servizi per i quali è richiesto il contributo;
b) dichiarazione del concessionario nella quale sia garantito il
rispetto delle condizioni imposte dalle leggi statali vigenti;
c) prospetto riepilogativo delle percorrenze autorizzate dei
servizi concessi;
d) dichiarazione relativa all'ammontare dei ricavi del traffico
dei servizi per ogni linea in concessione regionale gestita
nell'anno precedente;
e) prospetto riepilogativo del numero dei dipendenti, inclusi il
titolare e gli eventuali familiari del titolare che prestino la
loro opera nell'impresa;
f) prospetto riepilogativo del numero di mezzi di trasporto,
distinti per tipo;
g) dichiarazione attestante la misura dei contributi percepiti
dallo Stato o da altri enti ovvero dichiarazione di non averli
percepiti;
h) dichiarazione di eventuali rimborsi di spesa di esercizio,
quali sgravi fiscali, sgravi contributivi, buoni carburante,
eccetera;
i) dichiarazione di avvenuta presentazione delle richieste di
cui all'articolo 7;
l) dichiarazione del legale rappresentante dell'impresa
attestante l'avvenuto versamento dei contributi previdenziali e
assicurativi per tutti i lavoratori dipendenti;
m) dichiarazione, debitamente firmata, con un prospetto
riepilogativo delle percorrenze distinte per linee autorizzate e
realmente effettuate nell'anno precedente.
2. La Giunta regionale, su proposta dell'Assessore all'ambiente,
territorio e trasporti, approva, entro il 28 febbraio di ogni anno,
la ripartizione dei contributi di esercizio determinati sulla base
dei criteri di cui all'articolo 3, alle imprese, enti ed esercizi
di cui all'articolo 1.
3. La ripartizione e la conseguente erogazione avvengono in via
preventiva sulla base delle percorrenze autorizzate e dei ricavi
presunti, con successivo conguaglio in base alle percorrenze
autorizzate ed effettuate e dei ricavi realizzati nell'anno a cui
si riferiscono i contributi stessi.
4. Vengono considerate altresì le percorrenze dei trasferimenti
a vuoto tra capolinea e rimesse previste e autorizzate nei
documenti di concessione, e le percorrenze relative alle corse bis
denunciate entro la prima decade del mese successivo a quello della
loro effettuazione, sempre che il loro servizio riguardi esigenze
occasionali e non stabilmente ricorrenti. La denuncia delle corse
bis deve essere controfirmata dal direttore o responsabile
dell'esercizio. Viene sottratta la percorrenza relativa ai giorni
di sospensione.
5. I contributi vengono erogati mediante anticipi con cadenza
non superiore al trimestre, deliberati dalla Giunta regionale,
direttamente alle imprese, agli enti ed esercizi di trasporto e
mediante conguagli da effettuarsi dopo la presentazione della
documentazione di cui all'articolo 5, comma 2.
6. In costanza di parità di servizio, la Regione garantisce alle
imprese, enti ed esercizi di trasporto, nella fase
dell'anticipazione e a titolo di acconto, l'ammontare dei
contributi erogati nell'anno precedente.
Articolo 5 - 1. L'Assessorato dell'ambiente, territorio e
trasporti compie annualmente la rilevazione dei costi effettivi dei
servizi di trasporto collettivo di persone e cose.
2. Ogni impresa, azienda, ente beneficiario degli interventi
regionali deve inviare, ai fini dei conguagli di cui all'articolo
4, comma 3, all'Assessorato dell'ambiente, territorio e trasporti
entro il 30 giugno di ogni anno:
a) i propri consuntivi economici ed i bilanci relativi ai
servizi oggetto della presente legge e relativi stati di previsione
redatti sulla base di appositi schemi predisposti dal Servizio
della comunicazione e trasporti dell'Assessorato dell'ambiente,
territorio e trasporti;
b) una tabella di raffronto tra i propri costi e quelli
economici standardizzati di cui all'articolo 3, comma 1, lett.
a);
c) un prospetto riepilogativo del numero dei dipendenti, inclusi
il titolare e gli eventuali familiari del titolare che abbiano
prestato la loro opera nell'impresa, per ciascuno dei mesi
dell'anno precedente;
d) un prospetto riepilogativo del numero dei mezzi di trasporto,
distinti per tipo, per ciascuno dei mesi dell'anno precedente.
3. Entro il 30 ottobre di ogni anno la Regione procede al
conguaglio/saldo dei contributi relativi all'anno precedente.
Articolo 6 - 1. I contributi di cui alla presente legge sono
concessi a favore delle imprese, degli enti ed esercizi di
trasporto collettivo di persone e di cose, a condizione che gli
interessati:
a) abbiano garantito la normale efficienza del servizio ed
abbiano effettuato regolarmente la gestione delle linee;
b) abbiano osservato le disposizioni vigenti in materia di
trasporto pubblico;
c) abbiano osservato la legislazione sociale e le norme
contrattuali di lavoro.
2. La Regione potrà comunque concedere e liquidare i contributi
solo dopo che l'impresa abbia provveduto ad eliminare le deficienze
del servizio e ad ottemperare agli obblighi di cui al comma 1.
3. In particolare, l'erogazione dei contributi è in ogni caso
subordinata alla dimostrazione dell'avvenuto adempimento dello
obbligo contributivo verso il Fondo di previdenza per il personale
addetto ai pubblici servizi di trasporto, ai sensi dell'articolo 9
della legge 29 ottobre 1971, n. 889 (Norme in materia di previdenza
per gli addetti ai pubblici servizi di trasporto).
4. La Regione può trattenere e versare direttamente all'Istituto
nazionale della previdenza sociale le somme dovute a titolo
contributivo di cui al comma 3, salvo eventuali successivi
conguagli.
Articolo 7 - 1. I contributi d'esercizio previsti dalla presente
legge non sono cumulabili con contributi, sussidi o rimborsi
concessi allo stesso titolo dallo Stato o da enti pubblici.
2. L'importo dei contributi, sussidi o rimborsi di cui al comma
1 deve essere, dall'impresa interessata, versato alla Regione Valle
d'Aosta fino alla concorrenza dei contributi regionali ottenuti in
applicazione della presente legge.
3. La richiesta dei contributi, sussidi o rimborsi di cui al
comma 1, quando siano previsti per legge o per regolamento, è
obbligatoria per le imprese interessate. L'avvenuta presentazione
della richiesta dovrà essere comprovata in sede di presentazione
documentazione di cui all'articolo 4.
Articolo 8 - 1. Il costo economico standardizzato, definito
all'articolo 3, è articolato secondo i seguenti centri di
costo:
a) autoservizi suburbani;
b) autoservizi extraurbani di montagna;
c) autoservizi extraurbani di pianura.
2. Sono considerate linee suburbane quelle che consentono il
collegamento fra l'immediato circondario e il comune capoluogo o
altri comuni che costituiscono poli di gravitazione. Sono
considerate linee extraurbane di montagna quelle che si svolgono da
Pont-Saint-Martin fino a Courmayeur e comunque all'interno di tutto
il territorio della Valle d'Aosta, ad eccezione dei percorsi
autostradali e dei percorsi suburbani. Sono considerate linee di
pianura quelle che utilizzano l'autostrada o si svolgono
prevalentemente al di fuori del territorio della Valle d'Aosta.
3. Nell'eventualità di istituzione di servizi urbani, definiti
quali servizi svolgentesi interamente nell'ambito di un comune con
più di 5.000 abitanti, il costo economico standardizzato
attribuibile è pari a quello degli autoservizi suburbani.
4. La Giunta regionale nel deliberare le concessioni per i
servizi automobilistici di linea provvede a classificare ogni
servizio secondo il proprio centro di costo.
Articolo 9 - 1. I criteri ed i parametri di riferimento per la
determinazione dei costi economici standardizzati sono specificati
negli allegati A, A1, A2, A3, A4 e A5 alla presente legge. I
livelli dei costi economici standardizzati devono essere
considerati livelli dei costi ottimali obiettivi di programmazione
regionale.
2. In via transitoria, fino all'approvazione dei piano di bacino
di traffico e della conseguente riorganizzazione e nuovo assetto
concessionale dei servizi, la Giunta regionale può stabilire
coefficienti di adattamento del costo standardizzato alle
caratteristiche effettive del servizio prodotto dalle aziende,
tenuto conto delle eventuali minori percorrenze medie annue per
mezzo e per addetto accertate e riconosciute dal competente ufficio
regionale rispetto a quelle assunte a base di calcolo per la
determinazione del costo standard ottimale, nonché di maggiori
costi del personale determinati da caratteristiche di esercizio
riconosciute ed approvate dal competente ufficio regionale.
Articolo 10 - 1. Il costo economico standardizzato è aggiornato
a consuntivo con deliberazione della Giunta regionale rispetto al
1° luglio dell'anno precedente in modo globale considerando le
variazioni medie annue dei prezzi per singole componenti di costo e
del costo unitario nazionale per agente.
2. Le variazioni di cui al comma 1 nel loro valore complessivo
costituiscono vincolo ai fini della determinazione del valore da
attribuire al costo ammissibile.
Articolo 11 - 1. Il saldo dei contributi di esercizio è definito
con riferimento ai costi economici standardizzati a consuntivo ai
sensi dell'articolo 10.
2. I costi di cui al comma 1 sono considerati quali limiti
massimi non superabili rispetto al costo effettivo ammissibile
della singola azienda per l'anno di competenza.
Articolo 12 - 1. Per gli enti e le aziende esercenti il
trasporto che abbiano beneficiato di contributi regionali sugli
investimenti, nel determinare l'ammontare delle competenze in conto
esercizio di ciascun anno a norma dell'articolo 3, dovranno essere
detratte le quote di ammortamento dei predetti contributi.
2. Le detrazioni di cui al comma 1 verranno effettuate,
garantendo l'equilibrio economico del bilancio, secondo le modalità
indicate nell'allegato B alla presente legge.
Articolo 13 - 1. Dal beneficio del contributo di esercizio
vengono escluse le imprese, gli enti ed esercizi di trasporto i cui
titolari o legittimi rappresentanti o direttori responsabili:
a) non abbiano prodotto la prescritta documentazione entro i
termini indicati;
b) abbiano reso false dichiarazioni relative alle percorrenze
effettuate, ai ricavi, alle spese sostenute, al personale
impiegato, all'esercizio in genere delle linee concesse;
c) si siano resi responsabili di gravi violazioni alla
regolarità di esercizio.
2. L'esclusione dal contributo di esercizio viene deliberata
dalla Giunta regionale.
3. Prima di ogni assegnazione od erogazione di contributi, la
Regione deve effettuare gli accertamenti opportuni mediante visite,
ispezioni e controlli.
4. Allo scopo di cui al comma 3 valgono le disposizioni sulla
vigilanza e sul controllo di cui alla legge regionale 32/1982.
5. Gli accertamenti possono essere effettuati anche
successivamente all'assegnazione e all'erogazione dei contributi.
Le somme ottenute indebitamente o mediante documentazione
rivelatasi, dopo gli accertamenti, non pertinente o inesatta o
falsa, sono restituite dalle imprese, anche se relative a
contributi di esercizi trascorsi. In tal caso, la Giunta regionale
con propria deliberazione può effettuare direttamente il recupero
con conguagli sulle somme di cui le imprese sono creditrici.
Articolo 14 - 1. Ogni grave violazione alla regolarità e alla
sicurezza di esercizio, al sistema tariffario, all'inosservanza
delle prescrizioni di esercizio, all'impiego di autobus
sovvenzionati ad uso diverso dal trasporto pubblico di linea senza
le prescritte autorizzazioni, comporta una decurtazione del
contributo di esercizio di lire 1.000.000.
2. In caso di recidiva la decurtazione è elevata a lire
2.000.000.
3. Le decurtazioni di cui ai commi 1 e 2 vengono applicate dalla
Giunta regionale in sede di liquidazione del contributo di
esercizio, senza pregiudizio dei provvedimenti di esclusione di cui
all'articolo 13 e delle sanzioni amministrative di cui all'articolo
15.
4. Avverso le deliberazioni della Giunta regionale di cui
all'articolo 13 ed al presente articolo, l'impresa, l'ente od
esercizio destinatari dell'esclusione, dei recuperi e delle
decurtazioni possono produrre opposizione entro trenta giorni dalla
notifica del relativo provvedimento.
Articolo 15 - 1. Le infrazioni alle disposizioni della presente
legge sono comunque soggette alla sanzione amministrativa da lire
500.000 a lire 1.500.000, fatte salve le altre pene e sanzioni
previste dalle leggi vigenti.
2. Per l'accertamento e l'irrogazione delle sanzioni, così come
per la prevenzione, la vigilanza e il controllo, si applicano le
apposite norme della legge regionale 32/1982.
Articolo 16 - 1. Per l'applicazione della presente legge, in
conformità a quanto disposto dalla legge 10 aprile 1981, n. 151
(Legge quadro per l'ordinamento, la ristrutturazione ed il
potenziamento dei trasporti pubblici locali. Istituzione del Fondo
nazionale per il ripiano dei disavanzi di esercizio e per gli
investimenti nel settore), l'Assessorato dell'ambiente, territorio
e trasporti provvede ad effettuare e redigere studi e ricerche, a
compiere analisi comparate, a rilevare dati e assumere
documentazione, nonché a promuovere e realizzare tutte le
iniziative opportune al fine:
a) della formazione e dell'adozione nonché aggiornamento del
Piano regionale integrato dei trasporti e dei sistemi di
comunicazione e del Piano di bacino del traffico;
b) della corretta determinazione annuale dei costi economici
standardizzati, dei ricavi del traffico, delle tariffe e del
rapporto ricavi-costi;
c) dell'assunzione di provvedimenti di organizzazione e
ristrutturazione aziendale;
d) dell'adozione di idonee misure di organizzazione del
traffico.
Articolo 17 - 1. Le disposizioni della legge regionale 24 agosto
1982, n. 38 (Esercizio e gestione economico-finanziaria dei
trasporti collettivi) che si riferiscono ai servizi di trasporto
pubblico collettivo di persone con autobus sono abrogate. Rimangono
in vigore le disposizioni per quanto riguarda gli altri modi o
categorie di trasporto pubblico.
Articolo 18 - 1. Le spese derivanti dall'applicazione della
presente legge, il cui ammontare per il 1994 è pari a lire
19.700.000.000 e per gli anni 1995 e 1996 è pari a lire
20.000.000.000 ogni anno, troveranno copertura nel capitolo 67670
del bilancio di previsione della Regione per il 1994, e, per gli
anni successivi, nei corrispondenti capitoli del bilancio
pluriennale 1994/1996.
2. A decorrere dall'anno 1997 l'onere annuale sarà approvato con
legge di bilancio ai sensi dell'articolo 15 della legge regionale
27 dicembre 1989, n. 90 (Norme in materia di contabilità generale
della Regione Autonoma Valle d'Aosta).
Articolo 19 - 1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegati
(...omissis...)
Presidente -
La parola per l'illustrazione al
Consigliere Piccolo.
Piccolo (ADP-PRI-Ind) -
Questo testo era stato
studiato da me e dal Consigliere Borre, che ringrazio per la
collaborazione. Do pertanto per letta la relazione che viene
distribuita ai colleghi consiglieri e vorrei soltanto evidenziare
che, nel nuovo testo redatto dalla IV Commissione che recepisce i
vari emendamenti, all'articolo 3 punto b) la parola "traffici" si
deve correggere con "traffico".
Presidente -
La parola al Consigliere Collé.
Collé (PpVA) -
La presentazione di questo disegno
di legge, in pendenza di un'inchiesta amministrativa regionale da
parte di un'apposita Commissione e di un'inchiesta da parte della
magistratura proprio in materia di contributi di esercizio agli
autobus, desta notevoli perplessità e timori. Ci riferiamo, in
particolare, all'affermazione di fondo fatta dai relatori
sull'urgenza di questa proposta.
Si dice:
"la precedente legge regionale n. 38 del 1982
richiedeva una profonda revisione in considerazione dei mutamenti
intervenuti nel corso degli anni '80 nella disciplina del
settore".
E ancora:
"a partire dalla seconda metà degli anni
'80 la Regione Valle d'Aosta non ha più usufruito dei finanziamenti
del fondo nazionale dei trasporti; pertanto occorre modificare i
punti di riferimento della legge regionale".
Quest'affermazione
non è, secondo noi, corretta. Innanzitutto non è vero che la Valle
d'Aosta sia stata esclusa dai fondi statali a partire dalla seconda
metà degli anni '80 bensì, come le altre regioni a statuto
speciale, a partire dal 1990, con la legge finanziaria di
quell'anno.
In secondo luogo, non è vero che a causa di detta esclusione la
Valle d'Aosta debba procedere ad una profonda revisione della legge
regionale n. 38 che si rifà esattamente ai principi della legge
dello Stato istitutiva dei contributi di esercizio dei trasporti
pubblici, cioè la n. 151 del 10 aprile 1981.
La legge finanziaria del 1990, nell'escludere le regioni a
statuto speciale dai fondi statali stabilisce che, ancorché i fondi
diventino regionali, restino comunque fermi - per le medesime
regioni a statuto speciale - i principi di cui alla legge statale
n. 151.
Le regioni a statuto speciale impugnarono subito detta norma
dinanzi alla Corte Costituzionale per rivendicare la loro autonoma
competenza normativa, visto che i fondi per i trasporti diventavano
regionali. La Corte Costituzionale, con sentenza n. 381 del 12
luglio 1990 ha confermato la validità della norma impugnata e ha
stabilito che le regioni a statuto speciale devono attenersi agli
stessi principi fissati dallo Stato in materia come sopra
ricordato.
Non corrisponderebbero quindi alla realtà le affermazioni
dell'Assessore Riccarand e dei relatori; che, cioè, si debbano
modificare i punti di riferimento della legge regionale n. 38 del
1982, costruita esattamente sulla legge n. 151 del 1981.
É vero esattamente il contrario, come ha affermato la Corte
Costituzionale, e allora ci chiediamo come si faccia a proporre di
modificare, come detto nelle relazioni, con una profonda revisione
quei principi a cui ci si deve ancora attenere.
A questo punto sorgono spontanee delle domande alle quali noi
pretendiamo una risposta chiara, senza sotterfugi, senza celarsi
dietro la giustificazione che questa è una legge tecnica.
Chiediamo, e ci auguriamo, che questa proposta torni alle
Commissioni per un esame collegiale molto più approfondito per poi
avere delle risposte precise, perché sono stati effettuati dei veri
e propri stravolgimenti rispetto alla legge regionale
 n. 38 del 1982.
Invitiamo l'Assessore Riccarand e la Giunta a prendere in
considerazione l'opportunità di portare nuovamente questa legge in
Commissione. Il gruppo dei Popolari per la Valle d'Aosta e quello
della Lega Nord hanno preparato una ventina di domande, di una
certa rilevanza, e credono che queste domande portino ad un
ulteriore momento di riflessione e che il disegno di legge venga
ridiscusso in Commissione.
Presidente -
La parola all'Assessore
dell'ambiente, territorio e trasporti, Riccarand.
Riccarand (VA) -
Io credo che questo disegno di
legge abbia fatto un iter estremamente regolare, senza nessuna
forzatura, mettendo le Commissioni in grado di esprimersi rispetto
ai contenuti di questo disegno di legge e credo che a tutte le
domande che sono state poste sia stata data risposta; se ce ne sono
delle altre, siamo qui per dare delle risposte, e non credo sia
opportuno fare un discorso di rinvio perché effettivamente questo
provvedimento è urgente.
Sappiamo che questo settore, compreso anche quello dei
contributi in conto esercizio per le autolinee, è un settore che ha
attraversato e attraversa delle difficoltà, proprio per quanto
riguarda la possibilità di gestire correttamente le normative. Lo
scopo di questo disegno di legge è d'introdurre una normativa che
sia chiara, facilmente applicabile, e che permetta una gestione
corretta di questo settore che comporta delle risorse importanti da
parte della Regione.
Credo quindi che sia nell'interesse del Consiglio regionale e di
tutto il settore del trasporto pubblico locale riuscire a
disciplinare il settore. Teniamo presente che, in assenza di questa
legge, la Regione avrebbe grosse difficoltà a poter andare avanti
nell'erogazione dei contributi in conto esercizio alle autolinee:
cosa che comporterebbe il blocco del settore e la disattivazione di
un servizio di trasporto pubblico.
In questi mesi la Giunta regionale, anche assumendosi delle
responsabilità di un certo rilievo, è andata avanti con una certa
politica per non interrompere il servizio; ci siamo assunti
l'impegno di arrivare in tempi brevi ad una nuova normativa che
permetta di regolamentare in modo più preciso tutto quanto il
settore. Ora siamo arrivati in Consiglio: se ci sono elementi da
chiarire, li chiariamo, ma non ritengo opportuno un rinvio.
Presidente -
O la proposta di rinvio viene
ritirata o devo metterla in votazione, questa è la prassi da
seguire.
Passiamo dunque alla votazione della proposta di rinvio.
Presenti: 30
Votanti: 30
Favorevoli: 7
Contrari: 23
Il Consiglio non approva
Presidente -
La discussione generale è aperta. La
parola al Consigliere Collé.
Collé (PpVA) -
Darò lettura di queste domande
preparate dal gruppo dei Popolari per la Valle d'Aosta e dalla Lega
Nord.
Tutte le leggi dello Stato, dalla n. 151 del 1981 alla legge 5
maggio 1989 n. 160 e la legge regionale di disciplina dei
trasporti, la n. 32 del 1982, stabiliscono che i contributi di
esercizio devono essere concessi sulla base di piani, in
particolare il Piano di bacino di traffico. Come mai nel disegno di
legge sono stati cancellati tutti i riferimenti al Piano di bacino
di traffico?
La legge n. 38, articolo 1 e seguenti, stabiliva che la
concessione dei contributi doveva essere fatta sulla base del Piano
di bacino di traffico. Perché allora sono stati cancellati
l'articolo 1 e i seguenti?
La Giunta regionale ha dato incarico di predisporre il Piano di
bacino di traffico. Come mai allora ora viene abolito dalla legge
dei contributi di esercizio?
Vero è che la Giunta regionale continua a dare alle imprese
concessionarie i contributi di esercizio in acconto come avveniva
negli anni passati, per cui non c'è interruzione di servizio;
allora, perché non si poteva attendere la presentazione del Piano
prima di modificare la legge?
La Regione dà in concessione ogni singolo servizio, non le reti
di servizio, e allora perché all'articolo 3 del disegno di legge è
detto che i contributi vengono calcolati per reti di servizio?
Cosa vuol dire rete di servizio? Si faccia un esempio.
La linea Pont-Saint-Martin/Gressoney-La-Trinité è una linea data
in concessione come singola; ora bisogna calcolare i contributi
come se fosse una rete, ma a quale rete appartiene? Cosa si
nasconde dietro questo nuovo emendamento dell'Assessore
Riccarand?
Che cosa vuol dire alla lettera a) del comma 1 dell'articolo 3
la frase
"...tenuto conto della qualità..."
? Qualità di che
cosa? Della gestione aziendale? E in che cosa si qualifica una
gestione? Oppure si tratta di qualità della rete di servizi o
dell'ambiente? La legge n. 38 stabilisce che i ricavi dei traffici
derivino dalle tariffe stabilite dalla Giunta, sentito il parere
del Comitato regionale per i trasporti collettivi, delle comunità
montane e dei comuni interessati. Come mai ora alla lettera b) del
1° comma dell'articolo 3 le tariffe vengono applicate dalla Giunta
senza sentire nessuno? É questa la nuova volontà di partecipazione
della Giunta? É questo il rispetto dell'autonomia comunale? Alla
lettera b) del comma 1 dell'articolo 3 è detto che i ricavi devono
essere pari all'aliquota minima fissata a livello nazionale per
aree geograficamente omogenee. Perché allora è stato cancellato chi
deve fissare l'aliquota? La legge n. 38, all'articolo 4, indicava
il decreto del Ministero dei trasporti. Chi lo sostituisce ora e
perché è stato cancellato? E qual è attualmente l'aliquota minima
fissata? Questo non è scritto da nessuna parte.
Quando un servizio di trasporto è dato in concessione significa
che è socialmente utile per tutto il tempo della concessione e non
sopprimibile; dunque tutti i servizi in concessione sono
socialmente utili e insopprimibili fintanto che sono esercitati.
Come farà la Giunta a ripianare totalmente i disavanzi agli uni e
non agli altri? Siccome non c'è il Piano di bacino e il Consiglio
non si è ancora pronunciato sui servizi da concedere e da
sopprimere, quali saranno quelli considerati ripianabili ai sensi
di questo comma e quali no? I servizi di navetta previsti al comma
5 dell'articolo 3 non sono indicati dalla legge regionale n. 32 di
disciplina dei trasporti. Siccome sono dei servizi che vengono dati
in appalto perché sono dei servizi di noleggio, possono avere i
contributi di esercizio?
All'articolo 4 si stabilisce che la domanda per avere i
contributi si deve presentare entro il 31 gennaio. Finora nella
legge n. 38 era stabilito che la domanda doveva essere presentata
entro il 10 di ottobre e questo per consentire di conoscere
l'ammontare delle esigenze finanziarie da proporre nel bilancio
regionale. Presentando la domanda il 31 gennaio questo non sarà più
possibile, e allora come ovviare a questo problema?
La legge 15 dicembre 1990 n. 385, all'articolo 4, modifica il
sistema di corresponsione dei contributi di esercizio da parte
della Regione. Con questa legge viene abrogato il secondo comma
dell'articolo 6 della legge 10 aprile 1981 che dice che
l'erogazione dei contributi avviene in via preventiva, sulla base
delle percorrenze autorizzate ed effettuate nell'anno precedente,
con successivo conguaglio, in base alle percorrenze effettuate
nell'anno a cui si riferiscono i contributi stessi. Questa
disposizione, invece di essere abrogata, viene riproposta tale e
quale nel comma 3 dell'articolo 4 del disegno di legge. Come
giustifica la cosa l'Assessore? La ritiene ancora compatibile?
L'abrogazione di questa disposizione non fa saltare tutta la
struttura del disegno di legge?
La divisione degli autoservizi prevista dal comma 1
dell'articolo 8 è compatibile con la disposizione generale
dell'articolo 11 "Classificazione dei servizi". La legge regionale
che disciplina il settore, la n. 32, dispone:
"nessuna
distinzione viene operata tra linee interurbane o extraurbane,
suburbane ed urbane".
Che cosa si intende per linee che si
svolgono prevalentemente al di fuori del territorio della Valle
d'Aosta? Quali sono queste linee? Secondo la legge le linee che si
svolgono prevalentemente fuori dalla regione appartengono alla
competenza, anche contributiva, della regione dove si svolge in
prevalenza il percorso. Adesso introduciamo forse un nuovo concetto
contributivo?
Secondo il comma 3 dell'articolo 8 i servizi urbani di Aosta
hanno un costo pari alle linee suburbane e nella tabella dei costi
allegata è stabilito il costo per l'impiego di un autobus avente 55
posti; ma gli autobus che vengono impiegati ad Aosta hanno tutti 55
posti? Perché altrimenti considerare il costo di 55 posti? Con il
comma 2 dell'articolo 9 si introduce, fino all'approvazione del
Piano di bacino di traffico, un regime particolare e anche per i
servizi socialmente utili si stabiliscono coefficienti di
adattamento che riducono la differenza tra costi e ricavi a
vantaggio dell'impresa. Ma tutto ciò è compatibile con la
disciplina del settore?
Quali sono e dove sono indicati nella legge questi coefficienti
di adattamento previsti dal comma 2 dell'articolo 9? Risulta
all'Assessore che, se viene mantenuto il comma 2 dell'articolo 12 -
i cui conti tra il 1982 ed oggi non sono stati ancora definiti - le
imprese avrebbero un riconoscimento sui contributi di esercizio di
oltre 10 miliardi? Noi possiamo anche non essere contrari, ma
vogliamo esserlo a ragion veduta, con una norma chiara, rafforzata
da esempi concreti relativi alla gestione 1982-1993 e non a quelli
forniti dalla tabella b).
L'articolo 10 del disegno di legge stabilisce che il costo
economico standardizzato venga aggiornato a consuntivo. Con questo
sistema che senso ha imporre un obiettivo di costo da rispettare se
poi viene calcolato un consuntivo in modo globale che riporta il
tutto ad una sorta di ripiano a piè di lista? Se il costo
standardizzato dev'essere controllato ai fini dei contributi a
consuntivo, e cioè in modo reale, si può fare tutto a consuntivo;
ma allora che cosa significa costo economico standardizzato se poi
invece deve essere reale a consuntivo?
Con l'articolo 17 viene abrogata la legge n. 38 per gli
autoservizi, il che significa che d'ora innanzi non la si deve più
applicare; ma come verrà calcolato il conguaglio? Come verranno
definiti i conti del decennio 1982-1993 ancora in sospeso
relativamente ai contributi di esercizio? Con questa nuova legge o
con la vecchia legge che viene abrogata? In un caso o nell'altro,
poiché i conti non sono stati ancora definiti, bisogna che la nuova
legge lo disponga chiaramente perché i calcoli e le tabelle sono
diversi.
Le tabelle allegate a due, a tre e a quattro stabiliscono che
per ogni chilometro effettuato da un autobus venga riconosciuto un
costo di base che equivale a lire 3.981 per gli autobus che vanno a
Pont-Saint-Martin, lire 5.092 per gli autobus che si muovono in
Valle e lire 5.763 per gli autobus urbani e suburbani di Aosta.
Confrontati con la tabella allegata alla legge n. 38, questi dati
sono oltre il doppio. Le altre regioni, a partire dal Piemonte,
quali importi riconoscono? Anche in Piemonte ci sono i servizi di
montagna, di città e di pianura; vorremmo conoscerli per avere un
quadro di riferimento.
Le tabelle dei costi vengono aggiornate ogni anno dalla Giunta
regionale; lo dispone l'articolo 10, primo comma, del disegno di
legge. Ora noi le approviamo con legge e non dovrebbero allora
sempre essere approvate con legge anche le variazioni? La n. 38 che
si vuole abrogare dispone che tutte le tabelle allegate debbano
essere modificate ed aggiornate per legge. Desidereremmo conoscere
quanti e quali sono i servizi in concessione che fruiranno della
legge e a quali centri di costo vengono assegnati.
C'è solo da aggiungere che in IV Commissione si era già discusso
di questo disegno di legge; abbiamo voluto approfondire la cosa
perché la ritenevamo estremamente importante, e quindi aspettiamo
le risposte da parte dell'Assessore.
Presidente -
La parola al Consigliere Tibaldi.
Tibaldi (LN) -
Nel suo intervento il Consigliere
Collé ha espresso in maniera analitica e approfondita una serie di
osservazioni che abbiamo fatto in comune, alle quali chiediamo una
risposta all'Assessore e alle quali vorrei aggiungere altre
considerazioni di carattere più generale.
Innanzitutto questa legge non incentiva l'aumento della
produttività del settore; è vero che si parla di servizio
collettivo, ma non per questo bisogna dimenticare i concetti di
produttività e di economicità che sono comunque sempre importanti
alla base di una efficiente gestione della cosa pubblica e, quindi,
anche del servizio pubblico qui considerato. D'altronde la Regione
contribuisce generosamente per il mantenimento di questi servizi,
non solamente con contributi per gli investimenti, ma anche con
contributi per l'esercizio, come elenca questo disegno di legge che
oggi siamo chiamati ad analizzare.
Un'osservazione che ho già sollevato in Commissione e alla quale
è stata data una risposta insufficiente è quella che non è stata
convocata la Commissione prevista per i trasporti di linea.
L'Assessore allora mi disse che era stato convocato un gruppo di
gestori privati che curano il servizio sul territorio, ma mi sembra
scorretto scavalcare un organo che è stato istituito all'inizio di
questa legislatura e che deve essere considerato, specie quando si
opera per interventi programmatici di così ampio respiro come per
questo disegno di legge.
Sono stati chiamati solo i gestori di settore, quasi come per
indicare che sono stati concordati tra la Regione, l'Assessorato e
costoro una serie di criteri e di parametri che poi sono diventati
la base, la struttura di questa legge.
Sul costo economico standardizzato già Collé ha fatto alcune
osservazioni specifiche. Questo costo economico standardizzato si
regge su di un principio allucinante: i ricavi devono coprire
almeno il 30 percento dei costi. É un principio, questo, che
dovrebbe indurre a delle riflessioni perché, se vogliamo
effettivamente prodigarci in un cambiamento del sistema, dobbiamo
anche tenere sotto controllo queste spese pubbliche, che sono
sempre e comunque elevate, e che portano, se non controllate
adeguatamente, ad un dispendio e ad uno sperpero di denaro pubblico
con una inefficienza di servizi aggiunta a quella mancata
produttività di cui dicevo in principio.
In particolare, è importante, secondo me, tenere conto del
contenuto politico stabilito nel comma 3 dell'articolo 3 dove si
parla di servizi socialmente utili e si prevede un ulteriore
contributo, nel caso che il parametro del 30 percento dei costi non
fosse coperto dai ricavi. In questo caso, questo tetto, che è già
decisamente generoso a favore degli operatori del settore, potrebbe
essere sfondato ad ulteriore loro vantaggio. Ma quali sono questi
servizi socialmente utili, con quali criteri vengono scelti, quali
sono queste linee e quali sono i gestori che saranno titolari di
questi servizi?
I servizi socialmente utili dovrebbero essere stabiliti nel
Piano di bacino di traffico che è un atto successivo mentre,
secondo una certa logica, dovrebbe essere un atto precedente a
questo disegno di legge. Il Piano del bacino di traffico, il cui
varo è previsto solamente nell'ottobre del 1994, è un atto
conseguenziale e quindi c'è una certa illogicità nella procedura,
nel senso che prima si stabilisce quanto possiamo impegnare come
ente pubblico a favore di questo tipo di servizio, poi veniamo a
catalogare i servizi e, più servizi socialmente utili riusciamo a
far rientrare in questa categoria, più riusciamo ad agevolare
determinati operatori.
Tenete presente che, come già prima ha anticipato il collega,
c'è anche una precisa inchiesta giudiziaria in corso che riguarda
questa erogazione di contributi, che sono stati elargiti con una
certa faciloneria e che hanno provocato determinate conseguenze
spiacevoli anche per delle componenti di questo consesso. Inoltre,
si parla anche di servizi sperimentali nell'articolo 3, comma 5.
Anche qui la definizione mi sembra abbastanza generica e, anche qui
quindi, si rimanda tutto ad una pianificazione che è successiva e
per questa ragione illogica ed infondata rispetto allo spirito di
questa legge regionale che oggi siamo chiamati ad analizzare.
Queste osservazioni sono ovviamente integrative a quanto già ha
delineato ed espresso in maniera approfondita il Consigliere Collé
e sulle quali mi piacerebbe sentire una risposta un po' più
concreta e realistica da parte dell'Assessore competente.
Presidente -
Se nessun altro Consigliere chiede la
parola chiudo la discussione generale.
La parola
all'Assessore dell'ambiente, territorio e trasporti, Riccarand.
Riccarand (VA) -
Sono un po' incuriosito da tutte
queste osservazioni e mi piacerebbe capire chi ne è il padre,
perché dimostrano sicuramente una conoscenza approfondita della
normativa, ma manifestano anche uno stato confusionale di notevole
rilevanza. Io credo comunque che il dato di fondo sia questo: il
settore del trasporto pubblico locale in Valle richiede un profondo
riordine in tutti i suoi aspetti e quello che discutiamo oggi è il
primo di una serie di provvedimenti che la Giunta regionale intende
apportare per riordinare pienamente questo settore.
I provvedimenti successivi li annuncio: sono un disegno di legge
di revisione della normativa sui contributi di investimento, dove
abbiamo dei problemi analoghi a quelli sui contributi in conto
esercizio, una revisione della legge n. 32 del 1982 che è la
disciplina generale sui trasporti e il Piano di bacino di traffico.
Con queste tre leggi e il Piano di bacino di traffico, tutti
provvedimenti che siamo in grado di presentare in Consiglio entro
quest'anno, noi possiamo arrivare ad un riordino completo del
settore trasporto pubblico su autobus in Valle d'Aosta, un settore
che assorbe risorse regionali per oltre 20 miliardi di lire
all'anno e che quindi ha un risvolto finanziario e sociale di
notevole rilevanza.
Senza entrare negli altri settori di cui parleremo man mano, ma
rimanendo al discorso del contributo in conto esercizio e alle
osservazioni che sono state fatte, io credo che in primo luogo vada
precisato questo: si è espressa perplessità perché, in presenza di
inchieste amministrative e penali in corso, si mette mano a
provvedimenti di legge senza aspettare.
Io direi che è giusto il contrario: se noi fossimo rimasti
inerti di fronte alla situazione che abbiamo verificato, che è una
situazione di diffusa irregolarità, evidentemente ci saremmo resi
responsabili di un non intervento notevolmente grave mentre invece,
proprio perché la volontà è di riportare chiarezza nel settore del
trasporto pubblico locale, si è ritenuto importante ed urgente
intervenire con un disegno di legge che è un provvedimento che ha
dei risvolti tecnici anche complessi; non si scrive in 15 giorni,
ma richiede una elaborazione approfondita, dei calcoli, dei
confronti ed abbiamo cercato di farlo nel più breve tempo
possibile. Il disegno di legge che oggi presentiamo non sarà il
massimo, ma sicuramente è un provvedimento che, se riuscirà ad
essere approvato e vistato, permetterà di riordinare bene il
settore in questa fase di transizione.
Io voglio anche dire che l'inchiesta penale in corso non
riguarda i contributi in conto esercizio ma i contributi in conto
investimento; nonostante questo, la Giunta regionale, proprio
perché anche nel settore dei contributi in conto esercizio c'è un
disordine amministrativo, ha deciso di fare una commissione di
verifica, di indagine a livello amministrativo, proprio per portare
ordine nei conti fra il 1982 e il 1993.
Rispetto alle altre osservazioni che sono state fatte, io posso
dire questo: non abbiamo sentito il Comitato regionale dei
trasporti collettivi perché non è un obbligo sentirlo rispetto ad
un disegno di legge e poi perché non era neanche opportuno farlo,
visto che questo Comitato che fra l'altro per 10 anni non è mai
stato convocato e che abbiamo attivato adesso per fare le
concessioni, ha competenza essenzialmente sulle concessioni, sul
discorso della programmazione, sul discorso del Piano di bacino di
traffico, ma non può essere tirato in ballo per dei provvedimenti
legislativi che richiedono un tipo di consultazione diversa.
Inoltre, anche questo Comitato in sede di ridisciplina del settore
della legge quadro dovrà essere rivisto perché è un Comitato
pletorico di circa 30 persone, molto difficile da riunire e da
rendere operativo. In questa sede, noi abbiamo coinvolto tutti i
soggetti che erano direttamente interessati, avviando un confronto
che è stato approfondito e che ha permesso di verificare in sede
tecnica il provvedimento di legge; quindi la concertazione c'è
stata senza passare attraverso uno strumento che non doveva essere
attivato.
Per quanto riguarda l'osservazione fatta da Tibaldi sul metodo
di calcolo del costo standardizzato che si baserebbe su un
principio allucinante, il costo standardizzato è il costo
standardizzato, non si basa mica sul 30 percento dei ricavi: il
costo standardizzato si calcola per ogni servizio. I ricavi entrano
in ballo per i contributi ma non per il costo standardizzato,
proprio per evitare il piè di lista perché qui si calcola quanto
può venire a costare in teoria quel servizio e sulla base di questo
costo standardizzato si calcola il contributo. Si prende il costo
standardizzato, si detraggono gli ammortamenti che derivano dai
contributi regionali sugli investimenti, si detraggono i contributi
derivanti da sgravi fiscali, buoni carburante, eccetera, si
detraggono i ricavi, e qui c'è il 30 percento e abbiamo il
contributo che dobbiamo dare per mantenere in funzione delle linee
che rappresentano un servizio pubblico.
Per quanto riguarda queste 23 osservazioni, devo dire che alcune
sono un pochino temerarie. Il Piano del bacino di traffico previsto
dalla legge del 1982 non è stato fatto e con quella scusa noi
abbiamo conti aperti di 12 anni, quella è solo una scusa per non
andare a mettere in ordine le cifre. Noi invece il Piano del bacino
di traffico non lo proclamiamo e poi non lo facciamo ma questa
Giunta è in grado, ad ottobre, di presentare la proposta al
Consiglio sul Piano del bacino di traffico che ci dirà quali sono
le linee che riteniamo di interesse regionale da sovvenzionare.
Qui si tratta di mettere ordine nei conti, prescindendo dal
Piano del bacino di traffico che non c'è, ma la legge stessa
prevede che, in assenza del Piano del bacino di traffico, i servizi
funzionino lo stesso, sulla base di concessioni provvisorie che
vengono deliberate dalla Giunta alla fine di ogni anno. Il
meccanismo è semplice: perché si dice 31 gennaio e non più ottobre
o novembre? Perché a ottobre non sapremo quali saranno le linee in
concessione l'anno successivo perché la Giunta solo a fine anno,
sulla base delle domande presentate alla fine di novembre, delibera
sulle concessioni, poi a gennaio si presenta la domanda per i
contributi, a febbraio la Giunta dice quali sono i contributi da
concedere. Quindi il discorso è molto chiaro, mentre la precedente
legge era ingestibile e i risultati li abbiamo visti, quindi non
c'entra nulla il Piano del bacino di traffico. Il Piano del bacino
di traffico si sta facendo, sarà discusso in tutte le sedi, ma non
in questa.
La rete di servizi è un concetto più logico e moderno per
organizzare il servizio di trasporto pubblico locale. Non esiste
più il concetto della linea, ma esiste il concetto delle linee che
fanno una rete, altrimenti ogni linea va per conto suo; quindi nel
Piano del bacino di traffico la Valle d'Aosta sarà divisa in reti:
ci sarà la rete dell'alta Valle, del centro Valle, della media
Valle e della bassa Valle. Ognuna di queste, se si riuscirà ad
avere un consorzio unico di tutte le società, gestirà tutto, oppure
si andrà a degli appalti per la gestione rete per rete.
Per quanto concerne il punto sul Comitato regionale del
trasporto collettivo, è già stato..., al punto 7 lo si tira in
ballo, ma l'osservazione è impropria. Si dice che la Giunta
stabilisce le tariffe ma non cambia la normativa precedente: è
chiaro che la Giunta prima di fare i provvedimenti sulle tariffe
andrà a sentire il Comitato per i trasporti collettivi, ma questo è
previsto dalla legge n. 32, anche se non è mai stato applicato. Per
quanto concerne l'aliquota del 30 percento, non capisco perché
debba essere fissata con decreto del Ministro dei trasporti, non è
necessario!
Al punto 9, dove si parla di piè di lista, ho già risposto
prima: non esiste il concetto di piè di lista perché esiste il
costo standardizzato che è calcolato su precisi parametri. Piè di
lista significherebbe che alla fine dell'anno la società SAVDA ci
presenta l'elenco di quello che ha speso e noi paghiamo; non è
così, c'è un costo calcolato a priori oltre il quale non si va.
Punto 10, non capisco perché i servizi navetta sono dati in appalto
perché sono servizi navetta, ma navetta vuol dire solo che un
servizio va avanti e indietro sullo stesso percorso, non si capisce
perché non debba essere gestito in concessione.
Punto 11, la domanda si deve presentare entro il 31 gennaio,
perché noi le concessioni provvisorie le deliberiamo a dicembre e
allora, sulla base di queste concessioni, abbiamo autorizzato la
SAVDA a gestire 15 linee e 2 milioni di km., loro ci presenteranno
domanda per avere un contributo su 2 milioni di km. a gennaio;
inoltre a gennaio ci presentano anche la documentazione dell'anno
precedente per cui noi siamo in grado, in fase di acconto, di
vedere come è andato l'anno precedente.
Costo del punto 12, il fatto che c'è un contributo in via
preventiva e poi un saldo: io credo che sia funzionale, nel senso
che noi non possiamo far viaggiare i bus tutto l'anno e aspettare
il saldo per pagare; noi facciamo un calcolo in via preventiva, su
di esso diamo degli acconti e poi facciamo un saldo sulla base
delle percorrenze autorizzate. La distinzione fra linee
interurbane, extraurbane, suburbane e urbane va fatta perché non
c'è lo stesso costo su una linea di montagna, di pianura o di città
perché vi sono dei costi differenti, e questa è una classificazione
normale che viene fatta anche in Piemonte.
Per quanto riguarda la classificazione delle linee - quali sono
le linee che consideriamo di montagna o di pianura - è chiaro che
va definito nella concessione a quale centro di costo fa capo. Poi
ci sono alcune osservazioni sulle dimensioni di bus, i coefficienti
di adattamento, eccetera. Vengo al punto 18: il calcolo dal 1982 al
1993 deve essere calcolato, bisogna calcolare il costo
standardizzato dal 1982 a oggi perché il costo della legge era del
1982 per cui va ricalcolato, anno dopo anno, quali sono stati i km.
realmente percorsi dalle linee.
L'abrogazione della legge n. 38: se avete fatto attenzione
all'articolo 17, non viene abrogata del tutto la legge, viene
abrogata la normativa che si riferisce agli autobus, ma è mantenuta
in vigore la legge per altre modalità di trasporto, ad esempio per
quanto riguarda i contributi sulla funivia Aosta-Pila ed è chiaro
che il pregresso va valutato sulla base della vecchia legge, questa
si applica dal momento in cui entra in vigore in avanti.
Punto 21, i confronti tra le tabelle: è chiaro che erano tabelle
del 1982; noi siamo nel 1993 per le tabelle allegate e i costi sono
diversi e poi lo scomputo a costo standardizzato sulle quote di
ammortamento degli investimenti e sulle quote dei buoni carburante
abbasserà i costi previsti.
Punto 22: le tabelle dei costi vengono aggiornate ogni anno, non
dovrebbero essere approvate sempre con legge; ma se noi, ogni anno,
dobbiamo fare una legge per approvare il costo standardizzato
diventa una cosa assurda. Una volta stabiliti i parametri, riguarda
gli uffici che fanno i calcoli. Se il carburante costa 1000 e
l'anno dopo 1100 bisognerà fare i calcoli con quei dati, quindi
sulla base dei parametri che sono fissati ma non possiamo ogni anno
ricalcolare con legge. Purtroppo nella legge
 n. 38 c'era qualcosa di simile: infatti, dal 1982 in poi, leggi
non ne sono state fatte e i calcoli sono rimasti all'aria.
Quanti e quali sono i servizi in concessione che usufruiranno
della legge e a quali centri di costo verranno assegnati? I servizi
in concessione sono indicati in una delibera della Giunta del
dicembre del 1993, proprio perché c'era una situazione non molto
chiara abbiamo elencato per ogni società quali erano le linee in
concessione. Posso fornire la delibera ai consiglieri che la
richiederanno.
Io credo che, al di là delle osservazioni che ho fatto in questa
sede ai Consiglieri Collé, Tibaldi e agli altri, ci sia la piena
disponibilità anche in commissione di riprendere tutti i punti per
chiarire perché non si vuole nascondere nulla ma si vuole dare
chiarezza a tutti gli aspetti per gestire bene un settore
importante della nostra Regione. Quindi c'è la volontà di
riprendere punto per punto e di chiarire tutti gli aspetti.
Presidente -
Si passa all'esame dell'articolato,
ricordo che si discute sul nuovo testo predisposto dalla IV
Commissione. La parola al Consigliere
Marguerettaz.
Marguerettaz (PpVA) -
Noi ci asterremo dal votare
questa legge, anche perché, a volte, delle domande che abbiamo
elencato, se va dato atto all'Assessore dello sforzo, c'è stata una
risposta approssimativa che, come l'Assessore stesso ha detto,
necessiterebbe di un approfondimento in commissione. Era quello che
noi chiedevamo, anche perché al fondo di tutto rimane il fatto che,
pur capendo l'urgenza di normare un settore così delicato che per
il decennio 1982-1993 ha creato una situazione che deve essere
sanata, la cosa principale rimane il Piano del bacino di traffico e
ora la perplessità di fondo è questa.
Preso atto che l'Assessore ha detto che ad ottobre si dovrà
discutere il Piano, questa legge lascia tutta una serie di
questioni aperte che rinviano necessariamente al Piano di traffico.
Questa urgenza non è fondata anche perché, ripeto, a ottobre ci
sarà il Piano, non è fondata perché non è una legge perfetta;
l'Assessore stesso ha detto che non è il massimo. Noi ci siamo resi
conto di questo e siamo convinti che se questa legge fosse stata
adottata non solo in concomitanza, ma anche a posteriori, noi
avremmo avuto un disegno più chiaro della linea che vuole
perseguire la Giunta. Oggi questa linea non ci appare chiara e ci
asterremo.
Presidente -
La parola al Consigliere
Chiarello.
Chiarello (RC) -
Prima ho votato a favore della
richiesta della minoranza perché ritenevo utile una discussione in
commissione. Ho capito che c'è urgenza e che la legge va a mettere
dei paletti, non è il massimo, ma con una previsione della legge
sul bacino di traffico io penso che una legge che modifichi le
leggi precedenti sia indispensabile. Per questo voterò a favore
della legge.
Presidente -
Passiamo alla votazione dell'articolo
1.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Passiamo alla votazione dell'articolo
2.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Passiamo alla votazione dell'articolo
3.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Passiamo alla votazione dell'articolo
4.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 5.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 6.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 7.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 8.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 9.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 10.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 11.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 12.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 13.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 14.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 15.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 16.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 17.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 18.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo l'articolo 19.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Votiamo ora gli allegati A1, A2, A3,
A4, A5 e l'allegato B.
Presenti: 31
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Presidente -
Se non ci sono dichiarazioni di voto
votiamo il disegno di legge nel suo complesso.
Presenti: 32
Votanti: 26
Favorevoli: 26
Astenuti: 5 (Marguerettaz, Bavastro, Linty, Tibaldi e Viérin
M.)
Il Consiglio approva
