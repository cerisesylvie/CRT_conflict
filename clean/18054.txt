Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 1147 del 10 febbraio 2000 - Resoconto
OGGETTO N. 1147/XI Iniziative per la rapida approvazione del
testo di legge sulla fecondazione medicalmente assistita.
(Approvazione di mozione)
Mozione Richiamato il testo di legge sulla fecondazione
medicalmente assistita approvato dalla Camera il 26 maggio
1999;
Atteso che tale legge doveva passare al vaglio del Senato il 10
gennaio c.a. e che invece è ancora ferma alla discussione della
Commissione;
Sottolineata la presenza in Italia di 30 centri pubblici per la
sterilità e di 333 centri privati, dato significativo sulla portata
della domanda nella materia;
Evidenziato che anche in Valle d’Aosta si è
programmato un centro di sterilità di II° livello che prevede tutte
le tecniche di fecondazione assistita;
Il Consiglio regionale
Esprime
forte preoccupazione per l’attuale mancanza di
regolamentazione in una materia che comporta evidenti e numerosi
aspetti etici;
Condivide
l’atteggiamento tenuto dal Parlamentare
valdostano nella votazione del testo approvato alla Camera;
Auspica
che il testo licenziato giunga al più presto al dibattito in
aula del Senato;
Invita
il Senatore valdostano ad adoperarsi affinché il testo unificato
n. 4048 in materia di procreazione assistita venga celermente
approvato.
F.to: Marguerettaz - Lanièce - Comé - Viérin M. - Collé
Président
La parole au Conseiller Marguerettaz.
Marguerettaz (Aut) Vorrei innanzitutto dire la motivazione che
ci ha portati a presentare questa mozione.
La prima motivazione nasce dall'aver appreso attraverso
l'informazione locale che anche nella nostra regione è in programma
un centro di sterilità di secondo livello, che prevederà la
possibilità di accedere a tutte le tecniche di fecondazione
assistita. Quindi anche nella nostra regione le necessità delle
famiglie potranno essere risolte con questo sistema.
È un argomento molto ampio. La presenza in Italia di circa 30
centri pubblici e di circa 300 centri privati che possono praticare
questa fecondazione sta a dimostrare la richiesta, anche se il
termine non è dei più felici, che vi è per tale servizio.
Partendo da questa notizia che abbiamo appreso, abbiamo
approfondito un po' l'argomento e ci siamo immediatamente accorti
come un argomento di questo genere si inserisca in un campo molto,
ma molto delicato, che presenta un evidente limite: ad oggi, nel
nostro Paese, non vi è nessuna legge che regolamenti l'applicazione
della fecondazione medicalmente assistita.
Che un argomento quale è questo susciti una serie notevole di
problemi riguardanti in modo particolare l'aspetto etico, credo
appaia a tutti evidente, ma mi permetto qui di ricordarli, seppure
brevemente, per qualche collega che non ha una conoscenza molto
approfondita dell'argomento.
Qui si pongono due ordini di problemi di fronte a questa
materia; da una parte vi è la tutela degli embrioni, dall'altra
parte la tutela dei nascituri.
Per quanto riguarda gli embrioni bisogna fare una riflessione
perché sappiamo che essi possono essere oggetto di sperimentazioni
mediche, così come sappiamo che in una fecondazione assistita non
regolamentata si possono produrre un numero eccessivo di embrioni e
quelli che non sono risultati utili alla gravidanza possono essere,
sempre nel caso di una non regolamentazione come è la situazione
attuale, buttati nella spazzatura. O ancora ci si pone il problema
in caso di una gravidanza plurigemellare di quali possibilità dare
alla donna che viene a trovarsi in queste condizioni di abortire o
meno.
Per quanto riguarda invece la tutela dei futuri figli, si tratta
di affrontare tematiche quali: in quale ambito permettere la
fecondazione assistita, se indirizzarsi su una fecondazione
cosiddetta "omologa" o una fecondazione cosiddetta "eterologa",
che, tradotto in parole semplici, vuol dire se utilizzare i gameti
di una coppia omogenea, appunto omologa, o se invece una coppia o
una single può accedere a gameti di terzi.
Si tratta di stabilire se è il caso o meno di fissare un limite
di età per la donna che può accedere a questa pratica, o se invece
far sì che non vi sia un limite e quindi dare vita a quel fenomeno
che tutti conosciamo come mamme-nonne, o nonne-mamme che dir si
voglia.
Si tratta infine di stabilire all'interno di quale tipo di
famiglia permettere o meno una fecondazione di questo genere: se
una famiglia fondata sul matrimonio, se una convivenza e di quale
tipo, se omosessuale o eterosessuale, e via di questo passo. Vi ho
descritto brevemente i problemi che stanno a contorno di questa
pratica e che immagino ciascuno di voi apprezzerà importanti.
Cosa è stato fatto finora per regolamentare questa materia? Il
26 maggio scorso, così come richiamato nella mozione, la Camera dei
Deputati ha approvato una legge che apportava profonde modifiche
rispetto al testo di maggioranza di cui era relatrice l'Onorevole
Marida Bolognesi, che poi in seguito alla votazione avvenuta nella
Camera si dimise dal suo compito. Questa fu una votazione un po'
anomala all'interno della Camera dei Deputati perché non fu in
linea con quelli che sono i normali schieramenti politici, ma una
votazione trasversale per intenderci.
Cosa dice il testo approvato dalla Camera e al quale facciamo
riferimento nella mozione? Come cioè questo testo di legge
regolamenta questa materia rispetto a tutti i problemi che vi
elencavo prima?
Ve li elenco anche qui, così ognuno poi sarà libero di
confrontarsi, in caso non conosca il testo di legge.
Questa legge votata dalla Camera ha stabilito che la
fecondazione medicalmente assistita possa essere praticata solo in
casi di documentata sterilità; ha ristretto la possibilità di
ricorrere a questa fecondazione solo attraverso una fecondazione di
tipo omologo, quindi escludendo la possibilità di poter accedere a
gameti di terzi, ma solo all'interno di una coppia eterosessuale,
grazie al cielo, almeno fin qui!
Sempre la stessa legge prevede che questa pratica possa essere
effettuata su soggetti in età potenzialmente fertile, limitando il
fenomeno delle nonne-mamme o mamme-nonne.
In più sempre questa legge vieta, cosa che finora invece non è
stata così, la possibilità di procedere con il congelamento degli
embrioni, ma vieta altresì ogni forma di sperimentazione sugli
embrioni stessi e limita a tre il numero di embrioni prodotti per
ogni singolo impianto. Finora se ne producevano a decine, gli
stessi venivano congelati, quelli che eventualmente non servivano
venivano buttati.
Per quegli embrioni al momento congelati la legge prevede una
possibile "adozione" e infine prevede delle pene piuttosto severe
per quei medici che non rispetteranno i dettami della legge.
Questo è il succo della questione. Una legge, quella votata
dalla Camera, sulla quale diamo un giudizio positivo anche perché
rispetto a come era entrata in aula ne è uscita decisamente
migliorata, ed è per questo che nella mozione facciamo anche
riferimento all'atteggiamento tenuto dal nostro Parlamentare, cioè
dall'Onorevole Caveri, il quale, come ebbe modo di dire qualche
giorno dopo in un'intervista, votò a favore di questa legge.
A fronte di questa situazione perché presentiamo questa mozione?
Perché, ripeto, la cosa indiscutibile è che una materia come questa
in un modo o nell'altro vada regolamentata; ma il nostro timore è
che oggi questa legge non vada avanti perché deve tornare in
seconda lettura al Senato, e che venga in qualche modo
"insabbiata". Cos'è che suffraga questo nostro timore?
Sostanzialmente due dati che credo piuttosto attendibili.
Il primo dato sono le dichiarazioni fatte da alcuni autorevoli
esponenti politici il giorno dopo l'approvazione da parte della
Camera di questa legge. Il Segretario DS, Veltroni, disse testuale:
"Vi assicuro che questa non diventerà legge dello Stato"
, e
sullo stesso tono ci furono le dichiarazioni del Capogruppo Mussi.
Questo primo dato ci preoccupa, perché un'affermazione così forte e
decisa fa pensare che si cerchi di fare andare alla decantazione un
problema, lo sappiamo bene anche noi, che siamo all'opposizione
qui, che una delle tattiche usate in politica è quella di prorogare
un problema.
Ma il secondo dato che ci preoccupa, e se il primo potrebbe
essere soggettivo il secondo è oggettivo, è che questa legge,
uscita dalla Camera il 26 maggio 1999, su decisione comune dei
capigruppo era stata messa in calendario al Senato per il 10
gennaio scorso, invece procede con estrema lentezza e con tentativi
di ostruzionismo a livello di dibattito di "Commissione sanità" del
Senato.
Questa è la situazione, il problema credo di averlo spiegato in
maniera sufficientemente chiara; cosa allora chiediamo con la
mozione? Chiediamo al nostro altro rappresentante al Parlamento,
vale a dire il Senatore Dondeynaz, che si adoperi con tutti i mezzi
a disposizione affinché il testo che la Camera ha licenziato venga
celermente approvato dal Senato e che quindi si impegni nell'ambito
della commissione di competenza per accelerare i tempi di
approvazione di questa legge.
Président
La discussion générale est ouverte.
La parole au Conseiller Fiou.
Fiou (GV-DS-PSE)
Vi evito una lunga dichiarazione di voto,
perché penso che il Consigliere Marguerettaz abbia già fatto la
dichiarazione di voto anche per noi.
Président
La discussion générale est fermée.
La parole à l'Assesseur à la santé, au bien-être et aux
politiques sociales, Vicquéry.
Vicquéry (UV)
Solo per dire che questo è un tema che
politicamente parlando viene definito "un tema che tocca le
coscienze", pertanto in genere le forze politiche si orientano
verso una libertà di coscienza e quanto dirò lo dico per questo
motivo a titolo personale.
Condivido in pieno il contenuto di questa mozione che, così come
il testo di legge che è stato votato, è una mediazione fra due
posizioni che si contrappongono.
Il punto chiave, come è stato già ben illustrato dal Consigliere
Marguerettaz, è l'articolo 5 che definisce i requisiti soggettivi,
che dice che possono accedere alle tecniche di procreazione
medicalmente assistite coppie di adulti maggiorenni di sesso
diverso, coniugate o conviventi, in età potenzialmente fertile. Fra
la posizione di coloro che ritengono che si possa accedere con un
sistema cosiddetto "eterologo" e coloro che ritenevano che
potessero accedere solo le coppie sposate, è uscito questo testo
che ci soddisfa, perché è in linea anche con la posizione che
abbiamo assunto in questo Consiglio relativamente alla legge sulla
famiglia, dove abbiamo dato un'indicazione di apertura alle coppie
conviventi.
Sono personalmente contrario a qualunque tipo di sperimentazione
su gameti e a procreazione assistita di tipo diverso, perché su
questo la scienza può portarci in situazioni molto pericolose.
A livello nostro il servizio sta funzionando, in Valle d'Aosta
ci sono circa 3000 coppie con problemi di sterilità e ad oggi 109
coppie hanno usufruito del centro. È uno dei pochissimi centri
pubblici in Italia, sono solo 30, non costa nulla al cittadino, sta
dando grosse soddisfazioni alle coppie che finora si rivolgevano
all'estero, a Ginevra, preferibilmente, con costi sostenuti molto
alti e con un tasso a volte percentualmente più basso di quello
raggiunto in Valle. Ma al di là delle percentuali, l'importante è
dare una possibilità di formare un nucleo familiare a queste coppie
che in genere soffrono molto di più di coloro che hanno la
possibilità di avere figli naturalmente.
Per questo esprimo un parere favorevole a titolo personale al
testo così come è stato predisposto.
Président
La parole au Conseiller Tibaldi.
Tibaldi (FI)
In premessa ringraziamo il Consigliere
Marguerettaz per averci illuminato su una materia che è abbastanza
ostica e squisitamente scientifica. Conosciamo tecniche di
fecondazione diverse, abbiamo imparato qualcosa oggi dalla lezione
che ci ha fatto il Consigliere Marguerettaz, peraltro sotto il
profilo sostanziale, etico, giuridico e politico le affermazioni
fatte sono condivisibili.
Ci sentiamo però di esprimere qualche perplessità sulla summa di
tutta questa mozione così articolata, sul dispositivo a fronte
anche della presentazione fatta dal Consigliere Marguerettaz,
dettagliata, puntuale, articolata; alla fine cosa chiedete con
questa mozione? Chiedete sinceramente pochino.
Premesso che non sappiamo che atteggiamento ha tenuto il
Parlamentare valdostano nella votazione del testo approvato alla
Camera, perché non è stato dato ampio risalto, come di consuetudine
avviene sull'attività del Parlamentare valdostano nella nostra
regione, però voi invitate il vostro Senatore ad adoperarsi
affinché il Testo unificato n. 4048 in materia di procreazione
assistita venga celermente approvato.
Allora, noi possiamo avere tutta la benevolenza possibile nei
confronti dell'operato del vostro Senatore Dondeynaz, ma non
riusciamo a capire perché invitate solo il vostro Senatore, che è 1
su 315, quando lui è espressione della larga maggioranza di questo
Consiglio regionale, e poi perché coinvolgete il Consiglio
regionale. Penso che la cosa si sarebbe risolta in maniera più
rapida alzando il telefono per dirgli: "caro Guido, vota questo
testo di legge o attivati affinché venga celermente
approvato!".
Oppure è una sorta di invito pubblico, che ha anche il sapore di
un piccolo rimprovero; perché è necessario invitare Dondeynaz, che
è il vostro Senatore, con un atto formale di questo genere ad
attivarsi in questo senso?
Sinceramente non è ben chiaro il meccanismo politico che ha
ispirato la presentazione di questa mozione; ripeto, è chiara la
motivazione etica, sostanziale, giuridica, scientifica, metteteci
quello che volete, ma sinceramente questo dispositivo è avvilente
nei confronti del Senatore Dondeynaz.
Avete raccolto anche giù l'immediato consenso a Sinistra, penso
che a questo punto avete di nuovo traguardato l'obiettivo dei 29
consiglieri regionali che appoggiavano a suo tempo?
(voci di protesta in aula)
? una parte della Sinistra, mi correggo! Avete ritraguardato
quella coalizione, non so se era necessario rimotivare la
coalizione sull'espressione della candidatura del Senatore. Non
abbiamo capito qual è la motivazione politica, non penso che ci sia
solamente quel sublime intento etico che Marguerettaz ha proposto e
presentato poc'anzi a quest'aula. Ritengo che di fronte ad un
argomento di questa portata, che ha una notevole valenza, questo
dispositivo sia avvilente. Questo è il nostro modesto punto di
vista, pertanto non so quanto senso abbia votare!
Président
La parole au Conseiller Frassy.
Frassy (FI)
Un breve pensiero, che però penso possa
integrare quello che il collega Tibaldi ha appena finito di dire su
quella che sarà la nostra posizione di voto sulla mozione.
Sicuramente l'argomento, diceva il mio collega e non posso non
condividere, è nobile e interessante, la conclusione però di questa
vostra mozione, colleghi Autonomisti, ci sembra che, volendo
rimanere in tema di fecondazione e di parti assistiti, serva forse
soltanto a fecondare in maniera assistita quello che è l'accordo
politico di primavera.
Di conseguenza su questo tipo di fecondazione per noi "poco
feconda" non ci sentiamo di esprimere un giudizio politico
positivo.
Président
La parole au Conseiller Marguerettaz pour sa
réplique.
Marguerettaz (Aut) Quando si fanno delle illazioni quali quelle
che ho sentito da parte di Forza Italia, in particolare dal collega
Frassy, credo che una replica sia opportuna.
Ho perso molto tempo nel soffermarmi sui caratteri
etico-scientifici della materia, sperando che la materia stessa non
venisse ridotta a ciò a cui invece il collega Frassy l'ha ridotta.
Credo che dire che l'argomento è alto e che il contenuto è debole,
sia un'evidente contraddizione.
Invece per quanto riguarda il collega Tibaldi, devo dire che
obiettivamente ha ragione: la parte deliberativa è un po' debole,
ma credo che questo Consiglio in tante occasioni abbia percorso
questa strada non avendone altre, le regole che ci concedono un
solo Deputato e un solo Senatore sono purtroppo le regole del
gioco.
Ma il contenuto politico, visto che è sembrato sfuggire al
collega Tibaldi, lo riprendo in maniera più chiara di quella che è
stata nella precedente illustrazione.
Il contenuto fortemente politico di questa mozione è quello che
ha percepito bene l'Assessore Vicquéry e che mi dispiace che altri
non lo abbiano percepito. Si chiama il Consiglio regionale a
pronunciarsi sui contenuti di una legge, ci sembra evidente il
contenuto politico di questo atto, così come lo ha percepito
l'Assessore Vicquéry, che ha detto di condividere la legge
licenziata dalla Camera.
Una battuta in conclusione, perché quando si parla di
"lungimiranza politica" a volte i colleghi di Forza Italia si
ergono sempre a grandi giudici, ma visto anche l'andamento della
votazione alla Camera, è paradossale che chi più di altri si è
prodigato perché questa legge passasse in Parlamento, e sono stati
proprio i Parlamentari di Forza Italia, nella loro lontana
periferia della Valle d'Aosta si autocensurino nel modo in cui i
due rappresentanti locali di questo partito hanno testé detto!
Président
Je soumets au vote la motion:
Conseillers présents: 27
Votants: 20
Pour: 20
Abstentions: 7 (Curtaz, Ferraris, Fiou, Frassy, Nicco, Squarzino
Secondina, Tibaldi)
Le Conseil approuve.
