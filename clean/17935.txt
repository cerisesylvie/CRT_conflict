Classificazione
AMBIENTE


Resoconto integrale del dibattito dell'aula
Oggetto del Consiglio n. 1033 del 15 dicembre 1999 - Resoconto
OGGETTO N. 1033/XI Rideterminazione della pianta organica
dell'ARPA. (Interrogazione)
Interrogazione Premesso:
- che è stata recentemente rideterminata la pianta organica
dell’Agenzia regionale per la Protezione
dell’Ambiente;
- che rispetto a una situazione iniziale di 42 unità è previsto
un ampliamento fino a 65 unità;
i sottoscritti Consiglieri regionali
Interrogano
l’Assessore competente per sapere:
1) a quali nuove competenze e/o funzioni corrisponde la nuova
determinazione della pianta organica di cui in premessa;
2) se la copertura dei 15 posti vacanti (dai 50 attuali ai 65
previsti) verrà effettuata mediante nuove assunzioni o attraverso
trasferimenti interni.
F.to: Tibaldi - Lattanzi
Président
La parole à l'Assesseur à la santé, au bien-être
et aux politiques sociales,
Vicquéry (UV)
Per rispondere al primo quesito che è stato
posto, dirò subito che il personale trasferito all'ARPA, ai sensi
dell'articolo 19, comma 2, della legge n. 41/95, è quello già
appartenente all'unità operativa
chimico-fisico-tossicologico-ambientale e parte di quello
appartenente all'unità operativa medico-microbiologico dell'USL,
personale che svolgeva esclusivamente compiti di accertamento
laboratoristico nel settore ambientale e della igiene pubblica,
cioè il controllo analitico delle acque di scarico, sui rifiuti ai
fini della caratterizzazione e della classificazione, controllo
sulla qualità dei prodotti alimentari e delle bevande, controllo
analitico delle acque destinate al consumo umano, eccetera.
Con la costituzione dell'ARPA tali attività sono state in parte
modificate in relazione alle competenze assegnate dall'articolo 4
della legge stessa; infatti, mentre prima l'effettuazione delle
analisi costituiva l'attività esclusiva delle unità operative
citate, attualmente costituisce attività complementare a quelle
svolte dall'agenzia. Inoltre, dal punto di vista degli adempimenti
amministrativi le attività svolte dall'agenzia, trattandosi di
struttura con autonomia tecnica, amministrativa, contabile e
gestionale, non sono paragonabili con quelle precedentemente
svolte, che erano riferite principalmente alle procedure di
ricevimento dei campioni da analizzare e alla relativa
refertazione, mentre le competenze generali amministrative: la
gestione del personale, l'economato, la contabilità eccetera, erano
svolte dai servizi competenti dell'USL.
Le nuove attività specificate all'articolo 41, oltre la
necessità di avvalersi di figure professionali tecniche specifiche
e nuove rispetto a quelle già presenti nelle vecchie unità
operative, ad esempio, l'ingegnere chimico-ambientale, di
telecomunicazioni, il geologo laureato in scienze ambientali,
naturali eccetera, comportano anche un adeguamento
quali-quantitativo della struttura amministrativa, sia per gli
aspetti gestionali generali che per gli aspetti di supporto alle
attività tecniche precedentemente non previste.
Per far fronte a tali necessità l'ARPA, non potendo assumere
personale per carenza di posti nell'organico, ha dovuto ricorrere a
prestazioni di consulenti esterni con rapporto di lavoro coordinato
e continuativo, 15 persone, a partire dal 1997.
In particolare, i nuovi posti in organico si riferiscono alle
seguenti figure professionali: un dirigente geologo per attività e
interventi nei settori del controllo delle falde acquifere, del
risanamento dei suoli contaminati, delle discariche, delle cave,
del controllo della stabilità dei manufatti di interesse dell'ARPA,
fognature, condotte, canali, impianti di depurazione, smaltimento,
eccetera, riguardanti quei compiti previsti dall'articolo 4, comma
1, lettera e), f) e i) della legge n. 41, già di competenza
dell'unità operativa chimico-fisico-ambientale del servizio 1
dell'USL, o dell'unità medico-microbiologica dello stesso servizio
o della sezione di lavoro microbiologico-virologica-serologica del
laboratorio di sanità pubblica; un dirigente ingegnere chimico per
attività di controllo delle emissioni degli impianti industriali,
degli impianti di depurazione delle acque e di smaltimento dei
rifiuti in relazione alla misurazione e valutazione delle
rispettive emissioni solide, liquide e aeriformi dovute ai cicli di
lavorazione; un dirigente amministrativo per l'indirizzo e il
coordinamento dell'attività amministrativa dell'ARPA, figura che
avrebbe dovuto già essere prevista sin dall'inizio del decollo
della legge n. 41, come sussidio al direttore generale; un
collaboratore fisico per attività di monitoraggio ambientale dei
campi elettromagnetici a radiofrequenze microonde, compito
altrimenti non eseguibile con l'unica unità di personale laureata
in fisica, attualmente in dotazione; un tecnico diplomato in
ingegneria delle telecomunicazioni per la gestione del centro
operativo della rete regionale di controllo della qualità dell'aria
e per la validazione, archiviazione ed elaborazione dei relativi
dati, competenza che precedentemente era svolta a cura
dell'Assessorato regionale dell'ambiente, urbanistica e trasporti
tramite consulenza esterna; un ingegnere ambientale per la gestione
della rete regionale di controllo della qualità dell'aria, nonché
per la mappatura della qualità dell'aria nella regione mediante
l'utilizzo del mezzo mobile, nonché il censimento delle realtà
produttive nel settore dell'estrazione e lavorazione di pietre e
inerti per la produzione di calcestruzzi e bitumati; un ingegnere
elettronico per il controllo dell'inquinamento elettromagnetico
degli apparati, teleradio, comunicazioni e telefonia mobile,
dislocati sul territorio regionale, nonché per le misure di campi
elettrici magnetici in prossimità di elettrodotti; un laureato in
sciente ambientali per il controllo del bacino idrografico della
regione con caratterizzazione dello stato di qualità ambientale dei
corpi idrici superficiali; un laureato in scienze biologiche per
incrementare tutte le analisi biologico-ambientali non previste nel
settore medico microbiologico dell'USL, controllo nei torrenti
degli indici di inquinamento; un laureato in scienze naturali per
l'approfondimento delle tematiche relative al biomonitoraggio e al
bioaccumulo di microinquinanti con particolare riferimento ai
licheni trapiantati; due assistenti amministrative in quanto le due
unità di assistenti amministrative attualmente in dotazione non
possono contemporaneamente far fronte con la necessaria regolarità
e tempestività a tutte quelle funzioni correlate alla gestione del
personale e degli stipendi, alla gestione del bilancio e della
contabilità, alla gestione dell'economato e del magazzino, che
vanno dalla predisposizione di provvedimenti, lettere, verbali,
relazioni, alla tenuta e aggiornamento di registri contabili e non,
alla tenuta e aggiornamento delle procedure informatizzate per la
gestione del bilancio, della contabilità e della fatturazione
attiva e passiva, alla tenuta e aggiornamento delle procedure
informatizzate per la rilevazione di presenza di personale; un
collaboratore laureato in economia e commercio per il coordinamento
dell'attività contabile dell'ARPA, bilancio, conto consuntivo,
economato, magazzino; un collaboratore laureato in economia e
commercio, abilitazione a consulente del lavoro, per il
coordinamento dell'ufficio personale dell'ARPA, gestione stipendi e
contributi, rapporti con i sindacati per l'applicazione dei
contratti di lavoro (sono attività che attualmente vengono date in
service all'esterno); un collaboratore laureato in giurisprudenza
per l'approfondimento e consulenza ai laureati tecnici dell'ARPA
della legislazione in materia ambientale e ai laureati
amministrativi dell'ARPA della legislazione nelle materie di loro
competenza; infine, un magazziniere per la gestione del
magazzino.
Tali rapporti di lavoro non sono stati condivisi dalla direzione
regionale del lavoro, sezione ispezione e igiene dell'ispettorato
del lavoro, che ritiene sostenibile solamente un rapporto di lavoro
subordinato. A causa di tale disparità di vedute, è fondamentale
per l'esistenza stessa dell'ARPA bandire e espletare con
sollecitudine i concorsi per ricoprire i posti in organico
regolarmente ed evitare il più possibile il ricorso a consulenze
esterne.
Per dirla in sintesi, l'ispettorato del lavoro nel corso di una
ispezione ha contestato all'ARPA il fatto che i consulenti esterni
fossero assunti con rapporto di lavoro subordinato, con tutti i
criteri del rapporto di lavoro subordinato: rispetto dell'orario di
lavoro, prestazione fissa, ruolo gerarchico e una dipendenza
funzionale da parte dei vertici dell'USL.
Questo è il motivo principale per cui si è accelerato questo
processo di riorganizzazione della pianta organica, che era già
previsto nella legge iniziale che è stata concordata con gli uffici
non solo dell'Assessorato alla sanità, ma dell'Assessorato
territorio e ambiente, perché a fronte di una mole enorme di lavoro
l'ARPA sta assumendo le funzioni che questa Giunta regionale ha
voluto affidarle, ovvero una funzione di agenzia snella, in grado
di mettersi sul mercato, e pertanto non un'agenzia che è finanziata
semplicemente con fondi dell'amministrazione regionale, ma che ha
la possibilità di fare della concorrenza così come riteniamo che
sia utile fare.
D'altronde il finanziamento e il trasferimento all'ARPA,
rispetto al finanziamento iniziale di 4 miliardi, era salito a 5 e
ridisceso a 4 miliardi, e questo perché riteniamo che con le
entrate proprie l'ARPA sia in grado di rispondere a tutte le
numerosissime esigenze che vengono avanzate dagli enti pubblici,
comuni, comunità montane, ma anche da privati, ai quali devono
rispondere con celerità perché in materia di inquinamento
ambientale, acustico, atmosferico eccetera in genere i tempi sono
molto stretti e devono esserci delle professionalità assolutamente
preparate, come lo sono quelle a cui sono state affidate le
consulenze in questo momento.
Per rispondere al secondo quesito, la copertura dei 15 posti
vacanti verrà effettuata a seguito di pubblici concorsi da
svolgersi secondo quanto previsto dal regolamento regionale n.
6/96, che è applicato in analogia, e che saranno banditi al più
presto ed espletati presumibilmente nel primo semestre 2000,
tenendo conto che eventuali trasferimenti interni potranno
riguardare esclusivamente il personale amministrativo che abbia i
requisiti per eventuali avanzamenti.
In conclusione, per dare un giudizio politico su questa attività
e su questa pianta organica dell'ARPA, riteniamo che sia una pianta
organica in grado di rispondere alle richieste dei cittadini che
aumentano sempre di più, e riteniamo, anche perché ci è stato
segnalato formalmente da parte dell'ARPA, che il costo
dell'assunzione di questo personale non sia superiore al costo
attualmente già assunto per le consulenze esterne, perché questo è
quanto dal punto di vista puramente contabile ci è stato segnalato
dall'ARPA.
Président
La parole au Conseiller Tibaldi.
Tibaldi (FI)
Ringrazio l'Assessore Vicquéry per la
risposta dettagliata che ha fornito sull'interrogazione presentata
dal nostro gruppo.
L'auspicio che rivolgiamo direttamente all'Assessore è che a
questo incremento di unità in organico per l'ARPA, per l'Agenzia
regionale dell'ambiente, che svolge comunque una funzione
importante nell'ambito della nostra regione, corrispondano anche
funzioni e competenze svolte in maniera adeguata. Sappiamo che
l'ARPA ha avuto un avvio a rilento, dalla legge del 1995 si è
arrivati un anno e mezzo o due anni dopo a costituirla in senso
concreto, e venne costituita, proprio per le stesse dichiarazioni
dell'Assessore, con personale che veniva distaccato dall'Unità
chimica biologica presente presso l'USL.
Oggi con questo passo ulteriore si va verso una definizione più
autonoma di quest'agenzia, quindi l'auspicio che rivolgiamo è che a
questa autonomia, a questo aumento di competenze, di funzioni e di
personale corrisponda anche una più puntuale risposta in termini di
funzioni, affinché possiamo prevenire e monitorare secondo i
migliori criteri gli elementi costitutivi del nostro territorio, e
quindi l'acqua, l'aria, il suolo, che costituiscono al tempo stesso
il biglietto da visita della nostra regione.
Per adesso ci limitiamo a ringraziare l'Assessore della risposta
fornita. Chiediamo se è possibile avere una copia scritta di quanto
detto.
