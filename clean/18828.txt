Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 1952 del 26 aprile 2001 - Resoconto
OGGETTO N. 1952/XI Stato
dell’informatizzazione dei servizi
dell’Assessorato della Sanità.
(Interrogazione)
Interrogazione Visti il piano triennale e il piano operativo
annuale di informatizzazione dell?amministrazione regionale e le
relative risorse impegnate dalla Regione;
Considerato che i servizi sociali
dell’assessorato regionale gestiscono volumi ingenti
di dati: migliaia e migliaia di pratiche annuali per gli utenti
delle diverse provvidenze economiche, dalla legge sulla famiglia,
agli anziani, ai disabili, eccetera;
Ritenendo l’inserimento di strumenti informatici
un mezzo per velocizzare procedure e accelerare i tempi di risposta
ai bisogni degli utenti;
la sottoscritta Consigliera regionale
Interroga
l’Assessore competente per sapere:
1) quali servizi dell’Assessorato regionale alla
Sanità e Servizi Sociali sono stati informatizzati;
2) se, e quando, il trattamento e la trasmissione dati relativi
alle leggi regionali n. 19/94, n. 44/98 saranno informatizzati;
3) se ci sono, e quali sono, a suo avviso, le conseguenze
negative della incompleta informatizzazione
sull’efficienza dei servizi forniti agli utenti.
F.to: Squarzino Secondina
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Attualmente tutti i servizi
dell’Assessorato, e quindi anche i servizi sociali,
sono dotati di attrezzatura informatica adeguata alle loro
esigenze.
In particolare, gli uffici di Palazzo Darbelley, di Casa delle
Opere e via Festaz, sono dotati di reti interne. Tutti i
dipendenti, compresi quelli degli uffici sul territorio, e per
territorio si intende assistenti sociali, CSE, SEFO e
quant’altro, hanno un proprio personal computer,
delle stampanti locali o di rete.
Tutti gli uffici, compresi quelli sul territorio, sono dotati di
posta elettronica.
Tutti i dirigenti ed alcuni uffici, per i quali si è riscontrata
l’esigenza, hanno un collegamento Internet.
Per quanto riguarda l’informatizzazione intesa
come sistemi informativi, si sta procedendo in questo senso:
consolidamento, adeguamento e razionalizzazione di quelli
esistenti. A titolo di esempio, anagrafi assistibili, mortalità,
schede di dimissione ospedaliera, mobilità, invalidità civile,
anziani.
Nuovi sviluppi: prescrizioni farmaceutiche, prestazioni
ambulatoriali, osservatorio infanzia e adolescenza, e in
particolare un sistema informativo di Assessorato, che permetta la
gestione dei dati per conoscere lo stato di salute della
popolazione valdostana e di fare della programmazione.
La gestione delle pratiche riguardanti le leggi regionali n.
19/1994 "Sussidi economici" e n. 44/1998 "Famiglia" viene
attualmente svolta comunque dagli uffici competenti con il supporto
informatico di personal computer e con programma in Excel.
Il Dipartimento sistemi informativi sta predisponendo un
progetto per la gestione informatizzata delle pratiche
nell’ambito dei vari settori
dell’Amministrazione regionale.
Rispetto alla terza domanda posta, la dotazione di un sistema
informativo che permetta la gestione razionale delle pratiche ed i
relativi dati, e che consenta in futuro
l’informazione e la valutazione in tempi reali in
merito all'applicazione della normativa regionale, è
auspicabile.
Ma va precisato che tale sistema non inciderà tanto
sull'efficienza dei servizi forniti agli utenti, poiché soprattutto
nei servizi sociali è fondamentale l’apporto
culturale, direi quasi ad personam fra i vari attori che
interagiscono: medici, assistenti sociali, educatori professionali,
psicologi, e via dicendo, e il soggetto interessato.
Piuttosto il sistema informativo può servire e sicuramente
servirà ai fini statistici e conoscitivi, e costituirà una base per
una più attenta attività di programmazione.
Président
La parole à la Conseillère Squarzino
Secondina.
Squarzino (PVA-cU)
Prendo atto che c’è una
discrepanza fra le affermazioni fatte nel piano triennale e in
quello annuale di informatizzazione, fra le affermazioni fatte oggi
dall’Assessore e la realtà.
Assessore, la realtà è ben diversa da quella che lei ha
indicato, non è così rosea, e prendo alcuni elementi.
Prendiamo i dati forniti dal suo Assessorato in preparazione
alla Conferenza sulla famiglia: vediamo che mancano delle banche
dati, e con franchezza e con onestà intellettuale si dice che i
dati riportati andranno messi in sintonia con i dati rilevati
dall’applicazione delle leggi regionali n. 19 sul
minimo vitale, n. 17 sui minori, delle leggi sugli anziani, gli
invalidi, gli inabili, gli handicappati, e via dicendo.
Tutti questi dati, relativamente alle categorie che ho indicato,
non ci sono; se ci fossero stati, questi dati sarebbero stati
inseriti nel dossier di preparazione alla Conferenza sulla
famiglia.
Questi dati non ci sono, ripeto. Si è informatizzata, gliene
devo dare atto, la procedura per gli invalidi civili, e questo
probabilmente ha consentito che si diminuissero in parte le attese,
ma per quanto riguarda gli altri settori nulla o quasi è stato
fatto.
Dov’è l’osservatorio
epidemiologico delle politiche sociali? Sono almeno 6-7 anni che si
parla di questo osservatorio. Quante persone ci lavorano, quali
sono i risultati raggiunti, quali sono i dati acquisiti?
Nella bozza di piano sociosanitario che lei ha presentato ai
sindacati, si dichiara candidamente che mancano i dati sulla causa
delle mortalità, necessari per pensare ai progetti del prossimo
triennio.
Ora non sono io a dire queste cose; sono i documenti ufficiali
che escono dal suo Assessorato, che prendono atto che non esistono
dati certi su cui lavorare! Allora non mi dica che il sistema
informatizzato nel suo Assessorato funziona; certo che avranno i
computer, che avranno la possibilità di accedere ad Internet e la
posta elettronica, che però a quanto mi risulta non viene inserita
come uno strumento con cui si passa l’informazione
fra un ufficio e l’altro. A cosa serve avere la
posta elettronica, se questa non viene utilizzata per il passaggio
delle informazioni? Non serve a nulla!
Mancano questi dati, ripeto, mancano i dati sui diversi
osservatori che l’Assessore a ogni piè sospinto
introduce come progetti di realizzazione da anni:
l’osservatorio sui giovani, sulle politiche sociali,
sulla famiglia, sugli anziani, sull’handicap.
Va detto che sul sanitario c’è stata un po' più
di attenzione, ma per il sociale non c’è attenzione,
e lei sa benissimo, Assessore, quali siano i ritardi in questo
settore. Parlo dei ritardi nelle procedure: quindici giorni perché
una decisione passi da un ufficio all’altro e poi
ritorni indietro! Questo non avverrebbe se veramente fosse
informatizzato il sistema delle procedure utilizzato
dall’Assessorato.
Lei sa benissimo, Assessore, che i ritardi in questo settore
sono pagati a caro prezzo proprio dai più deboli, ma questi non
sono in genere riserve di voti.
