Classificazione
SPORT E TEMPO LIBERO
Sport invernali



Oggetto del Consiglio n. 2852 del 10 luglio 2007 - Resoconto
OGGETTO N. 2852/XII - Modalità di applicazione della legge n.
44/1999 relativa alla professione di maestro di sci e alle scuole
di sci della Valle d'Aosta. (Interrogazione)
Interrogazione
Richiamata la propria interpellanza (prot. n. 180/07 dell'11
maggio u.s.) sull'opportunità di modificare la legge regionale 31
dicembre 1999, n. 44 "Disciplina della professione di maestro di
sci e delle scuole di sci in Valle d'Aosta";
Constatato che gli statuti delle scuole di sci devono
prevedere criteri per l'equa ripartizione dei compensi, tenendo
conto delle reali prestazioni professionali di ogni singolo
maestro;
Ritenuto opportuno conoscere in modo più approfondito come
viene applicata, nelle singole scuole, questa e altre norme della
legge regionale 44/99, anche in preparazione ai lavori propedeutici
che questo Consiglio sarà chiamato ad intraprendere nei prossimi
mesi;
il sottoscritto Consigliere regionale
Interroga
l'Assessore competente per sapere:
- se la norma contenuta nel comma 3 dell'articolo 22 della
legge regionale 31 dicembre 1999, n. 44 è prevista negli statuti
delle scuole di sci e in quale modo viene applicata.
F.to: Venturella
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Fa una domanda secca, il collega
Venturella, con questa interrogazione, alla quale daremo risposta.
Chiede:
"se la norma contenuta nel comma 3 dell'articolo 22
della legge regionale 31 dicembre 1999, n. 44 è prevista negli
statuti delle scuole di sci e in quale modo viene applicata"
.
Il comma 3 dice che lo statuto delle scuole di sci deve prevedere i
criteri per la equa ripartizione dei compensi, tenendo conto delle
reali prestazioni professionali di ogni singolo maestro. Cito per
riassumere ai colleghi, in modo che siano informati.
Ovviamente per dare risposta alla sua iniziativa, è stata
effettuata una verifica puntuale sulle 22 scuole di sci
autorizzate, della quale si dà conto nella scheda allegata, che non
leggerò, ma che le consegnerò, e risulta dalla scheda che tutte le
scuole dispongono degli statuti, i relativi decreti assessorili
sono stati emanati in un arco temporale che va dal 1978 al 2005,
questo dato pure è riportato qua e non ha bisogno di segnarselo. È
possibile constatare una progressione lineare: il primo statuto
risale al 1978, poi uno all'83, uno all'89 e, sempre in questa
entità, negli anni successivi con un massimo di 2 statuti
rispettivamente negli anni 1994-1995-1998-2003-2004.
A volte le iniziative sono utili, perché abbiamo fatto una
verifica puntuale in esito a questo: 16 scuole di sci prevedono nel
loro rispettivo statuto la disposizione relativa alla ripartizione
degli utili; una scuola rinvia a specifico regolamento, il quale
esplicita i criteri osservati allo scopo di cui ci si occupa; in 5
scuole lo statuto non dispone il criterio, per queste, in attesa di
rinvio di nuovo statuto osservante le disposizioni di legge, sono
stati interpellati i rispettivi direttori che ci hanno dichiarato -
come troverà qui riportato - la modalità utilizzata. Il principio
da tutti seguito è che la ripartizione è effettuata in relazione
alle prestazioni effettivamente svolte, in alcuni casi viene
differenziato il valore delle ore individuali da quelle delle
lezioni collettive, in altre si fa menzione ad una ripartizione
subordinata alla posizione del maestro nell'ambito della scuola.
Frequentemente si fa riferimento ad apposito prospetto a cura del
direttivo al bilancio annuale approvato dall'assemblea. Alcune
scuole prevedono acconti sugli utili e conguagli a fine esercizio.
In alcuni vengono indicati i conteggi relativi alla quota di utile
contabile e di utile fiscale spettante ad ogni associato. Le spese
di gestione della scuola gravano sui ricavi complessivi
dell'attività svolta dai maestri sulla base di percentuali
deliberate dall'assemblea che riducono il valore dell'ora secondo
indici e parametri che la scuola ha stabilito (vedi il caso della
scuola di La Thuile).
In termini generali, l'osservazione è che le regole di
ripartizione degli utili sono stabilite ed approvate dagli organi
statutari delle scuole e che esercitano quindi la loro autonomia
nel rispetto dei limiti stabiliti dalle norme, con l'eccezione
delle 5 sole che ho detto. In conclusione, abbiamo fatto tutte
queste richieste; devo dire che è anche grazie all'Associazione
valdostana dei maestri che abbiamo potuto averle nei tempi
previsti.
Presidente
- La parola al Consigliere Segretario
Venturella.
Venturella (Arc-VA)
- Quale soddisfazione nell'ascoltare
la risposta dell'Assessore Pastoret! Ad una domanda che lui ha
definito "secca", ha dato una risposta altrettanto secca, corretta.
Abbiamo scoperto che in alcune scuole non viene previsto un
regolamento... io di questo prendo atto, ma vorrei fare un
ragionamento successivo.
Sia con la prima interpellanza, su ciò che era successo alla
scuola di sci di Pila, sia con questa interrogazione, documenti che
credo abbiano avuto nel dibattito una certa logicità, una volta
accaduto il fatto ho chiesto quali erano gli intendimenti del
Governo regionale; dopo questo ho richiesto altri dati che vanno ad
arricchire un patrimonio di conoscenze, un "database" che stiamo
raccogliendo e che è abbastanza nutrito, ma patrimonio di dati e di
informazioni che non riguardano solo lo specifico, cioè il famoso
comma della legge regionale n. 44/1999, articolo 22, ma riguardano
un ragionamento che dovremmo fare prima o poi in commissione: di
necessità di mettere mano alla legge regionale. Questo sia per dare
risposta alle sollecitazioni che ci vengono dal Presidente
dell'Associazione valdostana maestri di sci, che nel gennaio 2007
ha esposto l'esigenza che bisogna metter mano alla legge regionale,
sia perché stanno montando sempre più con problemi dal punto di
vista giuridico, dal punto di vista di "démarche", delle situazioni
problematiche all'interno e al di fuori delle scuole che
necessitano degli approfondimenti.
Ecco perché lancio una suggestione: che dopo la pausa estiva la
Commissione competente (credo sia la IV) cominci una serie di
audizioni, un lavoro di approfondimento, non solo nei riguardi "in
primis" dell'Associazione valdostana maestri di sci, ma anche di
tutte quelle altre piccole realtà e quelle piccole esigenze che
vengono dai maestri liberi professionisti. Faccio un esempio:
dovremo prima o poi ascoltare le ragioni e, se non le ascoltiamo a
settembre, saremo obbligati ad ascoltarle o a rispondere sugli
organi di stampa; allora facciamo prevenzione con informazione, con
un approfondimento in commissione, audiamo l'Associazione
valdostana maestri di sci, rappresentata o no dal direttivo, dai
direttori delle scuole, ma anche in commissione tutte quelle realtà
di maestri che si vogliono associare in maniera diversa, che hanno
espresso esigenze di tipo diverso dal punto di vista
imprenditoriale... per cui in commissione riusciremo ad
approfondire questo.
Se non si cambiano le regole - che però siano condivise -... se
non si cambiano le regole, che le regole siano conosciute da tutti,
ma da tutti, e attraverso la testimonianza di tutti! Lancio ora
questa suggestione al Presidente della IV Commissione: lo invito a
cominciare un lavoro di approfondimento dopo la pausa estiva.
Ringrazio per la risposta l'Assessore.
