Classificazione
AGRICOLTURA



Oggetto del Consiglio n. 1975 del 2 novembre 2022 - Resoconto
OGGETTO N. 1975/XVI - Interrogazione: "Tempistica dell'iter
di approvazione della legge sulla multifunzionalità in
agricoltura".
Bertin (Presidente) -
Punto n. 9. Risponde l'assessore
Sapinet.
Sapinet (UV) -
Mi aspettavo un po' quest'interpellanza,
perché ne abbiamo già parlato ma è corretto ritornare
sull'argomento e aggiornare, perché di qualche possibile ritardo
riguardo all'ultimazione del disegno di legge sulla
multifunzionalità di cui si sta parlando da tempo, un disegno di
legge importante, sia come articolato, perché parliamo di 70
articoli di legge, sia come ricadute sul territorio, in quanto
andrà a disciplinare tutte le attività che l'azienda agricola può
svolgere per integrare il proprio reddito - proprio come
l'agriturismo, l'agricoltura sociale, l'enoturismo e altro - con
una parte - anche grazie a una vostra iniziativa, quella
sull'agricoltura sociale - che è già stata anticipata, e poi
sull'enoturismo, ne parlerò in finale d'iniziativa, siamo riusciti
ad adeguare le normative nazionali proprio per permettere nel
frattempo alle aziende di proseguire in queste attività.
Occorre però anche contestualizzare il momento di grave
sofferenza che il settore agricolo sta vivendo, un momento per il
quale il personale dell'Assessorato è stato prioritariamente
assegnato e sul quale si sono concentrati gli sforzi delle
strutture.
L'iter della legge è in capo alla medesima struttura, che si sta
occupando della pubblicazione e della gestione degli ultimi bandi e
delle misure investimento, della programmazione 2014-2022, la
misura giovani con il premio insediamento, la cosiddetta 6.1.1, e
investimenti 4.1.2, e misura 4.2 per la trasformazione e
commercializzazione, bandi già pubblicati, e la misura 6.4.1 per
l'agriturismo di prossima pubblicazione, oltre che dalla recente
messa a terra della misura regionale Bonus Entreprise VDA, che è
stata avviata lo scorso 20 ottobre che ha avuto un notevole numero
di richieste che dovrà vedere, quindi nel prossimo mese, l'impegno
dei fondi stanziati entro la chiusura dell'attività di bilancio
regionale, quindi i primi giorni di dicembre.
Faccio presente che quest'attività straordinaria è svolta con
organico presente in Dipartimento e senza risorse umane aggiuntive,
anzi, le risorse umane, ahimè, ci sono le pensioni, ci sono altre
cose, e quindi con un restringimento della pianta organica che poi,
via via, sarà ovviamente reintegrata, ma sappiamo bene che questo
procedimento richiede del tempo.
Uno sforzo che condividono diverse strutture di altri
Assessorati e che inevitabilmente ha rallentato anche i confronti
necessari.
A questo si aggiunga anche che durante il periodo estivo tutte
le strutture del Dipartimento agricoltura sono state impegnate
nella definizione della prossima programmazione della PAC
2023-2027, della quale credo di non dover sottolineare
l'importanza.
Nonostante ciò però il disegno di legge è stato oggetto di vari
confronti con le strutture regionali coinvolte per competenze, con
lo sportello unico Enti locali, ma restano ancora da definire
alcuni aspetti particolarmente importanti, relativi allo
svolgimento di alcune tipologie di attività sinora non previste
nella normativa attuale, quali l'agricampeggio e la produzione di
energia rinnovabile, quest'ultima molto importante in quanto in
questo contesto storico è soggetta a continue modifiche della
disciplina a livello nazionale.
Proprio per rendere efficaci gli aspetti previsti dalla bozza di
legge già disciplinati dalla normativa nazionale all'inizio
dell'estate, come Giunta regionale abbiamo approvato le linee guida
transitorie per l'esercizio dell'attività di enoturismo, con la
realizzazione del relativo applicativo dello sportello unico Enti
locali per l'attivazione della SCIA, per dar modo al settore di
svolgere nel pieno delle regole tale attività durante il periodo
estivo.
Qualche settimana più tardi, sempre come Giunta, abbiamo
approvato le tanto attese linee guida per l'attività di agricoltura
sociale, in attuazione della legge regionale 12/2021.
Questo a dimostrare che, nonostante il momentaneo stop,
l'attenzione per l'argomento non è mai venuta meno, ma credo che
capiate bene che un disegno di legge così ambizioso, ha la
necessità di una continua attenzione da parte degli uffici e non
può essere circoscritto a ritagli di tempo tra un'attività e
l'altra.
Soprattutto è necessario un duplice confronto, uno interno a
questo Consiglio, al quale spetterà poi l'esame ufficiale della
bozza di legge, ma che può già prevedere dei confronti preliminari.
Uno con le associazioni di categoria che, in questo caso, non sono
soltanto, anche se principalmente, i rappresentanti degli
agriturismi. Il mondo vitivinicolo, il mondo degli allevatori che
producono direttamente, le cooperative, i caseifici, tutte le
associazioni di categoria sono tra i molteplici attori
coinvolti;
La legge contempla una molteplicità di tematiche, oltre al
turismo rurale, che però, oltre all'agriturismo, affronta nuove
possibilità come l'ospitalità rurale, l'enoturismo e si occupa
anche di tutte le attività connesse, quindi trasformazione e
confezionamento dei prodotti agricoli, vendita diretta e
somministrazione non assistita, sistemazione e manutenzione del
territorio, contoterzismo, produzione di energia, agricoltura
sociale e presidi di prossimità.
La legge in questione sarà anche oggetto di un confronto
venerdì, in occasione del rinnovo degli organi direttivi
dell'associazione agriturismo nell'ambito dell'ADAVA, e sicuramente
nei prossimi mesi si riuscirà a creare delle condizioni per
riuscire effettivamente a concretizzare questo importante
percorso.
Dalle ore 16:13 assume la Presidenza il vice presidente
Marguerettaz.
Marguerettaz (Presidente) -
Per la replica, la collega
Foudraz.
Foudraz (LEGA VDA) -
L'interrogazione presentata voleva
appunto fare chiarezza in riferimento alle tempistiche di
approvazione della legge sulla multifunzionalità nell'agricoltura
di montagna.
Siccome sono due anni che leggendo i vari DEFR, il Documento
economico di finanza regionale, prima quello predisposto nel 2020,
in riferimento alle annualità 2021-2023, poi il DEFR predisposto
nel 2021, quello riferito alle annualità 2022-2024 e infine
quest'ultimo DEFR, che ha iniziato il suo percorso nelle varie
Commissioni, in tutti questi tre documenti economici abbiamo sempre
trovato costantemente la frase seguente: "Incentivare la
diversificazione e la multifunzionalità dell'agricoltura di
montagna in modo da generare fonti di reddito integrativo per molte
aziende agricole presenti sul territorio regionale, a tal fine è in
fase di studio un nuovo testo normativo che include le diverse
forme di diversificazione e multifunzionalità, quali appunto
l'agriturismo, l'enoturismo, l'agricoltura sociale, la vendita
diretta" e tanti altri.
Quindi viene spontaneo chiedersi quando approderà in Commissione
consiliare e successivamente in quest'aula quest'importantissimo
atto normativo che - come ha fatto presente anche lei, alla luce di
questi ultimi avvenimenti e cambiamenti sia dal punto di vista
climatico, che dal punto di vista economico - permetterebbe al
settore del comparto agricolo d'incrementare la redditualità e che
darebbe, quindi, maggior respiro a coloro che hanno intrapreso
questa strada lavorativa.
Come ha detto giustamente lei, è vero: a luglio un piccolo passo
è stato fatto adottando un provvedimento di Giunta che approvava
delle linee guide transitorie per permettere lo svolgimento
dell'attività di enoturismo in Valle d'Aosta; questo però non è
ancora sufficiente, perché l'agricoltura dev'essere vista nel suo
complesso per permettere quindi quella maggior libertà di
espressione a livello imprenditoriale.
Questo sì che sarebbe un grande passo in avanti con una visione
aperta alle necessità e alle richieste del settore agricolo.
Lei, Assessore, se non sbaglio, in commissione la scorsa
settimana aveva riferito ai Commissari della III Commissione e ai
colleghi Consiglieri presenti all'audizione che questo strumento
normativo sarebbe giunto a breve nelle Commissioni, mi sembra che
avesse parlato del mese di dicembre, se non ricordo male, però non
aveva specificato l'anno, perché probabilmente verrà riportato nel
prossimo DEFR 2023.
Effettivamente riconosco che è un grandissimo lavoro e quindi
ringrazio tutto il personale che sta dedicando del tempo, sta
cercando di ritagliare del tempo per questo importantissimo
provvedimento normativo, però sinceramente spero che a breve questo
documento possa arrivare nella III Commissione, perché, se così non
fosse, sarebbe un poco imbarazzante.
Dobbiamo veramente dare una svolta, un aiuto a tutto il comparto
agricolo.
