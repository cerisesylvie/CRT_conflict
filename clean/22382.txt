Classificazione
ASSISTENZA SANITARIA E OSPEDALIERA



Oggetto del Consiglio n. 1982 del 7 giugno 2006 - Resoconto
OGGETTO N. 1982/XII - Necessità di garantire la popolazione
valdostana sull'attendibilità del comportamento del Day Hospital.
(Interpellanza)
Interpellanza
Ricordata la truffa espedita a carico di svariate centinaia
di valdostani da parte di un truffatore francese, François Pinori,
che esercitava arti sanitarie senza alcuna autorizzazione né
diploma riconosciuto;
Preso atto che le parcelle delle pazienti e dei pazienti
erano suddivise in una parte incassata dal Sig. François Pinori e
in un'altra parte dalla Day Hospital S.r.l., struttura sanitaria
autorizzata dalla Regione Valle d'Aosta;
Evidenziato che in tale caso, così come documentato da
un'importante trasmissione televisiva, il Day Hospital S.r.l. non
ha svolto gli opportuni accertamenti per verificare l'attendibilità
delle attestazioni professionali dei propri collaboratori o
comunque di chi utilizza le proprie strutture;
Ritenuto opportuno un intervento da parte
dell'amministrazione regionale al fine di capire se da parte del
Day Hospital S.r.l. c'è la volontà di collaborare con la sanità
pubblica valdostana ed in particolare se esiste il senso di
responsabilità di operare un parziale risarcimento dei danni subiti
dai cittadini in questa occasione;
i sottoscritti Consiglieri regionali
Interpellano
l'Assessore alla Sanità, Salute e Politiche Sociali per
conoscere quali siano le intenzioni in merito alla necessità di
garantire la popolazione valdostana sull'attendibilità del
comportamento del Day Hospital S.r.l., soprattutto in materia di
valutazione dei titoli professionali e se non valuti opportuno
richiedere alla stessa Day Hospital, il rimborso di tutte le cifre
incassate dai cittadini truffati dal Sig.
François
Pinori.
F.to: Sandri - Fontana Carmela
Presidente - La parola al Consigliere Sandri.
Sandri (GV-DS-PSE) - Rimaniamo sempre in tema di sanità, però
per affrontare un problema di "malasanità". È già stato trattato in
questo Consesso da altri Consiglieri, però l'interpellanza che
poniamo come gruppo in tale occasione è diversa, nel senso che
ormai è appurato - diversamente da quanto era al momento della
scorsa discussione - che il Dott. Pinori non era dottore in nessun
campo dello scibile umano, cioè non aveva neanche la laurea in
Scienze politiche... dalle informazioni che sono arrivate dai "mass
media", in particolare dalla televisione attraverso la rubrica
"Striscia la notizia" di Canale 5 del gruppo "Mediaset", si è
evidenziato che questo era un truffatore che si aggirava per vari
posti d'Europa - adesso pare sia finito in Romania - e che abusava
con grande facilità della fiducia dei cittadini.
Si è evidenziato da queste informazioni, ma credo che potendo
guardare la documentazione che avevano i cittadini in mano e che
hanno presentato adesso per le questioni giudiziarie... che la "Day
Hospital S.r.l." ha avuto un comportamento quanto meno superficiale
nella verifica delle attestazioni, non perché egli presentasse
dichiarazioni di essere stato un grande specialista formato
all'estero in importantissimi centri inglesi e francesi, ma perché
banalmente la carta intestata che utilizzava per le sue
certificazioni non era una carta intestata che prevedeva quei
banali semplici requisiti che ogni medico chirurgo sa di dover
seguire per poter utilizzare una carta intestata. La cosa più
banale che ho potuto constatare personalmente guardando un po' di
questa documentazione è che quella normalissima "erre" che tutti i
medici sanno - il recipe - per una prescrizione farmaceutica lui
non l'ha mai messa, quindi bastava guardare un certificato per
rendersi conto che di medico questo ne sapeva poco.
A questo punto, preso atto che la "Day Hospital" ha fatturato a
tali cittadini l'utilizzo delle sue strutture, quindi i cittadini
hanno pagato poniamo 100 euro al Sig. Pinori e 10 alla "Day
Hospital" per l'utilizzo delle strutture, credo sarebbe
interessante come gesto di disponibilità da parte di tale società
di restituire ai cittadini valdostani quanto palesemente ottenuto
in modo scorretto. Questo sarebbe anche un gesto che potrebbe far
capire che la "Day Hospital" ha capito di aver sbagliato e che, per
mantenere l'autorizzazione prevista dalla normativa regionale, fa
un passo per venire incontro ai propri cittadini, altrimenti si
chiede all'Assessore se non vi sia l'intenzione di prendere dei
provvedimenti, perché è un episodio gravissimo di assoluta
disattenzione che pone delle grosse perplessità sulla cura con cui
viene gestito questo tipo di servizio. Vogliamo sapere come intende
la Giunta muoversi su tale punto.
Presidente - La parola all'Assessore alla sanità, salute e
politiche sociali, Fosson.
Fosson (UV) - Ho già risposto su questo fatto increscioso, che
non fa piacere a nessuno, tanto meno ai responsabili della sanità,
ai medici valdostani e a tutti gli utenti. Sottolineo ancora come i
rapporti con la "Day Hospital" siano rapporti ben precisi, previsti
da un'autorizzazione e come tale autorizzazione preveda la
responsabilità, di questi accertamenti, del Direttore sanitario
della struttura stessa. Il servizio pubblico non ha avuto nessun
rapporto con il Sig. Pinori, alcune richieste dei pazienti di
rimborso del trattamento fatto all'azienda non sono state
accettate, ma devo dire che non ho mai però ricevuto lamentele di
pazienti... che fossero venuti - mentre vengono per altre cose - a
lamentarsi di un trattamento fatto dal Sig. Pinori.
È una truffa di larghe dimensioni, una truffa che è arrivata in
Valle dopo essere stata effettuata in altre Regioni d'Italia,
dovuta a un fatto particolare su cui indagano i Carabinieri. Il
Sig. Pinori ha fatto una richiesta di riconoscimento dei titoli al
Ministero nel 2002 e la risposta è arrivata solo nel 2006, in
questo senso la "Day Hospital" ha fatto una denuncia per truffa al
Sig. Pinori, c'è una causa in corso, ma il Sig. Pinori è scappato.
Sembra veramente che "Striscia" lo abbia trovato, c'è da dire che,
rispetto a quello che ha documentato "Striscia", da noi la
struttura si comportava in modo diverso, nel senso che lo ha
obbligato ad avere un anestesista e una strumentista. Il problema è
proprio l'accertamento dei suoi titoli, può presentarsi anche il
più grande specialista del mondo, ma prima di esercitare in una
struttura italiana deve avere il riconoscimento dei titoli da parte
del Ministero, che in questo caso non si capisce come mai dal 2002
non sia arrivato fino a febbraio 2006.
Di fronte a questa attività della Magistratura abbiamo fatto un
nostro esposto; attendiamo i risultati. Cosa abbiamo fatto? Intanto
una lettera di diffida alla struttura e riconfermato con una
lettera a tutte le strutture quali siano i compiti e gli obblighi,
verificato di nuovo le condizioni di questi centri. C'è
un'inchiesta della Magistratura in corso su questo, di cui
aspettiamo i risultati, e c'è anche un'inchiesta di responsabilità
dell'Ordine dei medici sull'attività del Direttore sanitario che
avrebbe in questo senso dovuto operare.
Sul fatto che la "Day Hospital" potrebbe muoversi per il
risarcimento dei pazienti posso essere d'accordo, però aspettiamo
l'esito di questa indagine della Magistratura, di cui gli aspetti
non sono ancora tutti chiari.
Presidente - La parola al Consigliere Sandri.
Sandri (GV-DS-PSE) - Apprezzo particolarmente dell'intervento
dell'Assessore il fatto che sia stata mandata una lettera di
diffida e di avvertimento a tutte le strutture, questo è positivo
perché è utile mantenere una forte pressione, perché, mentre a
livello di USL queste attestazioni sono palesemente verificate
dalla struttura, mi sembra che in strutture private vi sia meno
prudenza. Dicevo prima che mancava il recipe, ma mancava anche la
scrittura "medico chirurgo", c'era scritto: "Dott. François Pinori"
e poi sotto dei titoli "school of" e cose di questo genere, ma
mancava la scrittura "medico chirurgo"...
(interruzione dell'Assessore Fosson, fuori microfono)
... ma nell'attestazione che dava ai pazienti non era mai
scritto "medico chirurgo", perché sapeva benissimo di non esserlo,
quindi bastava un'attenzione minima da parte della struttura.
Chiedo anche, non più all'Assessore, ma attraverso questa
tribuna, che le osservazioni che la Giunta ha fatto, perché ha
mandato una lettera di attenzione su tali temi, suggeriscano a chi
di dovere di prendere atto della situazione e prendere qualche
provvedimento risarcitorio. Dal punto di vista economico, non è
significativo perché significa pochi euro per ciascun paziente, ma
potrebbe essere un gesto che rende le cose più semplici e il modo
di affrontare questo tema più consono per una soluzione positiva e
una chiusura del caso senza inacerbimento della situazione. Certo è
che, se non vi sono atteggiamenti corretti, alla prossima volta io,
se fossi l'Amministrazione regionale, mi chiederei se non ha senso
togliere tutti i convenzionamenti che con quella struttura ci sono,
perché, se non mi dà garanzia su un tema, non credo che me la possa
dare anche sugli altri... "una volta si perdona, la seconda si
bastona" e, dato che di convenzioni con questo centro ve ne sono e
per consistenti importi, credo sia il momento anche di tutelare con
saggezza, ma con fermezza il diritto alla salute dei nostri
concittadini.
