Classificazione
ACQUE
Acque pubbliche



Oggetto del Consiglio n. 65 del 25 luglio 2013 - Resoconto
OGGETTO N. 65/XIV - Interpellanza: "Eventuale revoca alla
società Eaux Valdôtaines di Courmayeur della subconcessione di
derivazione d'acqua dal torrente Mont Fortchat in comune di
Valgrisenche".
Presidente -
Per l'illustrazione, la parola al collega
Roscio.
Roscio (ALPE)
- Grazie Presidente.
Quest'interpellanza prende il via, prende lo spunto da una
delibera della Giunta, che è la 1015 del 7 giugno 2013, avente per
oggetto la subconcessione alla società Eaux Valdôtaines della
derivazione d'acqua del torrente Mont Fortchat nel comune di
Valgrisenche. Ecco, il motivo principale è che...noi parliamo di
questo caso puntuale, ma che però fa parte di un problema molto più
ampio, che è quello delle centrali idroelettriche o dell'utilizzo a
scopi idroelettrici delle acque pubbliche. Nasce per via di
un'opposizione che è nata...e, tra l'altro, viene riportato anche
nel testo della deliberazione stessa che vi è stata un'opposizione
da parte della popolazione di Valgrisenche alla realizzazione di
quest'opera...e, tra l'altro, abbiamo notizia che con una petizione
firmata da un numero consistente di abitanti di Valgrisenche ci si
sia opposti a questa realizzazione. Ecco, una valutazione è: è
opportuno realizzare opere di questo tipo a fronte di
un'opposizione pressoché totale della popolazione residente? Vorrei
qui ricordare...
(interruzione di un Consigliere, fuori microfono)
...beh, sono 150 firme raccolte a Valgrisenche, è un numero
considerevole, insomma direi che non sono...
(nuova interruzione di un Consigliere, fuori
microfono)
... di Valgrisenche...mi risulta di sì, dovremo vedere quando
sarà depositata, faremo la verifica delle firme, comunque è
un'opposizione che, tra l'altro, viene anche ricordata nella
deliberazione che abbiamo citato.
L'idea qual è? È che la Regione in senso più ampio dovrebbe fare
una cosa che ancora oggi non ha fatto, nel senso che continuando a
dare concessioni...è vero che sono concessioni venute prima del
2010, ma si rischia di arrivare a saturazione dell'utilizzo
dell'idroelettrico. Non mi risulta che la Regione Valle d'Aosta
abbia ancora individuato i siti non idonei, e darebbe già una prima
indicazione sulle località dove non si può dare seguito alle
concessioni per fare quest'utilizzo. Manca in questo senso una
pianificazione, nel senso che bisognerebbe cercare di capire qual è
il numero di centraline idroelettriche che la Regione può
sopportare, nel senso che facendo un discorso...cioè riprendendo un
discorso che avevamo fatto nel Consiglio precedente, io non posso
pensare di mettere centraline idroelettriche su ogni corso d'acqua
valdostano, perché c'è un limite che non va superato, perché, al di
là di quello, io faccio un impoverimento del territorio.
Bisognerebbe poi tenere conto appunto di quest'opposizione, nel
senso che io credo che gli introiti che derivano da questa
centralina non andranno alla popolazione residente in Valgrisenche,
ma andranno ai privati, se non in minima parte, ma su questo poi
avrò delle risposte, perché la richiesta è anche in questo
senso.
In più bisogna fare un'osservazione: questa delibera è stata
fatta il 7 giugno del 2013 ed era opportuno fare questa
deliberazione? Quale motivo d'urgenza c'era, in un periodo in cui
la Giunta doveva fare solo iniziative di amministrazione ordinaria,
di dover dare seguito a questa domanda proprio nel periodo che
intercorreva tra le elezioni ed il nuovo insediamento?
Ricorderei inoltre il fatto che nel 2011 c'è stato un referendum
nazionale che riconosce l'acqua come un bene collettivo, quindi non
bene da indirizzare per profitti di privati, tanto più che credo
sia cosa nota che queste centraline si sostengono solo su
contributi pubblici, senza i quali non potrebbero avere seguito
queste imprese, nel senso che, senza i famosi "certificati verdi",
che danno un pagamento molto elevato a chi produce energia
proveniente da fonti rinnovabili, probabilmente nessun imprenditore
sano di mente inizierebbe a fare queste cose, peccato che però i
certificati verdi derivino da fonti pubbliche, nel senso che sono
soldi comuni. Noi quindi utilizziamo soldi comuni per far fare
proventi a dei privati e non sarebbe il primo caso in cui l'Italia
viene sanzionata per degli usi impropri, nel senso che, come nel
caso dei rifiuti, non vorrei che poi l'utilizzo improprio di
risorse destinate allo sviluppo in un'energia sicuramente molto
valida venisse fatto in maniera inappropriata. Forse qui è da
sovvertire l'idea che sta alla base di queste iniziative, nel senso
che l'idea non dovrebbe essere quella di produrre sempre un maggior
quantitativo di energia di cui poter disporre. È vero che
quest'energia viene fatta senza emissione di CO2, che è molto
efficiente, eccetera, eccetera, ma è il punto di vista che è
sbagliato, nel senso che io non posso continuare a voler produrre
sempre più energia proprio per fare profitti, o perché ha una bontà
di mancata produzione di CO2, bisognerebbe invertire la cosa, io
dovrei aver bisogno di sempre meno energia per mantenere sempre lo
stesso benessere. Bisognerebbe quindi fare principalmente lotta
agli sprechi, migliorare l'efficienza dei sistemi, solo questo
sistema consentirebbe di sganciarmi - e qua si arriverebbe a
discorsi molto più ampi - da quelle che noi oggi abbiamo come
principali fonti energetiche, che sono le fonti fossili, e poter
iniziare ad avere veramente una dipendenza da fonti rinnovabili,
cosa a cui, se io non lavoro sulla riduzione degli sprechi e
sull'efficienza dei macchinari, non arriverò mai; quindi o si
incomincia ad avere un'idea in questa direzione, altrimenti, sì, si
potranno fare centraline per un periodo limitato, salvo poi andare
ad estinguerci come i dinosauri, e questo è un altro discorso. Per
cui la mia idea è questa...cioè l'interpellanza chiede questo:
siccome vi è questa forte opposizione da parte della popolazione,
siccome, a mio parere, non è bene che l'Amministrazione lavori
senza cercare un consenso ampio presso le popolazioni locali, io
chiedo: è intenzione dell'Amministrazione regionale revocare questa
subconcessione di acqua per utilizzo idroelettrico in attesa di
fare un incontro con la popolazione e sentire le loro
motivazioni?
Seconda cosa: sarebbe interessante capire, oltre a
quest'iniziativa, quante altre richieste vi sono e a che punto è il
loro stato di avanzamento, dove verranno collocate queste
centraline e quali sono le società che hanno fatto la richiesta.
Non vorrei si monopolizzassero tutte le acque della Valgrisenche
per fare cinque, sei, sette centrali idroelettriche, ricordando che
già le acque della Valgrisenche sono oggetto di un importante
sfruttamento, salvo poi parlare anche dei lavori della diga, ma di
questo parleremo più tardi. L'idea poi è quali benefici trarrà la
popolazione, non solo intesi come
royalties
, che non sono
più permesse dalla legge, ma benefici da sovracanoni o benefici da
"aggiustamenti" ambientali che dovrebbero andare per agevolare la
popolazione; inoltre a questo punto io chiederei di essere anche
precisi rispetto al sovracanone che andrebbe alla popolazione...al
Comune di Valgrisenche. Quanti sono gli introiti previsti secondo
il decreto ministeriale che prevede l'incentivazione dell'energia
prodotta da fonti rinnovabili, i cosiddetti "certificati verdi"?
Sarebbe interessante capire qual è questo rapporto tra i due
introiti: quello che deriva dagli introiti dei certificati verdi e
quello che va effettivamente alla popolazione di Valgrisenche.
Grazie.
Président
- Pour la réponse, la parole à l'Assesseur
Viérin.
Viérin M. (SA)
- Sì, ringrazio il collega Roscio per le
premesse, perché le condivido quasi totalmente così come diciamo le
speranze. Soprattutto il problema è molto più grande e
l'impostazione parrebbe anche sbagliata, cioè l'obiettivo sarebbe
di abbattere gli sprechi, piuttosto che andare a go-go sulle
energie alternative, anche perché sappiamo perfettamente cosa
succede sui pannelli solari, sull'eolico, basta andare in Toscana e
quant'altro, ne abbiamo discusso anche ieri e sappiamo
perfettamente quali sono gli impatti ambientali.
Io vorrei partire quindi da una piccola premessa, cioè che le
concessioni e le subconcessioni si presentano come atti terminali
di una regolamentazione o di una regolazione esercitata a monte,
della quale il rilascio o diniego della concessione o
dell'autorizzazione rappresenta un'esecuzione e poco più, perché,
purtroppo, come lei ha detto, ci sono normative europee e nazionali
a monte. Infatti le normative nazionali ed europee hanno definito
un percorso abbastanza obbligato da percorrere, che ha visto
nell'autorizzazione unica l'ultimo capitolo di questa
regolamentazione...spinta io direi proprio per condividere quello
che ha detto lei...del procedimento, che, come Regione, non abbiamo
applicato subito, ma, purtroppo, dopo alcune, diciamo, richieste
specifiche, abbiamo dovuto applicare, a seguito di richiami sulla
legittimità degli atti di concessione edilizia rilasciati dai
Comuni...quindi abbiamo dovuto procedere anche addirittura sul
discorso dell'autorizzazione unica. Ormai le istruttorie sono
multidisciplinari e considerano tutti gli aspetti di inserimento
nel territorio delle opere di derivazione, l'impatto sul territorio
rispetto al corso d'acqua dei prelievi idrici, il tutto avendo come
punto di riferimento la legislazione in materia ambientale e gli
atti di pianificazione generali, quali il piano di tutela delle
acque e il piano energetico.
Con la deliberazione della Giunta regionale 1253 del 15 giugno
2012, collega, abbiamo dato un segnale molto importante, perché
giustamente lei dice: "si dovrebbe fare qualcosa che non si è
ancora fatto, cioè identificare i siti non idonei", noi
condividiamo, ma proprio in quella delibera, per anticipare alcune
domande che potevano arrivare senza sapere da chi, perché non è che
si fa un ragionamento su chi potrebbe presentare una domanda, la
Giunta in quell'atto del 15 giugno 2012, più di un anno fa, ha
praticamente chiuso la possibilità di fare nuove domande, quindi è
da un anno che non possono essere presentate nuove domande sul
territorio della Valle d'Aosta, infatti il Governo regionale ha
bloccato il proliferare di nuove domande di derivazione. Le
valutazioni legali condotte avevano chiaramente indicato che non
era possibile estendere il divieto analogo, perché abbiamo guardato
anche quello, alle domande giacenti perché il livello di
contenzioso sarebbe diventato eccessivo, cioè è chiaro che, se noi
avessimo bloccato anche le domande già presentate, avremmo,
diciamo, iniziato un percorso per rifondere parecchi danni nel
prosieguo. Per le domande in giacenza, quindi, bisogna applicare le
norme e le regole stabilite, nazionali ed europee, che ho riassunto
poc'anzi.
Con riferimento poi - adesso entro nello specifico, collega - al
primo quesito, rilevo che la revoca comporta il ritiro di un atto
amministrativo, soprattutto per i motivi di pubblico interesse,
ovvero nel caso di mutamento della situazione di fatto o di nuova
valutazione dell'interesse pubblico originario. La decadenza invece
è un istituto previsto anche dal testo unico del 1983, che
interviene quando il concessionario non rispetta alcuni adempimenti
previsti dalla legge e, nel caso specifico, quelli dell'articolo
51. Ora, nel caso specifico, considerare insufficienti le ricadute
sulla popolazione, che sarebbe l'unica cosa che ci permetterebbe di
poter agire...o generiche affermazioni circa l'eccessivo
sfruttamento delle acque, non sono ritenute dai tecnici e dai
funzionari motivi sufficienti per giustificare un eventuale atto di
revoca, che ci porterebbe a dover pagare i danni per il danno della
mancata produzione. La legge purtroppo non prevede che i benefici
per le popolazioni locali siano un fattore di valutazione della
bontà o meno della deliberazione, d'altra parte l'ha citato anche
lei prima, dall'altra parte lo stesso testo unico ha previsto una
quota di canone a favore dei Comuni interessati dalla
deliberazione, proprio a compensazione dei disagi nello
sfruttamento delle acque. I motivi ambientali sono stati invece,
anche su questa pratica, ampiamente affrontati in sede di
istruttoria e, al momento, non sono stati portati elementi nuovi a
supporto e tali da far riconsiderare la questione.
Con riferimento al secondo quesito, attualmente, oltre alla
domanda della società Eaux Valdôtaines di cui stiamo parlando, sono
in istruttoria, per il rilascio della subconcessione, tre domande:
una del Comune di Valgrisenche per una centralina sull'acquedotto
comunale di 59 kilowatt; una per un alpeggio; un'altra per 22
kilowatt. Vi è poi una domanda in fase di istruttoria al VIA,
presso l'Assessorato dell'ambiente, e due sono già in
concessione...già concessionate, nella fase di autorizzazione
unica: una da 2.500 kilowatt e l'altra da 3.351 kilowatt.
Con riferimento al terzo quesito: gli introiti presunti, io dico
sempre presunti, perché noi non possiamo fare i conti in tasca a
chi, diciamo, utilizza o ritiene di poter entrare in questo mondo
produttivo. Gli introiti presunti derivanti dalla derivazione
richiesta dalla società Eaux Valdôtaines sono: primo, il canone
annuale di subconcessione introitato dalla Regione di circa 15.300
euro; secondo, il canone annuale destinato agli enti rivieraschi di
circa 3.800 euro, tale somma è ripartita poi in proporzione: il 25
percento alla Regione e il 75 percento al Comune di Valgrisenche;
terzo, il sovracanone annuale destinato al BIM di circa 15.200
euro.
Per quanto concerne le eventuali opere di compensazione,
ricordo, come ho fatto anche in un passaggio all'inizio, che il
Comune, sul cui territorio viene realizzato l'impianto, ha
giustamente la facoltà di chiedere eventuali compensazioni - e qui
mi lego a quello che lei ha già accennato poc'anzi -, ma non di
carattere economico, ma solo per opere di carattere ambientale,
questa quindi è tutta una discussione aperta che spetta al Comune
con la società che ha avuto la subconcessione...al momento del
rilascio dell'autorizzazione unica per la realizzazione
dell'impianto idroelettrico, ai sensi del decreto ministeriale per
lo sviluppo economico 10 settembre 2010, recante: "Linee guida per
l'autorizzazione degli impianti alimentati da fonti
rinnovabili".
Con riferimento al quarto quesito, ricordo, come lei ben sa
anche questo, che i calcoli dei ricavi dalla produzione sono
fortemente influenzati dalla produttività dell'impianto,
determinata dall'effettiva disponibilità o meno dei quantitativi di
acqua, perché voi sapete che bisogna rispettare il BMW minimo di
acqua prevista e che siamo di fronte ad un sistema energetico
nazionale fortemente condizionato dagli incentivi alle fonti
rinnovabili, anche a quelle a cui ha accennato.
Il poter infatti accedere a tali incentivi può anche dimezzare i
ricavi ipotizzati e rendere del tutto antieconomico un
investimento. Un calcolo comunque predisposto, ipotetico dagli
uffici, del tutto quindi ipotetico e in condizioni ideali, cioè
sulla massima produzione fattibile, dà, per un impianto di cui si
tratta, valori di ricavo che possono andare dai 400 ai 900 mila
euro all'anno. Questi dati vanno confrontati coi costi annuali di
gestione, indicati in circa 168 mila euro all'anno e con la
necessità di recuperare l'investimento inziale per la costruzione,
che è indicato in circa 5 milioni di euro all'anno...no, scusi, 5
milioni complessivi, oltre ai canoni, chiaramente, come detto
prima, e i sovracanoni di circa 35-40 mila euro all'anno. Oltre ai
benefici sopraindicati, derivanti dai canoni e dai sovracanoni,
bisogna anche però considerare altri benefici per la comunità
derivanti dal gettito fiscale che tale produzione di energia
determina, soprattutto sull'IVA e sulle imposte fiscali riguardanti
la società.
Gli uffici competenti comunque, come il sottoscritto, sono
comunque disponibili, dicevo, ad eventuali ulteriori informazioni e
chiarimenti; se per caso la risposta non è stata totalmente
esaustiva, non ci sono problemi, perché si possono avere anche dei
dati forse anche più precisi che, se per caso ho tralasciato o
abbiamo tralasciato con la predisposizione della risposta...li
possiamo fornire tranquillamente senza nessun problema.
Président
- Merci. Pour la réplique, la parole au
collègue Roscio.
Roscio (ALPE)
- Sì, solo un paio di appunti. Dall'esame
della delibera risulta che il progetto ha subito una modifica e
forse era opportuno a seguito di questa modifica riaprire le
osservazioni e renderle pubbliche, che si potevano fare da parte
della popolazione o di persone interessate, cosa che invece non è
stata fatta.
Vorrei ritornare all'altra questione, nel senso che il fatto di
aver fermato nel 2012 la proposta di fare nuove concessioni non è
particolarmente soddisfacente, soprattutto perché ciò comporta di
dover dare seguito a tutte quelle che erano pregresse che immagino
siano molte, visto che solo nel comune di Valgrisenche ne contiamo
6 o 7...beh, io leggo una del Comune, una per un alpeggio, un'altra
da 22 kilowatt, più altre 2 da 2.500 e 3.300 kilowatt, cioè si
parla di 2 mega e mezzo, non è mica poco insomma!
(interruzione di un Consigliere, fuori microfono)
...sì, le altre sono più piccole, ma comunque si aggiungono a
questa e alle altre che esistono già. Insomma quindi questo
vorrebbe dire che tutte quelle che sono state presentate prima
vengono automaticamente, secondo le disposizioni di legge, mandate
avanti e lei mi dice che, come Assessore, non può fare nulla
assolutamente per fermarle. Aver individuato però le zone che non
potevano essere oggetto di concessione avrebbe fermato qualunque
iniziativa, nel senso che, se io individuo delle zone che non sono
idonee, non importa se uno fa la domanda, perché quelle è stato
scritto che non sono idonee, quindi non posso dare seguito alle
domande di subconcessione. Era quindi un dovere della Regione fare
questo, proprio per preservare dei siti che sennò si esponevano a
degli sfruttamenti in zone particolarmente delicate, e speriamo che
questo non succeda.
Un'altra cosa che ci viene da dire: lei dice che il sovracanone
annuo, cioè non quello che viene pagato alla Regione, è di 3.800
euro, di cui il 25 percento andrà al Comune di Valgrisenche, quindi
questo vuol dire che una cifra intorno a 1.000 euro sarà
riconosciuta al Comune di Valgrisenche, ma quando mi fa un
conto...è vero approssimativo...e si parla di cifre con cinque zeri
e ciò vuol dire che...
(nuova interruzione di un Consigliere, fuori
microfono)
...beh, 3.800, 25 percento, che però non vanno al Comune di
Valgrisenche...
(nuova interruzione di un Consigliere, fuori
microfono)
...vanno interamente al Comune di Valgrisenche? Comunque si
parla di una certa differenza tra 15 mila e 900 mila euro, cioè 900
mila euro sono i proventi che vanno al privato e, nel migliore dei
casi, 15 mila euro vanno al Comune che subisce lo sfruttamento;
capite che c'è una certa disparità in questa cosa! Comunque al di
là...questo è un caso puntuale, nel senso che la centralina del
Mont Fortchat è un caso puntuale, forse il discorso da fare
dovrebbe essere un po' più ampio su tutte le altre centrali che
sono in corso di sfruttamento, proprio per evitare, come dicevo
prima, che qualcosa che potenzialmente è positivo, come l'utilizzo
delle fonti rinnovabili, non diventi qualcosa di negativo, come ha
già citato anche l'Assessore, vedasi i casi dove il fotovoltaico o
l'eolico hanno deturpato il paesaggio, ecco, quindi prendiamo
esempio da quelle cose lì per non ripetere con l'idroelettrico
qualcosa a casa nostra. Grazie.
Presidente
- Ha chiesto la parola il collega Nogara
per...scusi, non abbiamo ancora letto il punto...non l'avevo vista,
scusi collega.
Nogara (UVP)
- Merci Président.
Io volevo capire una cosa, lei Assessore ha detto che poi sarà
il Comune che dovrà trattare, diciamo, con chi prende la
subconcessione, ma, una volta che è presa la subconcessione delle
acque, non so che margini può avere il Comune per trattare con la
ditta, perché, se lei guarda tutta la normativa, una volta che c'è
la subconcessione, è come fosse un bene di utilità pubblica, cioè
possono fare i lavori, possono partire, possono fare tutto. Avremo
modo ancora magari di parlarne, grazie.
Presidente
- Grazie. Mi scuso ancora, collega. Punto 49
all'ordine del giorno.
