Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 572 del 7 giugno 1989 - Resoconto
OGGETTO N. 572/IX - ISCRIZIONE ALL'ORDINE DEL GIORNO DI NUOVI
OGGETTI.
PRESIDENTE:
In relazione ad una richiesta formulata dal
Presidente della Giunta, invito il Consiglio a deliberare di
procedere all'immediata discussione e alla decisione sugli
argomenti seguenti, che rivestono carattere di urgenza:
a) Riapprovazione del disegno di legge n. 44, concernente:
"Interventi finanziari a favore delle imprese aderenti al Consorzio
Garanzia Fidi fra gli Industriali della Valle d'Aosta";
b) Riapprovazione del disegno di legge n. 45, concernente:
"Acquisto di partecipazione azionaria della AIR VALLEE S.p.A., con
sede in Saint Christophe, Aosta";
c) "Résolution de solidarité envers les populations des villages
de la Roumanie appelés à disparaître''.
I punti a) e b) concernono leggi già approvate dal Consiglio
regionale, ma non vistate dal Presidente della Commissione di
Coordinamento, mentre il punto c) concerne una richiesta del
Bureau du Conseil régional
di cui alle
séances du 4 mai
et du 5 juin.
Ha chiesto la parola il Consigliere Gremmo; ne ha facoltà.
GREMMO (UAP):
Pacatamente, anche se è una pacatezza solo
apparente, voglio fare una osservazione di metodo in merito a
questa mozione sulla Transilvania, per la quale è stata richiesta
l'iscrizione in via d'urgenza all'ordine del giorno del Consiglio
regionale.
Che a qualcuno dia fastidio che il sottoscritto faccia delle
iniziative politiche sulle minoranze, mi sta bene; che però mi si
voglia anche negare la piccola soddisfazione di poter dire che, su
un problema specifico, avevo in qualche modo presentato un
documento, non per primo, ma che comunque avrebbe sollevato un
dibattito, e si cerchi di arrivare d'urgenza a vanificare una
modestissima, ma proprio modesta, iniziativa politica, mi dà molto
fastidio.
Allora, visto che io sono abituato a dire sempre le cose davanti
e fuori dai denti, proprio fuori dai denti dico che quella mozione
che chiedete di iscrivere in via d'urgenza sulla Transilvania o
sulle minoranze della Romania, nella quale non parlate neanche di
minoranze, non è niente altro che una ripetizione della mozione che
è all'ordine del giorno con il n. 34. Solo perché la prima volta
che l'avevo presentata avevo messo "ordine del giorno", lei,
Presidente, e la ringrazio di questo, me l'ha rispedita indietro
perché bisognava scrivere "motion"; io ho scritto sopra "motion" e
così è potuta ritornare, altrimenti sarebbe già stata inserita
all'ordine del giorno della precedente riunione consiliare.
Parliamoci proprio chiaro e una volta per tutte: questi sistemi
sono gli stessi degli "
omissis
", che vanno sempre bene,
perché i numeri sono quelli che sono, però obbligano uno a fare
dichiarazioni che avrebbe anche evitato di fare. Allora io dico:
voi avete i numeri per iscrivere d'urgenza tutte le "Transilvanie"
che volete; poi entreremo nel merito. Per carità! Io non ritiro la
mia mozione, anche se poi verrà vanificata dal fatto che la vostra
potrà essere ritenuta migliore o più chiara.
Con molta pacatezza, però, dico che tutto questo non mi sembra
un sistema di pluralismo, perché un Consigliere, su un determinato
problema, può proporre qualche cosa che potrebbe anche coinvolgere
il Consiglio. Pensare invece che, per forza, chi più può, debba
avere la parola su tutto, non mi sembra un sistema autonomistico.
Pertanto, sull'iscrizione d'urgenza di un documento, che ne ricalca
un altro che è già presente, voterò contro.
Nel merito del documento voglio poi osservare che il non avervi
parlato delle minoranze, affrontando invece solo genericamente tale
problema, dimostra che si è letta frettolosamente la paginetta che
io avevo fatto in modo stringato, proprio per poi illustrarne
meglio il contenuto in Consiglio, e dimostra anche che in qualche
maniera si vuole prevaricare una discussione che era già presente
con un mio documento.
PRESIDENTE:
Ha chiesto la parola il Vicepresidente Dolchi;
ne ha facoltà.
DOLCHI (PCI):
A prima vista o a primo udito, il
Consigliere Gremmo potrebbe avere ragione e questo lo dice uno che
è in Consiglio dal 1968 e che ha combattuto in forma dialettica, in
questa sala, affinché le mozioni della minoranza non fossero
vanificate dalla presentazione di ordini del giorno che, votati nel
corso della mozione, vanificassero la mozione stessa. Mi spiego,
meglio: un Consigliere, in genere di minoranza, presentava una
mozione con un determinato deliberato; nel corso della discussione
di quella mozione, un Consigliere di maggioranza presentava, a
termini di Regolamento, un ordine del giorno che, o in contrasto o
modificando il significato della mozione, ne rendeva vano il
dibattito ed il significato.
L'argomento sollevato dal Consigliere Gremmo, invece, è
completamente diverso ed io prendo la parola proprio perché ne sono
stato coinvolto in quanto dirigente della Federazione Mondiale
delle Città Gemellate (F.M.V.J.), la quale, in data 23 marzo 1989,
a firma del Presidente Pierre Mauroy, inoltrava, a tutti gli
aderenti ed ai membri del Consiglio internazionale
dell'associazione, una sollecitazione perché fosse presa posizione
nei confronti del cosiddetto "Piano di sistemazione e
modernizzazione rurale dei piccoli villaggi della Romania".
La sollecitazione della Federazione e la lettera del Presidente
Mauroy non ponevano un problema di minoranze, ma ponevano un
problema di difesa delle tradizioni, dell'architettura e della vita
delle popolazioni rurali rumene.
Se n'è discusso nell'Ufficio di Presidenza, in occasione di due
riunioni e, se c'è stato un periodo di tempo, questo è dovuto ad
un'assenza mia dall'Ufficio di Presidenza ed alla forzata assenza
del Presidente Bich dall'Ufficio di Presidenza; ma l'iter di questo
ordine del giorno, sollecitato dal Presidente Pierre Mauroy, non ha
avuto mai un momento di congiunzione, anche casuale, con la mozione
del Consigliere Gremmo.
Ciò è ancor più vero, perché, come lui stesso ha riconosciuto,
l'ordine del giorno, che la Presidenza del Consiglio propone
all'esame del Consiglio stesso, tratta di un problema più generale,
che riguarda la vita e la conservazione delle popolazioni rurali
rumene.
Nella lettera di Pierre Mauroy, che è a disposizione di tutti i
Consiglieri, non si citano le minoranze ungheresi e non si parla
mai del problema della Transilvania, ma si affronta un problema,
come mi sembra debba essere affrontato da un'organizzazione
internazionale, cioè a livello generale, quindi per la difesa dei
diritti di quei cittadini.
La puntualizzazione che ne fa, nella sua mozione, il Consigliere
Gremmo, ha consigliato l'Ufficio di Presidenza di presentare
l'ordine del giorno e, proprio perché non apparisse la volontà di
esautorare la mozione e la discussione, anche se il Consiglio
ritiene di dibatterla assieme, di procedere a votazioni
completamente separate. Può essere un caso, ma può anche non
esserlo, che i due argomenti siano discussi assieme, perché questo
riguarda la volontà del Consiglio.
Non credo, quindi, che ci sia ragione, da parte del Consigliere
Gremmo, di lamentare una scorrettezza da parte della Presidenza del
Consiglio regionale. Scorretti sì saremmo stati se, discutendo
l'oggetto iscritto all'ordine del giorno del Consigliere Gremmo, in
sede di discussione generale avessimo presentato, o come Ufficio di
Presidenza o come Consiglieri singoli, un ordine del giorno o
questo ordine del giorno, vanificando la votazione su un argomento
particolare, che egli solleva e che riguarda le minoranze
transilvane e ungheresi, che, solo in parte e marginalmente, ha a
che vedere con questo ordine del giorno.
Personalmente, quindi, non tanto come membro dell'Ufficio di
Presidenza, ma quanto Dirigente della Federazione Mondiale delle
Città Gemellate, che, come ricordavo prima, ha preso questa
iniziativa il 23 marzo, insisto perché i colleghi del Consiglio
vogliano approvare l'iscrizione di tale argomento all'ordine del
giorno.
PRESIDENTE:
Consigliere Gremmo, mi sembra che le
dichiarazioni del Vicepresidente Dolchi esauriscano l'aspetto
formale della questione. Le chiedo, comunque, se ritiene di
prendere la parola per un'ulteriore precisazione.
Ha chiesto la parola il Consigliere Gremmo; ne ha facoltà.
GREMMO (UAP):
A questo punto, un minimo di congruità
chiederebbe che la discussione avvenisse contestualmente.
PRESIDENTE:
Chiaramente.
GREMMO (UAP):
Vorrei però precisare una cosa. Io non so se
lei ha letto attentamente il mio documento, ma proprio il
riferimento all'Associazione che lei rappresenta andava - cosa che
dirò quando entreremo nel merito - nella direzione del fatto che
lei continua a parlare di "villaggi rumeni", mentre in realtà il
problema riguarda solo villaggi di minoranze di cittadini ungheresi
e tedeschi, che sono gabellati come rumeni. E' proprio lì il nodo
politico della cosa, nel senso che è mistificatorio considerare
problemi rumeni quelli che sono problemi di popoli che sono
sradicati (questo è il problema), non perché a qualcuno dà fastidio
l'architettura rurale di quei villaggi, ma perché quei popoli sono
minoranze che, nei progetti inaccettabili di qualcuno, dovrebbero
addirittura scomparire.
Quindi io insisto solo perché la discussione avvenga
contestualmente.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io chiedo che l'iscrizione in via
d'urgenza di questi punti venga posta in votazione separatamente,
perché l'atteggiamento del Consiglio può anche essere diversificato
per i vari punti. In particolare, a noi di Nuova Sinistra, che pure
condividiamo l'urgenza di mettere subito in iscrizione il
provvedimento che riguarda il Consorzio di garanzia fidi fra gli
industriali, anche se nel merito voteremo contro, risulta però
totalmente incomprensibile l'urgenza con cui si vuole riportare in
approvazione il provvedimento riguardante la partecipazione
azionaria della Regione nella Air Vallée S.p.A., per la quale non
esistono ragioni che possano sufficientemente motivare la richiesta
d'iscrizione in via d'urgenza. Già a suo tempo, infatti, il
dibattito in sede di Commissione era rimasto strozzato e non era
stata accolta tutta una serie di richieste di chiarimenti avanzate
da vari Consiglieri; mentre adesso si è appena avuto il tempo di
prendere visione delle osservazioni che hanno motivato il rinvio da
parte del Presidente della Commissione di Coordinamento, che subito
si vuole portare il provvedimento all'esame ed alla riapprovazione
del Consiglio, senza un momento di meditazione, pur trattandosi di
argomento per cui non esiste questa urgenza. Quindi, per quanto
riguarda la richiesta di iscrizione in via d'urgenza di questo
oggetto, il nostro voto sarà contrario.
PRESIDENTE:
Se nessuno chiede la parola, accettando il
suggerimento del Consigliere Riccarand, metto in votazione la
richiesta d'iscrizione in via d'urgenza della riapprovazione del
disegno di legge n. 44, concernente: "Interventi finanziari a
favore delle imprese aderenti al Consorzio Garanzia Fidi fra gli
Industriali della Valle d'Aosta".
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Se nessuno chiede la parola, pongo ora in
votazione la richiesta d'iscrizione in via d'urgenza della
riapprovazione del disegno di legge n. 45, concernente: "Acquisto
di partecipazione azionaria della Air Vallée S.p.A., con sede in
Saint-Christophe, Aosta".
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva
PRESIDENTE:
Se nessuno chiede la parola, pongo ora in
votazione la richiesta di iscrizione in via d'urgenza della
discussione e della decisione concernente la "Résolution de
solidarité envers les populations des villages de la Roumanie
appelés à disparaître".
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva
PRESIDENTE:
Il Consiglio, pertanto, in base all'esito
della votazione, delibera di procedere nell'adunanza in corso alla
discussione e alla decisione sugli oggetti:
26 bis) Riapprovazione del disegno di legge n. 44, concernente:
"Interventi finanziari a favore delle imprese aderenti al Consorzio
Garanzia Fidi fra gli Industriali della Valle d'Aosta".
26 ter) Riapprovazione disegno di legge n. 45, concernente:
"Acquisto di partecipazione azionaria della AIR VALLEE S.p.A., con
sede in Saint-Christophe, Aosta"
34 bis) "Résolution de solidarité envers les populations des
villages de la Roumanie appelés à disparaître"
A questo punto, se non ci sono obiezioni, proporrei di
continuare con l'esame dei punti nn. 16 e 17 e possibilmente anche
del punto 18, fino alle ore 13,00.
