Classificazione
FORESTE E TERRITORI MONTANI
Corpo forestale valdostano e relative strutture



Oggetto del Consiglio n. 763 del 7 ottobre 2009 - Resoconto
OGGETTO N. 763/XIII - Interrogazione: "Iniziative per
l'accorpamento di alcune stazioni forestali".
Interrogazione
Appreso che la Giunta regionale avrebbe promosso iniziative
finalizzate all'accorpamento di alcune stazioni forestali chiedendo
un parere alle amministrazioni comunali interessate;
i sottoscritti Consiglieri regionali
Interrogano
gli Assessori competenti per sapere:
1) se si conferma la volontà di accorpare alcune stazioni
forestali e in caso affermativo, quali;
2) quante unità di personale saranno coinvolte e a quale
utilizzo saranno destinate le stazioni soppresse;
3) quale sarà l'effettivo risparmio in termini
economici;
4) se il controllo del territorio sarà ugualmente garantito e
in che modo.
F.to: Bertin - Giuseppe Cerise - Chatrian - Louvin - Patrizia
Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Come già in maniera
molto sintetica ho premesso in occasione della risposta al
question time
, ricordo che le procedure per eventuali
modifiche per quello che riguarda l'organizzazione ed eventuale
razionalizzazione del Corpo forestale competono alla Giunta a
seguito di un'attività che deve essere sviluppata dal Comandante
del Corpo forestale con le sue strutture, il quale deve - ed è
quello che sta facendo - andare a formulare delle indicazioni sulla
base di un'indagine che deve essere da questi sviluppata in merito.
Riferirò di quanto al momento è stato fatto e in particolare,
andando a prendere in considerazione le richieste, si può dire che
l'indirizzo è che si intende accorpare, alla luce di questa
attività sviluppata dal Comandante, la stazione forestale di
Pontboset, Pont-Saint-Martin per quanto riguarda la bassa Valle
d'Aosta utilizzando come base logistica la caserma di
Pont-Saint-Martin e la stazione di Morgex con quella di
Pré-Saint-Didier nella Valdigne con l'utilizzo della caserma di
Pré-Saint-Didier. Alla luce delle verifiche fatte, risulta che la
stazione forestale di Pontboset è in effetti un modesto fabbricato
composto da un piano terra con due stanze: una utilizzata ad
ufficio e una quale deposito archivio e da un piano primo con due
stanze utilizzate come deposito vestiario e documenti. Dico queste
cose in quanto sono premesse importanti. Sul lato sud della caserma
c'è un modesto garage per il ricovero di alcuni automezzi e
materiale per interventi di emergenza. La stazione non ha perciò
appartamenti per il personale, d'altra parte nessun forestale abita
nel comune di Pontboset, tutti abitano a casa propria, salvo uno
che abita a Donnas in un appartamento affittato dalla Regione, gli
altri: uno abita a Champorcher, tre abitano a Hône (compreso quello
che ho detto in precedenza), due abitano a Pont-Saint-Martin.
Un altro elemento importante di indagine conoscitiva alla base
poi delle scelte che si devono fare riguarda le superfici sottese
dalle stazioni. Per quel che riguarda l'accorpamento delle due
stazioni di Pontboset e Pont-Saint-Martin, porta una superficie
della giurisdizione a circa 200 chilometri quadrati, superficie
comunque inferiore alla media delle superfici di tutte le
giurisdizioni, circa 200 metri quadrati rispetto a 220 circa, che è
la media di tutte le stazioni. La popolazione dei due comprensori
non supera 10.000 abitanti, per cui è nella media dei comprensori
di altre stazioni. La previsione di 10 elementi dell'organico della
stazione, ossia di 2 persone in più rispetto alle altre stazioni,
permetterà di organizzare un servizio di pari efficienza rispetto a
quello odierno. Due parole su Morgex, la situazione: è composta da
un fabbricato risalente agli anni '50-'60, in cui ci sono gli
uffici al piano terra e due piani con quattro appartamenti,
attualmente vuoti e da ristrutturare. A fianco della vecchia
stazione è stato costruito un nuovo edificio negli anni 1984-1985
con quattro appartamenti e garage interrato. La necessità di
accorpamento deriva dal fatto che la stazione di Morgex, dedita in
passato alle attività silvicolturali, 40 percento dell'attività
degli addetti, oggi ha essenzialmente perso le motivazioni presenti
all'atto costitutivo e, accorpata a Pré-Saint-Didier, può essere
meglio organizzata tenuto conto della distanza anche di soli 4
chilometri. Per le superfici, togliendo la vasta area dei ghiacciai
della catena del Monte Bianco, si può considerare una superficie di
circa 350 chilometri quadrati, perciò vicina a quelle delle
stazioni più grandi, la nuova stazione coinciderà con la Comunità
montana Valdigne Mont Blanc. Sono coinvolte 12 persone nella
razionalizzazione delle due stazioni della bassa Valle, 17 in
quella delle stazioni della Valdigne. La stazione di Pontboset sarà
utilizzata, tenuto conto delle modeste dimensioni, come base
logistica nei momenti di emergenza nella valle di Champorcher; la
caserma di Morgex sarà recuperata sistemando gli attuali 4 alloggi
in disuso.
"Quale sarà l'effettivo risparmio in termini economici"
:
in entrambi i casi si dovrà gestire una sola caserma, anziché due,
con evidente risparmio sulle spese ordinarie e straordinarie:
riscaldamento, luce, lavori di manutenzione. Il vantaggio
fondamentale della razionalizzazione sarà una maggiore efficienza
del Corpo forestale della Valle d'Aosta; con un unico centro
organizzativo su due stazioni si potranno organizzare con maggiore
efficienza i servizi, risparmiando anche sul personale. La
razionalizzazione del Corpo forestale permette di avere economie di
tempo difficilmente monetizzabili, perché si traducono in una
maggiore efficienza delle stazioni e del comando. È certo tuttavia
che se si razionalizza la situazione logistica, si ha un risparmio
di somme notevoli; è ormai da anni che si discute in particolare
per Pontboset della necessità di una nuova stazione, che tuttavia
non è mai stata finanziata, l'accorpamento risolve perciò un annoso
problema logistico. Il risparmio sul personale è facilmente
spiegabile: ora ci sono due persone che lavorano nelle due stazioni
magari facendo la stessa attività, con l'accorpamento si recupera
sia in alta che in bassa Valle una persona che potrà essere
dedicata al territorio.
"Se il controllo del territorio sarà ugualmente garantito e
in che modo"
: per le nuove giurisdizioni il controllo del
territorio sarà comunque garantito; dalle proiezioni effettuate
dagli uffici del comando e con la razionalizzazione del lavoro
nelle stazioni considerate, fissando indirizzi e priorità, si
avranno le stesse unità attuali nell'attività di controllo del
territorio e in qualche giorno addirittura un miglioramento. Per
quanto detto nel punto precedente, grazie alla recente costituzione
di una centrale unica di soccorso, le stazioni saranno favorite
proprio nei servizi sul territorio: in caso di interventi di
emergenza, anche gli agenti dedicati ai lavori di ufficio potranno
uscire dalla sede girando il telefono sul "1515", questo
evidentemente va considerato, perché rientra in un discorso di
razionalizzazione che coinvolge anche la centrale unica di
soccorso, che dalle prime indicazioni sta già operando in questa
direzione; quindi credo sia molto importante tale aspetto. Per fare
le proiezioni lavorative, sono state visionate le tabelle
lavorative effettive delle stazioni nei momenti di maggiore
criticità (ad esempio luglio) e si è visto che nelle stazioni
unificate si riesce ad avere un numero di personale sul territorio
come nella situazione attuale perlomeno. Si ritiene quindi di poter
tranquillizzare i Consiglieri interroganti e il Consiglio intero in
merito a notizie allarmistiche emerse sugli organi di stampa sui
possibili effetti negativi per quanto riguarda il possibile
abbandono del territorio, l'attenzione che viene a mancare sulle
parti distanti rispetto ai grandi centri, eccetera. Allo stesso
scopo è stata organizzata una specifica riunione con i
rappresentanti delle Amministrazioni comunali interessate per la
zona della bassa Valle, dove tutti questi problemi sono stati
esaminati e sono state fornite delle indicazioni in merito a delle
preoccupazioni che erano state da questi manifestate. Credo sia
stato un passaggio importante anche questo.
Président
- La parole au Conseiller Bertin.
Bertin (VdAV-R)
- Il Corpo forestale della Valle d'Aosta
è presente in maniera capillare su tutto il territorio regionale
attraverso 16 stazioni forestali, questa distribuzione fa di tale
Corpo una struttura particolarmente adatta al controllo del
territorio; questo è quanto riporta la pagina
web
della
Regione dedicata alla descrizione delle stazioni forestali in Valle
d'Aosta. Da questa pagina sembra di capire che il punto di forza
del Corpo forestale sia la presenza capillare sul territorio, a
quanto pare non sembra più essere così....... Per quanto ci
riguarda, riteniamo che la presenza capillare del corpo sul
territorio sia essenziale in una regione con caratteristiche come
la nostra, un ambiente particolare, che rappresenta, come si dice
spesso, la ricchezza principale per la nostra regione, un
patrimonio inestimabile che va assolutamente salvaguardato, un
territorio che è sempre meno antropizzato e sempre più delicato e a
rischio. Per garantire il controllo del territorio, non si può fare
a meno della presenza dell'uomo, in questo senso i forestali
acquistano una sempre maggiore importanza: un presidio, un
controllo del territorio che non deve essere visto soltanto con
funzioni repressive, ma soprattutto di prevenzione e di corretta
gestione del territorio. La presenza dell'uomo è in questo senso
fondamentale, lo spopolamento della montagna per tanti aspetti
negativi rappresenta anche un impoverimento e un rischio per
l'ambiente. A nostro avviso, le politiche regionali devono puntare
sul mantenimento delle persone in montagna, garantendo servizi e
qualità della vita adeguate. Depotenziare i servizi, o spostarli a
fondo Valle va esattamente nella direzione opposta, un indirizzo
politico generale che non condividiamo. La funzione di prevenzione,
di pronto intervento in caso di incendio, calamità varie, frane,
valanghe, alluvioni rappresenta un servizio per un territorio di
montagna da non sottovalutare e la presenza di un forestale, che
dovrebbe essere un operatore della montagna, deve avvenire in
montagna. Paradossale sarebbe il contrario, se spostiamo tutto a
fondovalle e magari controlliamo con l'elicottero, forse ci sarebbe
un risparmio, non credo, ma non avremmo lo stesso effetto.
Nel caso poi dell'accorpamento delle quattro stazioni coinvolte,
le nostre perplessità sono molte. Non possiamo che condividere la
contrarietà espressa dalle Amministrazioni comunali interessate.
Per quanto riguarda l'alta Valle, ci sarebbe una riduzione di ben 4
unità accorpando le due stazioni, si verrebbe a creare una
giurisdizione enorme in una zona altamente turistica, nella quale
la popolazione triplica (se non di più) nelle varie stagioni
dell'anno. Fra l'altro, è coinvolto anche il Monte Bianco, che
anche simbolicamente rappresenta un territorio di particolare
pregio nel quale la pressione speculativa evidentemente è molto
alta e un controllo puntuale è assolutamente necessario. Stesso
discorso per ragioni diverse vale per la bassa Valle, dove la
presenza dei forestali garantisce una funzione di sicurezza per la
popolazione che in altre zone è rappresentata da altri corpi di
polizia, per questo ha un ruolo importante per continuare a
garantire una qualità della vita sul territorio. In generale
crediamo che la razionalizzazione della pubblica amministrazione
sia necessaria, ma, partire da questo Corpo e in questo modo, ci
vede assolutamente contrari. Pertanto seguiremo con attenzione
questo dossier e cercheremo di limitarne i danni.
