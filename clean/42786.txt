Classificazione
AMBIENTE



Oggetto del Consiglio n. 281 del 28 gennaio 2021 - Resoconto
OGGETTO N. 281/XVI - Interpellanza: "Intervento di bonifica
dell'area sita in via Lavoratori Vittime del Col du Mont".
Marguerettaz (Presidente) -
Punto n. 40 all'ordine
del giorno. La parola al collega Manfrin.
Manfrin (LEGA VDA) -
Questa interpellanza riguarda
appunto, come giustamente citato dal Segretario, un intervento di
bonifica dell'area situata in via Lavoratori Vittime del Col du
Mont. La vicenda si origina con la chiusura, e il possibile
spostamento ai tempi, del maneggio che era situato in zona
Tzamberlet. Su quel maneggio, su quello spostamento però si era
acceso un ulteriore caso perché, con una allora determina del
Comune di Aosta, questo maneggio era stato chiuso, ai tempi
concedettero trenta giorni per rilasciare l'impianto dato in
concessione libero da tutto riconsegnandolo alla civica
amministrazione. Questa chiusura aveva fatto sorgere altri
interrogativi che alcuni organi di informazione avevano
tempestivamente segnalato. Rispetto a queste segnalazioni, pare che
nell'accordo di programma fra Comune e Regione fosse prevista la
costruzione di una nuova struttura e che la terra del mai aperto
cantiere sarebbe dovuta servire per bonificare una nuova area
prevista per i cavalli, che era stata individuata nell'area di VdA
Structure e più precisamente appunto sulle macerie dell'ex Cascina
Favre di via Lavoratori Vittime Col du Mont, quindi dietro alla
Cogne.
Questa scoperta però porta con sé ulteriori interrogativi perché
non sapevo, perlomeno io all'epoca, che vi fossero delle aree da
bonificare in quella zona specifica e, da quanto ci è stato
possibile ricostruire poi a seguito appunto di quanto sollevato
dagli organi di informazione, abbiamo localizzato le aree in zone
adiacenti alla Dora, quindi proprio ad essa vicine, pertanto
chiaramente con il pericolo che, in caso di esondazione della Dora,
queste aree da bonificare - quindi a questo punto penso ovviamente
inquinate non si sa da cosa - vengano portate via, vengano erose e
quindi... come dire? si propaghi questo inquinamento.
Da questo pericolo, da questa preoccupazione quindi si originano
poi tutta un'altra serie di domande su cui non abbiamo
informazioni, perché se quella è un'area da bonificare, che ne è di
altre aree da bonificare sempre situate nelle zone della Dora? E
qui abbiamo attinto alla mia memoria e a quella della collega
Spelgatti di quando eravamo in Comune ad Aosta, ricordo che ai
tempi presentammo un'interrogazione per sapere a quanto ammontava
la bolletta dell'acqua pagata dalla Cogne e con mio sommo stupore
ci dissero che la bolletta dell'acqua pagata dalla Cogne al Comune
di Aosta era zero ed era zero perché ci spiegò l'allora Assessore
che la Cogne pescava direttamente dai pozzi l'acqua che necessitava
sia per uso industriale, sia per uso corrente. Aggiunse ai tempi
l'Assessore - e questa dichiarazione mi preoccupò non poco -: "meno
male che la Cogne pesca così tanta acqua da sotto perché di acqua
ce n'è in abbondanza. Meno male che ne pesca così tanta perché così
tiene basso il livello della falda, perché se non pescasse più
quell'acqua e il livello della falda si alzasse, rischierebbe di
andare a erodere quella collina". Ci raccontò di questa collina che
credo che tutti noi possiamo vedere quando andiamo da Aosta a
Charvensod, c'è quel cavalcavia che si passa... tra il confine più
o meno e ci troviamo una collina, una montagnola verdeggiante. Ci
disse: "non sappiamo che cosa c'è sotto quella montagna lì, ci
potrebbe essere di tutto". Alzandosi la falda quindi si potrebbe
andare a erodere quella montagna di non sappiamo che cosa e
rischieremmo che poi venga portata ovviamente anche qui nelle falde
acquifere, in Dora e quant'altro. La cosa che mi ha inquietato di
quelle dichiarazioni fu anche che proprio dove c'è quella collina,
se ci passate oggi, c'è un simpatico parco giochi per bambini con
qualche giostrina, eccetera, e quindi ho detto: caspita, quale
incongruenza! Una collina verdeggiante di rifiuti di non si sa
quale natura con un bel parco bambini a fianco.
Sulla base di questo, visto che abbiamo sollevato la questione
relativa appunto alla Cascina - chiediamo nel merito, facciamo
tutta una serie di domande -, abbiamo colto l'occasione con la
domanda n. 4 per chiedere anche altro. Con questa interpellanza
dunque andiamo a domandare all'Assessore: "quale sia la ragione per
cui non è ancora stata effettuata alcuna opera di bonifica - o, se
è stata fatta, non lo sappiamo - nella zona oggetto della presente
interpellanza; se sia a conoscenza del materiale - quindi le
motivazioni di questa bonifica - presente all'interno della zona
per la quale si rende necessaria questa bonifica; quali siano i
rischi di una bonifica in una zona adiacente alla Dora Baltea -
perché poi immagino che anche la rimozione non sia una cosa così
semplice da fare -; se vi siano, nella stessa zona di via
Lavoratori Vittime Col du Mont a cominciare dall'area verde situata
- e glielo ho proprio collocata - fra la torre piezometrica e il
viadotto autostradale, altre zone che si intendono modificare oltre
a quella oggetto della presente interpellanza". Spero di non averla
sorpresa, Assessore.
Presidente -
La parola all'assessora Minelli.
Minelli (PCP) -
No, lei non mi sorprende mai, collega
Manfrin, è abbastanza prevedibile. Questa interpellanza presenta un
argomento di cui si è già parlato in Consiglio regionale
nell'aprile del 2019 in seguito a una determina dirigenziale del
Comune di Aosta: la determina n. 200 del 4 aprile 2019, con la
quale il dirigente dell'area 3, Servizi Sociali e Sport, Servizio
Sport Impianti Sportivi, determinava la revoca contrattuale
dell'affidamento in concessione della gestione del maneggio
comunale e le relative pertinenze, perché nel corso della gestione
erano stati registrati inadempimenti, mancanze e comportamenti
gravi per violazioni contrattuali. La determina era centrata su
questa questione. Prima di rispondere alle sue domande, occorre
però fare alcune premesse necessarie, che ho ovviamente condiviso
con gli uffici che si occupano di questo tema. La prima premessa
importante è che la normativa in materia di siti contaminati fissa
dei limiti diversi a seconda che il sito sia destinato a uso verde
pubblico, privato e residenziale, e qua i limiti sono più bassi, o
a uso commerciale industriale con limiti più alti. La qualità
ambientale delle aree di cui si tratta è tale da consentire
l'insediamento di aree industriali.
Per ricostruire il quadro in cui è inserita questa iniziativa,
bisogna partire dall'accordo di programma tra la Regione Autonoma
Valle d'Aosta e il Comune di Aosta per la realizzazione di
interventi per la ristrutturazione urbanistica e la riconversione
produttiva dell'area industriale Cogne di Aosta sottoscritto il 30
settembre del 2011 in cui la Regione si è impegnata, tra l'altro,
alla progettazione, realizzazione e successiva cessione a titolo
non oneroso al Comune di una struttura ubicata nella sottozona F
B06 capace di ospitare il maneggio attualmente sito in Regione
Tzamberlet. Era però necessario eseguire ulteriori valutazioni e
verificare l'eventuale necessità di interventi di bonifica e/o di
messa in sicurezza al fine di assicurare il rispetto della
normativa anche per la mutata destinazione d'uso. Pertanto le
eventuali attività di bonifica e/o messa in sicurezza permanente
sarebbero state conseguenti all'attuazione dell'accordo di
programma e finalizzate esclusivamente a rendere compatibile la
qualità ambientale delle aree con la destinazione d'uso prevista
per l'insediamento del maneggio su cui ad oggi non sono stati poi
portati avanti altri atti amministrativi.
Con la delibera di Giunta regionale n. 3184 del 30 dicembre 2011
la Regione ha affidato alla società Vallée d'Aoste Structure
l'incarico di eseguire le indagini sulla qualità ambientale
previste dal disegno di legge n. 152/2006 e le eventuali
progettazioni delle opere di messa in sicurezza e/o bonifica da
eseguire sulle aree di cui trattasi. In particolare VdA Structure
avrebbe dovuto predisporre il piano della caratterizzazione, il
documento di analisi di rischio, individuare gli eventuali
interventi di messa in sicurezza permanente e/o di bonifica da
porre in atto e conseguente progettazione preliminare e definitiva.
I documenti concernenti il piano della caratterizzazione e i
risultati della stessa e l'analisi di rischio sito specifica sono
stati approvati con un PD n. 1549 del 12 aprile 2013 ed è stato
stabilito che VdA Structure avrebbe dovuto presentare ai sensi
dell'articolo 242, comma 7, il progetto operativo degli interventi
di bonifica. L'analisi di rischio è stata condotta sulle
destinazioni d'uso attuali e previste, uso verde pubblico, privato
e residenziale per l'area interessata dalla realizzazione del nuovo
maneggio e entrambe le destinazioni d'uso considerate dalla
normativa per l'ex Cascina Favre non essendo ancora definita
l'effettiva destinazione d'uso. È emersa la presenza di rischio per
la destinazione d'uso verde pubblico privato e residenziale per i
parametri idrocarburi e IPA, mentre per l'area ex Cascina Favre il
rischio è accettabile per destinazione d'uso commerciale e
industriale.
Sulla base della caratterizzazione e dell'analisi di rischio,
sono state definite le opere di messa in sicurezza e bonifica le
quali prevedranno - e cito -: "la rimozione dei terreni inquinati e
la ricollocazione di una parte di essi presso l'area ex Cascina
Favre, la parte restante sarà trasportata presso i centri
autorizzati di recupero smaltimento e che le terre da scavo in
esubero dal cantiere della scuola polmone saranno utilizzati nel
cantiere del maneggio". Con il PD n. 730 del 5 maggio è stata
approvata la documentazione afferente alla progettazione definitiva
degli interventi di bonifica e messa in sicurezza permanente delle
aree interessate dal progetto di ricollocazione del nuovo
maneggio.
Entrando nel merito delle singole domande: "quale sia la ragione
per cui non è ancora stata effettuata alcuna opera nella zona di
bonifica e nella zona oggetto della presente interpellanza?".
Attualmente non sono ancora state eseguite le opere di bonifica o
di messa in sicurezza dei suoli destinati alla ricollocazione del
maneggio del Comune di Aosta in quanto esse sono strettamente
connesse con l'utilizzo delle terre da scavo ambientalmente
compatibili derivanti dalla realizzazione della scuola a polmone
attualmente sospesa.
"Se si sia a conoscenza del materiale presente all'interno della
zona la cui presenza rende necessario l'intervento di bonifica",
nell'ambito degli approfondimenti sulla qualità della falda dell'ex
area Cogne e della piana di Aosta effettuati in esecuzione della
delibera di Giunta n. 2052/2012 e approvati con PD 3692/2018,
nell'area di cui trattasi non è risultata la presenza di depositi
di rifiuti connessi all'attività dell'acciaieria, fatta salva la
zona appartenente alle aree industriali ex Cogne di Aosta già
oggetto di specifica caratterizzazione e interessata da interventi
di messa in sicurezza permanente mediante
capping
superficiale realizzati nel periodo 1999-2002 nell'ambito degli
interventi di messa in sicurezza che hanno riguardato l'intera
porzione sud delle aree ex Cogne. Nella caratterizzazione e
conseguente analisi di rischio è emersa per l'area interessata
dalla realizzazione del nuovo maneggio la presenza di rischio per
la destinazione ad uso verde pubblico privato e residenziale per i
parametri idrocarburi e IPA.
"Quali siano i rischi di una bonifica in una zona adiacente alla
Dora Baltea?": per quanto attiene agli ambiti inedificabili, l'area
di cui trattasi è per una piccolissima porzione inclusa nell'area
definita di inondazione per piena catastrofica, che è il massimo
livello che viene identificato dalle tavole.
"Se vi siano, nella stessa zona di via Lavoratori Vittime del
Col du Mont, a cominciare dall' area verde sita tra la torre
piezometrica e il viadotto autostradale, altre zone che si
intendono bonificare"? Tutte le aree comprese al di fuori dello
stabilimento siderurgico della Cogne Acciai Speciali di proprietà
di Vallée d'Aoste Structure sono state oggetto fra il 1999 e il
2002 di importanti lavori di messa in sicurezza permanente,
necessari anche per consentire la riqualificazione urbanistica
prevista dal già citato accordo di programma tra la Regione e il
Comune di Aosta del 2011. Se poi le interessa, c'è anche una tavola
con la planimetria della situazione attuale delle aree già oggetto
di capping.
Presidente -
La parola al collega Manfrin per la
replica.
Manfrin (LEGA VDA) -
Mi scuso con la collega Minelli per
essere stato troppo prevedibile ma cercherò di migliorare in
futuro, non si preoccupi. Lei invece mi sorprende ogni volta. Io la
ricordo, collega, nel pieno della pandemia quando discutevamo di
una legge che doveva aiutare concretamente i Valdostani, discutere
nel merito delle parole da utilizzare nelle premesse e sul colore
della copertina probabilmente, però la vedo straordinariamente poco
precisa nelle sue analisi e nelle sue risposte.
Lei cioè ci dice che bonifiche che erano previste molti anni fa,
quindi a partire dal 2011, poi i progetti operativi del 2013 e
ancora approvazione bonifica del 2014, non si possono fare perché
bisogna aspettare la scuola di Tzamberlet, che nel frattempo è
sospesa ma l'idea della scuola di Tzamberlet arriva dopo, quindi
c'è un problema. Io non riesco a comprendere sinceramente come
delle aree che dovrebbero essere bonificate non vengono bonificate
perché bisogna fare un progetto che, in realtà, è arrivato dopo
rispetto a quando si è deciso, come ci ha detto lei, di approvare
questa bonifica nel 2014. È molto curiosa questa risposta ed è
molto curioso che lei non abbia deciso di approfondire.
Rimango anche basito di fronte al fatto che lei ci dica che le
riferiscono che quei rifiuti o quella simpatica montagnola così
lussureggiante e dotata di simpatici giochi per bambini sia stata
messa in sicurezza, caratterizzata e va bene così. Da questo punto
di vista, visto che lei è molto attenta all'ambiente, mi rassicura,
ma farò qualche piccolo approfondimento personale, anche magari con
chi all'epoca mi fornì - anzi, sono informazioni pubbliche, quindi
non sono state fornite a me in particolare ma a tutta la
cittadinanza - ma anche con persone che hanno molte cose da dire ed
effettivamente verificheremo se quanto lei ci ha citato in
quest'aula, magari per tranquillizzare quella parte così
ferocemente ambientalista su cui fa riferimento, corrispondono al
vero o se magari invece lei, ormai assuefatta alla sua carica di
Assessore, ritiene di poter dare risposte di circostanza in
quest'aula e dimenticare invece quelle che sono state le sue
battaglie di sempre.
Presidente -
La parola alla consigliera Erika
Guichardaz.
Guichardaz E. (PCP) -
Per chiedere una sospensione di
maggioranza.
Presidente -
È accordata una breve sospensione.
La seduta è sospesa dalle ore 15:33 alle ore 16:10.
Marguerettaz (Presidente) -
Signori, possiamo riprendere
i lavori semplicemente per convocare una Conferenza dei
Capigruppo.
La seduta è sospesa dalle ore 16:11 alle ore 16:28; alla
ripresa dei lavori riassume la Presidenza il presidente
Bertin.
