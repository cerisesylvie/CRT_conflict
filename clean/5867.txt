Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 290 del 11 gennaio 1984 - Resoconto
OGGETTO N. 290/VIII - REVISIONE DELLA LEGGE REGIONALE RECANTE
NORME PER LA COSTRUZIONE, LA GESTIONE ED IL CONTROLLO DI ASILI-NIDO
COMUNALI. - (Approvazione di mozione).
PRESIDENTE:
Do lettura della mozione presentata dai
Consiglieri Torrione, Pascale e Breuvé:
MOZIONE
La legge regionale n. 39 in data 20 dicembre 1973 recante norme
per la costituzione, gestione e controllo di asili-nido comunali in
Valle d'Aosta rispecchia indubbiamente nelle sue linee impostative
una situazione socio-culturale tipica in una realtà
post-sessantottesca.
Infatti le finalità evidenziate allo art. 1, puntualizzano in
pratica quanto già espresso dal corrispondente art. 1 della legge
nazionale, una legge quest'ultima che postula e prospetta
l'asilo-nido come punto di riferimento di una serie di grandi temi,
peculiari tra l'altro di quel periodo, quali: l'occupazione
femminile, la divisione dei ruoli sociali fra uomo e donna, la
maternità e paternità consapevoli, la mancata attuazione di una
riforma radicale del settore assistenziale, ed infine la ricerca di
modalità operative che consentano ad un servizio sociale, che si
occupa della crescita dei minori, di diventare un luogo ove si
attivano processi di partecipazione e di cambiamento di modelli
culturali.
Se è vero che simili problematiche restano tuttora valide ed
attuali è però innegabile che la società nel suo complesso ha
assunto obiettivi di riferimento e comportamenti completamente
diversi da quelli ipotizzabili soltanto una decina di anni or
sono.
Un certo accentuato "riflusso" nel privato, la riscoperta di un
ruolo più tradizionale del modo di essere genitori, il contenimento
del numero delle nascite con una conseguente stabilizzazione
demografica uguale allo "zero", mettono in discussione
l'impostazione e quindi la "struttura" stessa della L.R. in
questione che, oltre agli scompensi sopra evidenziati, appare
marcatamente caratterizzata più da una preoccupazione di tipo
sanitario-assistenziale che da un'attenzione ai problemi di
sviluppo dei minori inseriti in una comunità, qual è appunto
l'asilo-nido.
E' per questi motivi che si rende indispensabile rivedere in
termini radicali tale legge attualizzandola rispetto alle più
avanzate acquisizioni culturali e alle effettive esigenze dei
singoli Comuni o dei Consorzi di Comuni e alle legittime
aspettative, ed ai bisogni dei genitori.
Tutto ciò premesso il Consiglio regionale della Valle
d'Aosta
DELIBERA
di impegnare la Giunta regionale a sottoporre al Consiglio
regionale un provvedimento di legge di modifica della legge
regionale 20 dicembre 1973, n. 39, uniformandosi ai seguenti
criteri orientativi e di principio:
modificare o completare le finalità del servizio in base alle
attuali necessità delle famiglie e della collettività nel suo
insieme;
definire la gestione sociale prevedendo la possibilità di
avvalersi della attività di cooperative di operatori sociali;
superare il criterio rigido di utilizzazione di figure
professionali prettamente sanitarie (vigilatrici e puericultrici)
che sono tra l'altro in fase di esaurimento sul mercato del
lavoro;
rivedere in quanto eccessivamente pletoriche le competenze dei
Comitati di gestione;
riconsiderare il ruolo e la formazione degli operatori
privilegiando all'interno delle strutture il lavoro di "équipe" e
all'esterno un collegamento maggiore con altre figure professionali
dipendenti degli Enti locali o del Servizio sanitario;
riaggiornare requisiti tecnico-costruttivi riducendo ad esempio
le capienze che per unità funzionale tipo devono essere attualmente
di 30 e 50 unità per posti bambino nonché prevedendo l'istituzione
di sezioni minime strettamente annesse a preesistenti scuole
materne;
consentire il passaggio automatico dell'asilo-nido alle scuole
materne al compimento del 3° anno di età per quei minori che già
usufruiscano del servizio eliminando le attuali difficoltà
burocratiche connesse all'inserimento nella scuola materna;
prevedere per la gestione un finanziamento pari al 100% delle
spese anziché all'attuale 80% in considerazione delle enormi
difficoltà dei Comuni per l'assunzione di personale.
PRESIDENTE:
Ha chiesto di illustrare la mozione il
Consigliere Torrione, ne ha facoltà.
TORRIONE (P.S.I.):
Credo che la mozione così com'è stata
presentata abbia già in sè sufficienti elementi di valutazione in
quanto abbiamo ritenuto opportuno riportare nella mozione stessa
alcuni aspetti che rendono la L.R. n. 39 del 20.12.1973 - che
riguarda appunto la costruzione, la gestione, il controllo di
asili-nido - una legge ormai del tutto superata.
D'altronde, una società che si evolve con a velocità di questi
ultimi tempi, rende i provvedimenti di legge a volte desueti e
obsoleti nel giro di pochi anni. Era una legge che effettivamente
rispecchiava nella sua impostazione quella che era un po' una
filosofia post-sessantottesca, nel senso che accanto al problema
centrale, che era quello della donna, poneva in essere una serie di
strumenti atti a far si che la donna nell'ambito della società
recitasse un ruolo sostanzialmente diverso. L'asilo-nido veniva
interpretato come un punto di riferimento di grandi temi quali
l'occupazione femminile, la divisione dei ruoli sociali fra uomo e
donna, la maternità e paternità consapevoli ed anche, se vogliamo,
la mancata riforma di un settore assistenziale, riforma che è
ancora a mio avviso da attuare in quanto quelle grandi petizioni di
principio non si sono poi concretizzare in una riforma organica e
sostanziale del settore assistenziale.
Dicevo poc'anzi, dieci anni sono passati e la legge è
invecchiata in maniera terribile, anche perché nella società,
accanto alla problematica della donna, sono emerse altre
problematiche: il calo demografico ha posto in una diversa
dimensione il problema dell'asilo-nido e delle sue strutture, per
cui possiamo dire che presiede al concetto di famiglia un certo
tipo di mentalità sostanzialmente diversa, ed è quella che ormai è
definita una tendenza costante ad un riflusso nel privato.
Pareva negli anni caldi del '68 che tutto dovesse risolversi nel
collettivo; a dieci anni di distanza invece il privato ha ritrovato
un suo significato ed una sua validità, sotto certi aspetti. E chi
come me aveva creduto allora che tutto si potesse risolvere anche
con delle strutture di tipo pubblico, si è accorto che, tutto
sommato, non dico potenziare certe strutture di carattere privato,
ma considerare come essenziali anche alcuni aspetti del privato
stesso, costituisce un dato di fatto di cui bisogna tenere
conto.
La legge regionale che allora fu sostanzialmente innovativa
perché, tra l'altro, si calava in un contesto dove l'aspetto
sociale era stato trattato sino allora in maniera marginale da
parte dell'Ente Regione, ad un esame più approfondito - esame che
hanno fatto d'altronde i Comuni e le collettività minori che si
trovano a contatto continuo con la realtà dell'asilo nido - ha
fornito alcune risposte delle quali sarebbe bene che la Regione
prendesse atto per adeguare lo strumento legislativo alle effettive
necessità della società e della collettività valdostana.
Per esempio, una certa parametrazione che c'era nella legge per
l'inserimento dei bambini, il fatto che i bambini che si prevedeva
di poter gestire nell'ambito dell'asilo-nido andavano dalle 30 alle
50 unità, danno una dimensione spropositata di una struttura che
adesso non troverebbe neanche più un certo tipo di utenza; il fatto
che alcune figure professionali si stiano esaurendo, forse perché
il mercato del lavoro presenta quelle difficoltà cui accennavamo
stamani. Il Comune di Aosta ha bandito recentemente un concorso per
dodici puericultrici e mi hanno detto che al concorso si sono
presentate sette persone: questo sta a significare che certe
qualifiche professionali sono sempre più difficili da reperire sul
mercato, mentre la legge sugli asili-nido fa specificatamente
riferimento a quelle determinate figure e, senza quelle figure, il
discorso della gestione dell'asilo-nido diviene impossibile. Lo
stesso vale per l'aspetto principale del piano gestionale, che
ruota intorno alla figura della vigilatrice d'infanzia: anche qui
il mercato del lavoro trova sempre più difficoltà a reperire figure
professionali del genere, mentre allora, con un escamotage che non
ha trovato poi, e di questo me ne rammarico, pratica attuazione, si
prevedeva per esempio l'utilizzazione di maestre d'asilo. Si è
notato poi che l'ammissione delle maestre d'asilo ai concorsi non
era possibile perché era vincolata ad una precisa disposizione di
legge che diceva che per fare la puericultrice e la vigilatrice
d'infanzia ci vogliono determinati requisiti.
C'è ancora il fatto che i Comuni si trovano per la gestione di
questi servizi in difficoltà sempre maggiori, primo per questa
carenza endemica di personale, secondo perché le disposizioni che
regolamentano l'assunzione di personale diventano sempre più
vessatorie nei confronti dei Comuni.
Ecco che allora il Comune stesso, in alcuni casi, ha fatto
ricorso (ci accorgiamo discutendo di questa mozione come si innesta
in tutto il discorso occupazionale che facevamo stamani) a
Cooperative di lavoro, con ottimi risultati. Qui ad Aosta ci sono
due servizi sociali che sono gestiti da Cooperative di lavoro che
finora hanno risposto appieno alle esigenze dell'utenza. In parole
povere, e senza scendere nel dettaglio, tutta la legge è vecchia e
va modificata. E' un provvedimento che così com'è rischia di non
trovare una sua pratica attuazione da parte di quegli enti minori
che maggiormente hanno bisogno di queste strutture. Crediamo che
sia doveroso riproporre in termini più concreti ed aderenti alla
realtà attuale le disposizioni di questa legge, chiediamo che sia
emendata e ci auguriamo che la Giunta accolga questi nostri
suggerimenti. Se così sarà, ringrazieremo la Giunta per questa sua
disponibilità, sollecitando solo il fatto che le modifiche siano
portate all'attenzione di questo Consiglio con una certa
sollecitudine.
PRESIDENTE:
Ha chiesto di parlare l'Assessore alla Sanità
ed Assistenza Sociale Marcoz, ne ha facoltà.
MARCOZ (U.V.):
Pur non condividendo tutte le motivazioni
che testè ha detto il Consigliere Torrione, sono favorevole in
linea di principio - e credo anche la Giunta - ad accogliere questa
revisione della legge, in quanto è chiaro che è una legge rigida
che deve essere rivista non solo in campo sanitario, ma in tutti i
campi, perché i tempi corrono e l'esperienza acquisita di una legge
vecchia dimostra che l'applicazione pratica della stessa ha avuto
delle défaillances.
Infatti, accennando adesso alle considerazioni che faceva il
Consigliere Torrione, sono d'accordo che le figure stesse del
personale sono svanite in quanto c'è una riconversione del
personale, manca ormai la figura delle professionali che era
prevista nella legge, mentre oggi come oggi si richiede un altro
tipo di personale. Per quanto riguarda la dimensione degli
asili-nido, cui accennava prima il Consigliere Torrione, sui 30-50
posti, è chiaro che c'è un calo di natalità per cui, se ci sarà
ancora bisogno di fare nuovi asili-nido, la legge dovrà essere
rivista nel modo più assoluto.
Ribadisco la mia più completa disponibilità per quello che
riguarda la revisione della legge. Voglio solo aggiungere, visto
l'elenco degli orientamenti che il Consigliere Torrione ci ha dato
nella sua mozione, di aggiungere nel deliberato, dopo
"uniformandosi", le parole "ove possibile".
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
La mozione presentata dal gruppo
socialista pone dei problemi che sono reali, quindi a noi sembra
che le indicazioni date nel deliberato possano effettivamente
servire per andare ad una revisione di una legge che oggi forse non
è più adeguata.
Non condividiamo invece fino in fondo l'analisi sociologica
svolta nelle premesse: dire che oggi si è passati dall'interesse
per il collettivo all'interesse per il privato, o che siamo in una
fase di riflusso secondo me implica delle valutazioni che possono
più o meno essere condivise.
A nostro giudizio, più che di atteggiamenti culturali e
politici, qui si tratta di mutamenti nelle condizioni sociali ed
economiche delle famiglie, delle donne, delle persone; in un
periodo in cui si pensava che l'occupazione femminile potesse
svilupparsi sempre più, determinate strutture avevano un senso
diverso rispetto alla fase attuale, in cui le donne sono ricascate
dall'industria nelle proprie case. In momenti in cui la speranza di
avere un mutamento di determinati assetti sociali era forte, la
partecipazione forse era maggiore. Oggi viviamo in un'epoca di
grande insicurezza soprattutto economica per tutti i cittadini: se
aggiungiamo a questo anche l'insicurezza per la crescente tensione
internazionale, è chiaro che, in queste condizioni, per il singolo
anche la famiglia può rappresentare qualcosa di diverso, ma secondo
me questo non presuppone un mutamento di tipo psicologico o
culturale; è semmai più riferito a mutamenti di condizione
politiche economiche e sociali, ma non voglio disquisire o
polemizzare su questo.
Secondo noi per evitare una discussione sul riflusso o sul '68
che potrebbe essere interessante ma che forse sarebbe fuori luogo,
proporremmo al Gruppo socialista di semplificare le premesse,
dicendo semplicemente:
"Poiché con il mutamento delle condizioni sociali ed
economiche si sono evidenziati problemi di applicazione della legge
regionale n. 39 del 20 dicembre 1973;
essendo opportuno rivedere tale legge adeguandola alle più
avanzate acquisizioni culturali ed alle effettive esigenze dei
singoli Comuni o dei Consorzi di Comuni ed alle legittime
aspettative ed ai bisogni dei genitori". senza modificare il
deliberato.
Quindi proponiamo di semplificare l'analisi svolta nelle
premesse, perché ci sembrano giuste alcune proposte concrete per
far funzionare meglio la legge sugli asili-nido. Voglio ricordare
che nel bilancio regionale assommano a cifre rilevanti i residui
per questo tipo di spese, quindi esistono delle difficoltà nel
funzionamento della legge.
Con queste proposte, se il Gruppo socialista accetta queste
modifiche che non sono di sostanza ma di presentazione del
problema, voteremo a favore della mozione.
PRESIDENTE:
Ha chiesto di parlare il Consigliere
Riccarand, ne ha facoltà.
MAFRICA (P.C.I.):
Mi associo ala proposta che ha
formulato il Consigliere Mafrica per quanto riguarda una
semplificazione della parte illustrativa della mozione perché, se
da una parte è vero che questa legge, che risale al 1973, ha delle
parti che sono ormai superate e che vanno riviste, non mi sen di
poter condividere completamente la premessa che viene fatta dai
Gruppo socialista prima della parte deliberativa,. In particolare
non credo di poter condividere la polemica un po' larvata che c'è
con la produzione legislativa post-sessantottesca, che sarà stata
magari una produzione legislativa che cercava forse con eccessiva
larghezza di tener conto di determinate spinte e ragioni sociali e
che quindi può anche aver avuto dei difetti, ma che a mio avviso
rimane comunque, quantomeno a livello regionale, la miglior
produzione legislativa che abbiamo avuto, perché se confrontiamo la
legislazione regionale di quegli anni con quella recente c'è
amaramente da piangere e da rimpiangere la legislazione
post-sessantottesca.
Quindi sono d'accordo con la semplificazione delle premesse,
mentre la parte deliberativa va bene così com'è.
Si dà atto che alle ore 17,04 presiede il Vice Presidente Giulio
Dolchi.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Rinviamo ad altra sede un dibattito
sul '68 e sulle sue conseguenze.
Non abbiamo alcuna difficoltà a rivedere nei termini che ha
proposto il Consigliere Mafrica il problema della parte iniziale
della mozione.
Vorrei solo aggiungere che anch'io negli anni '70-'72 mi
innamorai di alcune utopiche convinzioni che erano tipiche del '68,
purtroppo un certo tipo di evoluzione della società ed una certa
brutalità del sistema hanno vanificato quelle che allora erano
alcune petizioni di principio, che fra l'altro hanno avuto il
grosso merito di invertire totalmente in certi settori tendenze che
non solo erano superate ed obsolete, ma erano addirittura contrarie
allo spirito con cui si affrontavano certi problemi.
Tutta la problematica sugli anziani che maturò in quegli anni e
che emerse con tutta la sua evidenza portò a dire no a certe
strutture e portò a dire sì ad altre. Credo che non vada
assolutamente vanificato ciò che c'era di positivo in questa svolta
che incise in modo sostanziale nel sociale.
Prendiamo atto con piacere che la Giunta ha accolto la nostra
mozione e prendiamo atto con soddisfazione che anche gli altri
Gruppi di opposizione si sono pronunziati favorevolmente: ci
permettiamo solo di raccomandare all'Assessore di portare il
provvedimento in Consiglio più presto possibile, perché la legge
denunzia i limiti che abbiamo qui evidenziato.
PRESIDENTE:
Ci sono due emendamenti: il primo riguarda la
soppressione dei primi quattro commi delle premesse iniziando poi
in questo modo:
"Poiché con il mutamento delle condizioni sociali ed economiche
si sono evidenziati problemi di applicazione della L.R. n. 39 del
20.12.1973.
Essendo opportuno rivedere tale legge, adeguandola ....",
riprendendo poi nel testo originario.
Il secondo emendamento, proposto dall'Assessore Marcoz,
riguarda il dispositivo della mozione: alla terza riga, si
aggiungono le parole "ove possibile", dopo le parole
"uniformandosi".
Metto in approvazione i due emendamenti con un'unica
votazione:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Metto ora in approvazione la mozione nel
testo così emendato:
MOZIONE
Poiché con il mutamento delle condizioni sociali ed
economiche si sono evidenziati problemi di applicazione della L.R.
n.
39
in data 20.12.1973;
Essendo opportuno rivedere tale legge, adeguandola alle più
avanzate acquisizioni culturali e alle effettive esigenze dei
singoli Comuni o dei Consorzi di Comuni e alle legittime
aspettative, ed ai bisogni dei genitori.
Tutto ciò premesso il Consiglio regionale della Valle
d'Aosta
DELIBERA
di impegnare la Giunta regionale a sottoporre al Consiglio
regionale un provvedimento di legge di modifica della legge
regionale 20 dicembre 1973,
n.
39, uniformandosi, ove
possibile, ai seguenti criteri orientativi e di principio:
modificare o completare le finalità del servizio in base alle
attuali necessità delle famiglie e della collettività nel suo
insieme;
definire la gestione sociale prevedendo la possibilità di
avvalersi della attività di cooperative di operatori
sociali;
superare il criterio rigido di utilizzazione di figure
professionali prettamente sanitarie (vigilatrici e puericultrici)
che sono tra l'altro in fase di esaurimento sul mercato del
lavoro;
rivedere in quanto eccessivamente pletoriche le competenze
dei Comitati di gestione;
riconsiderare il ruolo e la formazione degli operatori
privilegiando all'interno delle strutture il lavoro di "équipe" e
all'esterno un collegamento maggiore con altre figure professionali
dipendenti dagli Enti locali o del Servizio sanitario;
riaggiornare requisiti tecnico-costruttivi riducendo ad
esempio le capienze che per unità funzionale tipo devono essere
attualmente di 30 e 50 unità per posti bambino nonché prevedendo
l'istituzione di sezioni minime strettamente annesse a preesistenti
scuole materne;
consentire il passaggio automatico dell'asilo-nido alle
scuole materne al compimento del 3° anno di età per quei minori che
già usufruiscano del servizio eliminando le attuali difficoltà
burocratiche connesse all'inserimento nella scuola materna;
prevedere per la gestione un finanziamento pari al 100% delle
spese anziché all'attuale 80% in considerazione delle enormi
difficoltà dei Comuni per l'assunzione di personale.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
