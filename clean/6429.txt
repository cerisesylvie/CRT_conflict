Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 912 del 15 novembre 1984 - Resoconto
OGGETTO N. 912/VIII - DISEGNO DI LEGGE CONCERNENTE:
"REALIZZAZIONE DEL COLLEGAMENTO FERROVIARIO PER IL TRASPORTO DI
PERSONE COGNE-CHAREMOZ". (Reiezione di ordine del giorno -
Approvazione di disegno di legge).
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Credo che questo disegno di legge sia
accompagnato da una relazione sufficientemente chiara, esauriente,
per quanto riguarda l'illustrazione dell'opera, da non richiedere
particolari dichiarazioni da parte mia. Quindi rimango a
disposizione per eventuali richieste di chiarimenti.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Siamo d'accordo su questo dal momento
che in varie occasioni abbiamo posto la questione della serietà del
progetto, in modo da evitare, nell'ambito del possibile, dei
ritocchi.
Vogliamo sollevare una questione, di cui avevamo già fatto cenno
in Commissione: si dice, al punto 4, che si prevede una velocità
media di 25 km/h e poi si dice che si utilizzerà un locomotore che
raggiungerà la velocità di 21 km/h. Chiedo: come è possibile che un
locomotore, con una velocità di 21 km, possa mantenere una velocità
di crociera di 25? Non vorrei che fra tre mesi si venga a dire che
bisogna comprare un locomotore, perché non è garantita la velocità.
E' meglio pensare ad un locomotore nuovo, visto che si prevede un
impegno di 12 miliardi, in modo che si parta con il piede
giusto.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ - (A.D.P.):
Anche noi desideriamo esprimere la
nostra soddisfazione nel vedere concluso l'iter in Consiglio
regionale del progetto per la realizzazione del collegamento
ferroviario Cogne -Pila.
Riteniamo questo collegamento ferroviario molto importante,
anzitutto perché può togliere la Valle di Cogne dall'isolamento in
cui potrebbe trovarsi nel periodo invernale a causa delle valanghe,
ed inoltre perché collega due stazioni molto interessanti, che sono
fra di loro diverse ma complementari, nel senso che la Valle di
Cogne è un po' il paradiso dello sci di fondo, mentre la conca di
Pila è attrezzata con impianti di risalita.
Questo collegamento rappresenta un fatto importante anche
perché, non bisogna dimenticarlo, il trasporto su rotaie in
montagna presenta un fascino del tutto particolare e siamo sicuri
che contribuirà a dare una immagine pubblicitaria abbastanza
robusta, che non mancherà di dare dei frutti positivi.
Dunque siamo favorevoli a questo progetto di legge. E' evidente
che questa è la prima fase di una operazione molto più vasta,
perché, come abbiamo avuto modo di vedere, è già arrivato il
progetto di finanziamento per il collegamento funiviario fra Aosta
e Pila, su cui anche noi nella sostanza siamo d'accordo. Credo però
che già da ora sia opportuno fare una considerazione di carattere
generale che, mi riprometto di riprendere in sede di Commissione ed
eventualmente in altro Consiglio, e cioè che per la prima volta in
Valle d'Aosta ci troviamo di fronte alla prospettata realizzazione
di un collegamento funiviario interamente finanziato con fondi
regionali. Non dobbiamo dimenticare che fino ad oggi tutti gli
impianti di risalita sono stati costruiti con il massimo di
partecipazione della Regione al 35%; non solo, ma la Regione ha
sempre richiesto la partecipazione attiva degli abitanti e delle
categorie economiche interessate, quindi commercianti, albergatori,
artigiani.
Crediamo che la stessa cosa dovrebbe essere fatta anche ad
Aosta, nel senso che la cittadinanza deve dimostrare di essere
interessata attraverso una partecipazione tangibile, dando un
contributo in questa direzione. Non voglio soffermarmi
ulteriormente su questo argomento che, ripeto, riprenderò in altra
sede; intendo invece cogliere l'occasione per riprendere, senza
polemica, le dichiarazioni che ha fatto l'Assessore Borbey - e mi
spiace che oggi non sia presente in Consiglio - nell'ultima
Conferenza Stampa, nei confronti di un altro collegamento
funiviario che è stato prospettato dalla Comunità Montana del
Marmore e in particolare dal Comune di Châtillon, attraverso uno
studio compiuto da tecnici anche validi, il quale dovrebbe legare
il comprensorio di Châtillon, Saint-Vincent e Pontey allo Zerbion.
Mi rendo conto che si tratta di un'opera notevole, il cui costo
credo ammonti a più di 12 miliardi, per cui è da valutare
attentamente; però riteniamo che prima di dare un giudizio negativo
su questa opera sia opportuno fare un momento di riflessione e
vedere se vale la pena o meno dare il via a questo nuovo
collegamento, che - ripeto quanto ho avuto occasione di dire in
altri Consigli - potrebbe rappresentare innanzitutto una valida
alternativa occupazionale all'industria e potrebbe valorizzare un
comprensorio sciistico come quello dello Zerbion, che non è
grandissimo ma abbastanza interessante.
Per quanto riguarda il collegamento ferroviario, diamo un
giudizio positivo; riteniamo anche che il collegamento Aosta-Pila
debba essere portato avanti. Ci riserviamo di fare le nostre
osservazioni sulle modalità esecutive e cogliamo l'occasione per
rivolgere un invito alla Giunta a voler esaminare con attenzione
questo nuovo progetto che dovrebbe collegare il comprensorio della
bassa Comunità Montana del Marmore con lo Zerbion.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (N.S.):
Anche il nostro giudizio su questo
collegamento ferroviario fra Cogne e Pila è favorevole; riteniamo
che si tratti di una opera che riveste un grosso interesse sia dal
punto di vista turistico che come collegamento con il Comune di
Cogne, quindi riteniamo che debba essere realizzato in tempi
brevi.
Abbiamo invece delle perplessità per quanto riguarda la parte
restante, cioè il tipo di collegamento fra Aosta e Pila e di
conseguenza il collegamento con la ferrovia che porta a Cogne.
Già in passato erano emerse proposte di studiare a fondo
l'ipotesi di un collegamento tramite cremagliera per il significato
che avrebbe potuto rivestire, costituendo un motivo di richiamo
turistico enormemente superiore a quello rappresentato dalla
funivia. In sede di I^ Commissione consiliare, nel momento in cui è
stato esaminato questo disegno di legge, è stato riproposto
all'attenzione della Commissione questo argomento, e, come emerge
anche dal parere allegato al disegno di legge, c'è stato un
pronunciamento favorevole dell'intera Commissione affinché ci siano
tutti gli elementi a disposizione per potersi esprimere rispetto ad
una ipotesi di collegamento tramite cremagliera.
Si tratterebbe di una cremagliera che collega la stazione di
Aosta con la stazione di arrivo del collegamento fra Cogne e Pia e
questo rappresenterebbe un momento di trasporto integrato che
sarebbe molto interessante. E' evidente che dobbiamo valutare le
possibilità di realizzazione tecnica ed i costi finanziari che
questa opera potrebbe comportare.
Ho constatato anch'io, come il Consigliere Maquignaz, che è
stato presentato questo disegno di legge da parte della Giunta per
finanziare un collegamento funiviario fra Pila ed Aosta; penso che
prima di esprimerci rispetto all'ipotesi di collegamento con
funivia - e questa sarà la proposta di Nuova Sinistra in
Commissione - sia necessario avere degli elementi di valutazione
per prendere in esame un altro tipo di collegamento, se è fattibile
e quali costi può comportare. Quindi riprendendo quella che era la
raccomandazione della I^ Commissione in sede di esame di questo
disegno di legge, presento un ordine del giorno in cui chiedo un
impegno della Giunta regionale a presentare tempestivamente
all'attenzione delle competenti Commissioni consiliari uno studio
di fattibilità per il collegamento tramite cremagliera fra Aosta e
Pila.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Vorrei fare un'osservazione più
specifica che riguarda l'oggetto che oggi ci è sottoposto
all'attenzione e all'approvazione, cioè il collegamento ferroviario
per il trasporto di persone Cogne-Charemoz.
Noi avevamo già fatto rilevare in sede di Commissione e
ribadiamo in aula la nostra perplessità nei confronti di una
soluzione che scarta l'ipotesi di utilizzare i fabbricati esistenti
da adibire a stazioni. Non no capito perché si debba ricorrere a
questo marchingegno, quando sia da una parte che dall'altra
esistono dei fabbricati che, fra l'altro, sono stati costruiti in
funzione di questo. Mi riferisco, ad esempio, al fabbricato di
Acque Fredde, che rappresenta un certo tipo di architettura
riferita al periodo in cui è stato costruito, e mi sembra
inopportuno che adesso si venga a proporre quasi un prefabbricato
con delle soluzioni che sono fuori dalla logica. Quindi mi permetto
di sollecitare l'attenzione dell'Assessore su questo argomento. A
Cogne esiste una miriade di fabbricati che possono essere destinati
a questo, ad Acque Fredde c'è addirittura la stazione, con tanto di
scritta, che per anni è servita a questo scopo, per cui non mi
rendo conto del perché non possa continuare ad esserlo per il
futuro.
Il discorso invece che si innesta con questo collegamento forse
non è opportuno affrontarlo in questa sede, ma ciò nonostante credo
che sia venuto il momento di uscire da un certo tipo di
impostazione. Posso condividere le perplessità che ha manifestato
il Consigliere Maquignaz sul collegamento Aosta-Pila, però direi
che il problema va visto in maniera sostanzialmente diversa,
inserendolo in un quadro comprensoriale, perché se il discorso
viene spezzettato è chiaro che gli interventi possono anche
sembrare non pertinenti. Se invece noi partiamo da questo
presupposto per accedere ad un quadro turistico diverso, allora
l'immagine di questo intervento, come degli altri, cambia.
Ritengo che sia importante questo collegamento Cogne-Charemoz
perché per la prima volta in Valle d'Aosta, anziché rendere agibili
dei "domaines skiables" di sci alpino come è già successo, collega
finalmente due località che hanno caratteristiche sostanzialmente
diverse: Cogne sia per la vicinanza con il Parco, sia per le
condizioni morfologiche della zona, non può sviluppare un certo
tipo di sci alpino, per cui il collegarla con Pila, che invece ha
questa possibilità, mi sembra un fatto positivo. C'è stata spesso
in Valle d'Aosta una confusione fra stazioni che hanno cercato di
rilanciare lo sci alpino sul proprio territorio quando questo non
era assolutamente praticabile, mentre potevano benissimo
attrezzarsi per lo sci nordico. Ecco che questa prospettiva dà un
significato diverso ad entrambe le località.
Ma la dimensione della operazione è tale che investe un
comprensorio più ampio dal punto di vista turistico, ed è Aosta ed
i Comuni della cintura. Qui non giochiamo il discorso solo in
chiave cittadina, cioè per quanto riguarda il capoluogo regionale;
credo che una oculata ed accurata politica turistica possa
sviluppare in questa nuova dimensione un certo tipo di turismo sia
nella città di Aosta, per la presenza di alcune strutture che
possono diventare complementari sia a Pila che a Cogne, sia perché
in effetti anche i Comuni della cintura possono beneficiare di un
fenomeno direi, con un termine forse improprio, indotto di un certo
tipo di turismo che gravita soprattutto su Aosta e sulle altre due
località.
Se la storia non avesse ormai testimoniato visivamente la
presenza a Pila di una stazione, sulla quale non torniamo, forse il
fatto di affrontare il discorso dei collegamenti potrebbe far
pensare oggi che certe scelte di allora sono state inopportune e
sbagliate; Aosta poteva diventare l'elemento centrale di un certo
tipo di turismo che fosse poi riferito alle due stazioni di Cogne e
di Pila. Ormai Pila c'è e dobbiamo valorizzarla, ed in questo non
sono molto d'accordo con quanto diceva il Consigliere Maquignaz,
perché il collegamento Aosta-Pila è sussidiario (ed è una scelta)
ad un certo tipo di collegamento che va fatto. 0 rifacciamo la
strada, ed in questo caso non c'erano dubbi che la scelta era di un
intervento esclusivamente regionale, oppure lo colleghiamo con
un'opera che, a mio avviso, è il frutto di una mediazione fra
l'intervenire massicciamente con un nuovo percorso stradale e
puntare su altri tipi di collegamenti(e alcuni tratti, tra l'altro,
sia sul Comune di Charvensod, sia sul Comune di Gressan, stavano a
testimoniare che le scelte potevano essere anche di tipo stradale).
Si è poi cambiato idea, in favore della tesi di un collegamento di
tipo diverso, per cui credo che la Regione bene faccia ad investire
dei denari in questo senso, anche perché ritengo che il collegare
due località sia ancora compito della Regione e non dei privati. Ma
questa è una opinione che avremo modo di confrontare
ulteriormente.
Poiché manca l'interlocutore, che è l'Assessore al Turismo,
concludo, con una considerazione: sarà bene che ognuno di noi non
si faccia portavoce di esigenze campanilistiche, ma che la politica
turistica della Regione abbia un quadro di riferimento generale,
altrimenti ognuno di noi arriverà in Consiglio inventandosi una
stazione turistica nuova. Qui si tratta di rifare una meditazione
approfondita su ciò che esiste, e di guardare con occhio scevro da
esigenze di tipo campanilistico ciò che si può fare, altrimenti
continueremo a commettere errori che pesano ancora adesso su certe
stazioni turistiche, che - come dicevo all'inizio di questo mio
intervento - potevano avere un loro significato come stazioni di
turismo o invernale o estivo di un certo tipo, e che invece sono
rimaste inespresse come possibilità e potenzialità turistiche
perché non hanno saputo scegliere fra una cosa e l'altra.
Facendo un'ultima riflessione, non sta scritto da nessuna parte
che il turismo debba essere solo un turismo di tipo invernale: anzi
credo che sia il caso di rivedere questo nostro modo
di concepire la Valle d'Aosta esclusivamente in funzione di un
turismo che veda lo sci come elemento preminente. La Valle d'Aosta
ha sul suo territorio ampie possibilità per sviluppare anche un
altro tipo di turismo, e mi fa molto piacere che nel bilancio si
siano stanziati 10 miliardi per un turismo culturale, perché questo
sta a significare che anche la Giunta ha fatto delle considerazioni
che vanno nel senso giusto.
Per quanto riguarda il collegamento che ci viene sottoposto,
esprimiamo parere favorevole, e riteniamo che questo sia l'inizio
di un quadro turistico di riferimento che deve ancora far
riflettere il Consiglio, perché gli interventi in questo senso sono
tali da poter pesare a lungo sul futuro di queste località.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE (U.V.):
A part qu'on aurait bien de choses à dire
sur Pila parce que "il movimento dei pentiti aumenta", je voudrais
simplement me référer à l'Assesseur Lanivi, en lui demandant, en ce
qui concerne la question du lien entre Planpraz, le téléphérique du
Grand Grimod et le télésiège du Lac de Chamolé, de pouvoir discuter
de cet argument dans la Commission compétente. Je crois que ce lien
est une question d'extrême importance et une réflexion approfondie
aussi de la part des Commissions à cet regard serait, à mon avis,
nécessaire.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ (A.D.P.):
Sono obbligato ad intervenire dopo
l'intervento del Consigliere Torrione, il quale, pur essendo sempre
molto abile, non deve tuttavia farmi dire quello che non ho
detto.
Noi, come A.D.P., non abbiamo detto di avere delle perplessità
sul collegamento fra Aosta e Pila: siamo favorevoli a questo
collegamento; ci riserviamo però di esprimere la nostra opinione su
quelle che possono essere le modalità di finanziamento
innanzitutto, e poi sul tipo di impianto da realizzare, che può
essere una funivia, una ovovia, e - perché no? - una
cremagliera.
Su queste cose ci riserviamo di esprimere la nostra opinione,
però, ripeto, al collegamento Aosta-Pila siamo favorevoli.
Per quanto riguarda il mio presunto intervento campanilistico,
non credo di aver fatto un intervento di questo tipo solo perché mi
sono permesso di ricordare a questo Consiglio regionale che nella
mia Comunità esistono dei problemi, come d'altra parte ne esistono
ad Aosta. La crisi occupazionale nella nostra zona è gravissima,
non possiamo dimenticare che abbiamo perso 500 posti di lavoro con
la chiusura della Montefibre, per cui il problema non interessa
solo il Consigliere Maquignaz, ma interessa tutto il Consiglio
regionale perché la crisi occupazionale a Châtillon come ad Aosta è
molto grave. Mi sono permesso di ricordare che al di là dei
possibili interventi nel settore industriale che ci auguriamo
avvengano al più presto - so che l'Assessore Lanivi sta trattando
per organizzare e impiantare un nuovo gruppo industriale a
Châtillon - esiste anche la possibilità di una alternativa di tipo
occupazionale che potrebbe essere costituita dalla realizzazione di
un impianto in grado di valorizzare tutto il complesso.
PRESIDENTE:
Ha chiesto di parlare il Vice-Presidente De
Grandis, ne ha facoltà.
DE GRANDIS (P.R.I.):
Dichiaro il mio voto favorevole a
questo disegno di legge, anche se mi preme sottolineare alcune
cose.
Oggi dai Consiglieri è stato sovente richiamato il problema del
collegamento Aosta-Pila e quello del comprensorio Aosta-Pila-Cogne,
così come c'è stato qualche pentimento per il tipo di sviluppo che
si è operato nella Conca di Pila. Vorrei allora fare alcune
considerazioni che credo non siano fuori luogo.
Per prima cosa vorrei ricordare che nel lontano anno 1950 l'Ing.
Lino Binel aveva preparato una proposta globale di sviluppo della
città di Aosta, che comprendeva la Conca di Pila, e che prevedeva
proprio uno sviluppo contrario a quello attuale, cioè uno sviluppo
edilizio alberghiero e ricettivo centrato sulla città di Aosta e
sui Comuni della cintura, ed uno sviluppo di impianti e di piste
per quello che riguardava la Conca di Pila. Quel progetto si
discusse allora nell'ambito dello Sci Club Aosta ed in alcuni altri
ambienti, ma venne miseramente bocciato. Oggi, a trent'anni di
distanza, dobbiamo rammaricarci di non aver ascoltato più
attentamente perché così avremmo indovinato.
Quindi è il comprensorio Aosta-Pila-Cogne che dovrebbe essere al
centro della nostra attenzione nel realizzare questo tipo di
strutture, anche perché ormai dal secolo scorso la realizzazione
delle grandi vie di comunicazione, ferroviarie, stradali,
marittime, aeree, è sempre stata il grande polo intorno al quale si
è sviluppata la nostra attività, quindi questi collegamenti
assumono una importanza che è fondamentale per lo sviluppo
successivo della zona. Ecco perché nell'aprile 1979 il sottoscritto
si era preoccupato di presentare una proposta di massima che
prevedeva la realizzazione di queste scelte, che cercava di
individuare i collegamenti migliori, più omogenei per lo sviluppo
di tutta la Conca, sperando che il progetto, che era stato ripreso
in occasione di mozioni ed interpellanze dai vari gruppi
consiliari, desse dei risultati; ma così non è stato.
Adesso la preoccupazione è che si rischi di realizzare alcune
strutture di per sè valide, ma che non abbiano tra di loro quella
necessaria compatibilità per favorire quello sviluppo armonico che
credo sia nelle intenzioni di tutti. Non vorrei che facessimo una
scarpa ed una ciabatta, e ci trovassimo poi a doverci pentire per
aver risparmiato qualche miliardo o per esserci lasciati fuorviare
da sospetti di difficile fattibilità di realizzazioni che invece,
se sottoposte ad un esame tecnico preciso, potevano anche trovare
una soluzione adeguata.
Quindi ben venga una indicazione di massima da parte di un
tecnico che ci possa dire se una certa opera è fattibile o meno, in
modo da ripiegare su altre soluzioni.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Innanzitutto chiedo scusa per essere
arrivato in ritardo. Ho letto l'ordine del giorno e devo dire che
in Giunta è già stato preso un impegno in questo senso: infatti
aspettiamo un tecnico domani per commissionargli questo studio di
fattibilità. Da parte della Giunta regionale erano stati nominati
tre tecnici che corrispondono ai nomi degli Ing. Landi, Berthod e
... l'ultimo nome mi sfugge (comunque si tratta di un ingegnere che
è appena andato in pensione dal Ministero dei Trasporti) i quali
hanno già fatto due riunioni per dare alla Regione un parere
inerente ai progetti di fattibilità per l'impianto di arroccamento.
In linea di massima hanno dato già delle indicazioni abbastanza
precise del perché di una scelta rispetto ad un'altra.
Domani in Commissione, quando si discuterà la legge di
finanziamento dell'impianto di arroccamento Aosta-Pila, porteremo i
pareri di questi tre tecnici; inoltre si chiederà a questo esperto
di cremagliere o funicolari (che si era già occupato della
questione quando c'era l'Assessore Pollicini) un parere su una
scala al 5000 ed un progetto di larga massima, di fattibilità e di
costo. Quindi il discorso dell'ordine del giorno è già superato
perché arriviamo in tempi stretti.
PRESIDENTE:
Ha chiesto di parlare il Consigliere
Stévenin, ne ha facoltà.
STEVENIN - (U.V.):
Nous nous félicitons, en tant que
Groupe de l'Union Valdôtaine, de la réalisation de cette oeuvre et
nous voudrions rappeler encore une fois que la Région avait pris
cet engagement, il
y
a quelques années, à l'occasion de la
fermeture des mines de Cogne, vis-à-vis de la Communauté de Cogne
et vis-à-vis des organisations syndicales. D'ailleurs, en tant que
Groupe de l'Union Valdôtaine, nous avons abordé ce problème avec
deux interpellations, il y a quelques mois, au sujet, l'une, de la
liaison ferroviaire entre Charemoz et Cogne, l'autre, de la liaison
Aoste-Pila.
Au-delà d'exprimer notre félicitation parce que dans un délai
très bref le Gouvernement a abordé ce problème, il y a encore à
examiner le deuxième aspect, c'est-à-dire le problème Aoste-Pila.
Là il
y
aura l'occasion, dans les Commissions, d'en
discuter, parce que s'il y a la possibilité, comme vient de dire M.
Riccarand, d'examiner cette liaison avec une crémaillère, il
y
aurait peut-être d'autres possibilités de liaison aussi
avec une route; il s'agirait là aussi d'examiner ce qui était une
vieille position qui avait été déjà discutée il y a quelques
années. Alors les possibilités en ce moment ne sont plus deux
seulement, mais je crois qu'elles sont même trois, pour une liaison
Aoste, je dirais plutôt que Pila-Eaux Froides, ou mieux encore
Planpraz, où finalement devrait arriver la ligne ferroviaire
Cogne-CharemozPlanpraz.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Due considerazioni prima di rispondere
al Consigliere Maquignaz. Non vorrei che in questa sede ognuno si
mettesse le medaglie, perché se siamo alle interpellanze e alle
mozioni per la risoluzione dei problemi, allora d'ora in avanti, lo
dico con molta bonomia all'Assessore Borbey, noi non ritireremo più
delle mozioni, perché ci siamo accorti che su questo argomento
ognuno viene qui e agita la bandiera. Ieri c'è stato il clamoroso
episodio del turismo termale, sul quale poi torneremo.
Vorrei dire al Consigliere Tamone che se pentimenti vi devono
essere, anche lui in questa aula, o altrove, dovrebbe fare una
novena: parecchi atti di dolore li dovrebbe recitare anche lui, se
non per questo argomento, per altri.
Il discorso di fondo su questo argomento - ed è per rispondere
al Consigliere Maquignaz - è che a mio avviso il collegamento
Cogne-Charemoz è un tassello di un mosaico più ampio. Se noi
inquadriamo il problema in questi termini, il quadro di riferimento
è complessivo e quindi si inserisce il discorso del collegamento
Aosta-Pila, secondo gli indirizzi che il Consiglio vorrà dare.
Visto che ragioniamo in termini comprensoriali, usciamo da una
logica che è campanilistica e affrontiamo in termini diversi anche
il problema dei collegamenti e dello sviluppo turistico dell'intera
zona, facendo sì che questo forse apporti un beneficio per tutte le
comunità che gravitano sulle singole zone. Se ognuno di noi si
chiude in una logica di tipo diverso, e ripeto anche di tipo
campanilistico, è chiaro che io, come Consigliere di Aosta, secondo
una interpretazione cosiddetta del Consigliere di zona, dovrei
portare avanti un certo discorso, il Consigliere Maquignaz un altro
e qui gli interessi settoriali prevarrebbero senz'altro su quelli
complessivi.
E' la prima volta che il Consiglio può discutere di questo
problema in termini complessivi e non riferendosi ad una singola
località: non facciamoci scappare questa occasione perché da
ora in poi ne va un po' del futuro turistico delle località che
sono interessate.
In ultimo: non ho detto che nella Comunità del Marmore non vanno
fatti certi tipi di intervento, e ripeto il discorso che sto
facendo per il caso specifico di Pila-Cogne-Aosta. Anche qui
abbiamo un quadro di riferimento generale che dovrebbe essere la
politica turistica della Regione in Valle d'Aosta, che però non
c'è. Se invece questo quadro lo avessimo, probabilmente non
parleremo con i termini di questa mattina dei problemi di Pila o
dello Zerbion.
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI (D.C.):
Vorrei esprimere, a nome della
Democrazia Cristiana, la soddisfazione per la realizzazione di
questo collegamento fra Cogne e Charemoz, perché è un collegamento
utile, che soddisfa anche le aspirazioni degli operatori turistici
e sociali del Comune di Cogne, che da tempo lo rivendicavano.
Per quanto riguarda il collegamento Aosta-Charemoz, in
Commissione avevamo chiesto, esprimendo parere favorevole a questo
progetto, che da parte della Giunta fosse commissionato uno studio
per avere più progetti in modo da poter esaminare la questione su
più basi e fare la scelta migliore. Confermiamo quanto avevamo
deciso in I
^
Commissione, ma dopo le dichiarazioni
dell'Assessore
Borbey, riteniamo anche noi che l'ordine del giorno del
Consigliere Riccarand sia superato e pertanto non lo voteremo,
mentre voteremo a favore della legge.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Non era mia intenzione
intervenire su questa proposta di legge, ma ho sentito alcune forze
politiche, in modo particolare quelle della maggioranza,
sponsorizzare questo provvedimento, come se si fosse usciti
finalmente da un incubo portando questa legge che raccoglie il
consenso di tutte le forze politiche. Se questo momento, Signori
Consiglieri, vi sembra un momento qualificante di questa
maggioranza, direi allora di andarci piano.
Era questa la considerazione che intendevo fare, perché c'è
stata una corsa alla sponsorizzazione di questa legge. Sono
favorevole anch'io al disegno di legge presentato dalla Giunta e
non sono d'accordo, per tornare brevemente alla Aosta-Pila, con le
proposte fatte dal Consigliere Stévenin che indica al Consiglio
regionale la possibilità di uno studio per l'allargamento della
strada, perché sembra che non raggiunga lo scopo turistico che in
questo senso può raggiungere il collegamento con cremagliera o con
ovovia. Sono d'accordo invece, e voterò a favore dell'ordine del
giorno del Consigliere Riccarand, perché è vero che l'Assessore
Borbey ci ha assicurato che c'è uno studio in corso, ma un ordine
del giorno votato in Consiglio può dare la certezza che questo
studio venga commissionato e venga data una risposta sicura per un
eventuale collegamento Aosta-Pila tramite cremagliera.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.):
Voglio fare solo una considerazione
sulla nostra posizione in merito al dibattito one stamani si è
svolto. Voglio innanzitutto rilevare che, da parte della
maggioranza e della Giunta regionale, non si è illustrato oggi
qual'è il quadro complessivo di riferimento all'interno del quale
si colloca il provvedimento che oggi approviamo ed al quale daremo
il nostro voto favorevole perché ci pare importante.
Se non ricordo male, il dibattito che si era svolto in Consiglio
regionale in merito al collegamento fra Aosta, Pila e Cogne, era
stato originato dalla necessità di avere un progetto turistico
organico, che prevedesse un rapporto fra la città di Aosta ed i
principali bacini turistici costituiti da Pila e Cogne, un po'
sull'esempio di importanti stazioni turistiche invernali che sono
presenti in Svizzera ed in Austria, che sono organicamente
collegate con i domaines turistici e che quindi collegano le
capacità ricettive ed i servizi della città alla fruizione della
vacanza sia estiva che invernale.
Il secondo aspetto che era stato evidenziato in quei dibattiti,
era quello di un organico collegamento con il sistema complessivo
dei trasporti, questione che diventerà sempre più rilevante per
tutte le stazioni turistiche invernali.
Credo che questo quadro di riferimento la Giunta ed il Consiglio
lo debbano avere ben chiaro in mente, perché se è vero come si dice
(ed ho sentito e letto proprio in questi ultimi tempi) che negli
anni 2000 il turismo sarà nel mondo e nel nostro paese il secondo
settore dopo quello dell'informatica e della telematica, abbiamo
particolarmente bisogno di progetti che abbiano questo respiro e
che collochino la Regione Valle d'Aosta fra le Regioni che hanno
progetti che guardano al di là di scelte immediate.
Da questo punto di vista la nostra opinione è che ci debba
essere un collegamento integrato con il sistema ferroviario fra
questi bacini attraverso la città di Aosta. Il collegamento che
oggi discutiamo, fra Acque Fredde e Cogne, attraverso lo
sfruttamento della pre-esistente galleria e attraverso questo
sistema di tipo tranviario, è un fatto importante. L'aspetto che
dovrebbe essere attentamente valutato, e non solo da un punto di
vista dei costi ma di strategia più complessiva, è quello di poter
collegare il bacino di Pila al sistema ferroviario che arriva ad
Aosta, per cui la nostra opinione è che lo studio di un
collegamento di tipo tranviario dalla stazione di Aosta a Pila con
la coincidenza per raggiungere la località di Cogne, costituirebbe
una scelta di prospettiva davvero definitiva e significativa.
Quando discuteremo in Commissione del collegamento attraverso
funivia fra Aosta e Pila, e, a parte le osservazioni che si
potranno fare in quella occasione sui finanziamenti, solleveremo
questo problema anche strategico e di prospettiva: che non si
scelga oggi la soluzione più facile sul piano della fattibilità, ma
che può essere con l'andare degli anni limitata rispetto alle
potenzialità che questa zona può avere e a quelle che il turismo
potrà fornire per lo sviluppo economico della nostra Regione.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Riconosco che questo progetto che ci
presenta la Giunta è valido e serve a risolvere una certa
situazione che comunque avrebbe dovuto essere risolta. Il giudizio
del Movimento Sociale Italiano sulla realizzazione di questo
collegamento ferroviario Cogne-Acque Fredde è positivo; sono sicuro
che questa opera servirà senz'altro ad agganciare turisticamente la
zona sia di Pila che di Cogne.
Non dobbiamo però dimenticare che il tutto deve essere
coordinato con un collegamento valido ed efficiente fra Aosta e
Pila, quindi deve essere ponderata e valutata attentamente la
scelta che dovrà essere fatta in futuro per questo collegamento
proprio perché ci deve essere una visione di insieme di tutta
l'opera, come è già stato accennato da coloro che mi hanno
preceduto.
PRESIDENTE:
E' chiusa la discussione generale. Ha chiesto
di parlare l'Assessore all'Industria, Commercio, Artigianato e
Trasporti Lanivi, ne ha facoltà.
LANIVI (A.D.P.):
Anche per brevità di discussione in
aula, ho ritenuto opportuno non ripetere le motivazioni e le
discussioni che in precedenza sono state fatte in questo Consiglio
e che sottolineavano l'esigenza di questo collegamento ferroviario
fra Cogne e, genericamente, il comprensorio sciistico di Pila.
Voglio sottolineare che il provvedimento che viene sottoposto
all'attenzione del Consiglio riguarda in questo momento la tratta
Cogne-Charemoz, cioè per intenderci Acque Fredde. Non è ancora
considerato in questa proposta il collegamento fra Acque Fredde e
la zona turistica di Pila; di questa tratta è già stato dato in
precedenza incarico di progettazione, che verrà consegnato
all'Assessorato entro la fine dell'anno.
Di questa parte volevo sottolineare un aspetto particolarmente
rigido o comunque più rigido degli altri mezzi di comunicazione,
nel senso che il percorso ferroviario per sua natura deve ubbidire
a certi criteri, tipo pendenze e raggio di curvatura, per cui
possibilità di movimento in alto e in basso sono molto più limitati
che non per percorsi stradali o di altro tipo, e quindi è
presumibile che anche il collegamento e l'intreccio Aosta-Pila ne
risentirà. Comunque, perché il progetto nel suo complesso si
realizzi nel modo più razionale, tenuto conto dei riflessi
successivi, cioè nelle fasi gestionali, è chiaro che i due progetti
dovranno trovare momenti di omogeneizzazione e di integrazione
efficaci.
Per quanto riguarda le domande specifiche, poste soprattutto
sulla relazione che accompagna il disegno di legge, ed, in
particolare, per il locomotore, è sottolineato l'aspetto
descrittivo attuale del locomotore, che dovrà essere messo in grado
di raggiungere gli obiettivi che sono indicati nelle velocità
cosiddette di crociera.
Sono del parere, e di questo ne ho parlato anche con i
progettisti, di mantenere quei locomotori che, anche se vecchi,
rappresentano un dato interessante sotto il profilo storico. I
progettisti mi hanno assicurato che con opportuni adattamenti il
locomotore sarà messo nelle condizioni di rispettare le prestazioni
che saranno richieste, non solo, ma anche dotato di quei nuovi
comandi, tipo apertura e chiusura automatica di porte e carrozze,
che attualmente non ha.
Per quanto riguarda le stazioni, specifico alcuni aspetti che
nella discussione in Commissione erano stati presentati da parte
mia, in modo generico. Tutte le stazioni saranno utilizzate, sia
quella di Cogne che quella intermedia che quella di Acque Fredde,
la quale non sarà più la stazione terminale, quindi un punto di
arrivo; biglietteria e sosta passeggeri obbligatoriamente dovranno
essere costruiti al punto finale, che sarà in Petit Cerise. Ci sarà
senz'altro un'utilizzazione della stazione di Cogne; il problema
della nuova stazione è rappresentato piuttosto dalla costruzione di
un prefabbricato leggero, adibito a biglietteria e sosta dei
passeggeri ed è dovuto all'atto di scarico dei passeggeri stessi e
comunque alle esigenze di utilizzare la stazione di Cogne come
stazione più tecnica, per il ricovero e per la manutenzione del
materiale rotabile. In questo quadro preciserei la situazione
stazione, nel senso che tutte verranno utilizzate, una
obbligatoriamente dovrà essere nuova perché inesistente a questo
momento, l'altra legata al problema di efficienza, scarico e carico
di passeggeri.
Ringrazio dell'unanime consenso attorno a questa iniziativa.
PRESIDENTE:
Ha chiesto di parlare il Consigliere
Riccarand, per dichiarazione di voto, ne ha facoltà.
RICCARAND (N.S.):
Mantengo l'ordine del giorno per una
questione di metodo, nel senso che è vero che l'Assessore ci ha
assicurato che, nel momento in cui verrà esaminato il disegno di
legge per il collegamento funiviario fra Aosta e Pia, verranno
presentati anche elementi per valutare l'opportunità di un
collegamento di tipo diverso, però ci troviamo di fatto di fronte
ad un orientamento che la Giunta già aveva assunto nel momento in
cui ha presentato un certo tipo di disegno di legge, quindi
l'impegno dell'Assessore sembra andare più nel senso di un momento
di cautela successivo rispetto ad una fase di analisi
precedente.
Mi sembra che invece debbano essere dati alla Commissione
consiliare tutti gli elementi per esprimersi in modo fondato
sull'opportunità o meno di questo tipo di scelte. Non sostengo che
la cremagliera sia la scelta migliore, ma credo che debbano essere
date alla Commissione ed al Consiglio tutte le informazioni per
valutare i costi di costruzione, possibilità di realizzazione,
costi di gestione ecc., per poter arrivare a isolare la scelta
migliore.
Credo che non siamo in questa situazione, mentre abbiamo già un
certo tipo di proposta organica che ci viene presentata, per cui,
se l'orientamento della Giunta è davvero quello di presentare
questo studio, non vedo quale difficoltà ci sia ad accettare questo
ordine del giorno, e ritengo invece necessario che questo studio ci
venga presentato prima del pronunciamento delle Commissioni
consiliari e dell'aula rispetto al disegno di legge per il
collegamento funiviario.
PRESIDENTE:
Ha chiesto di parlare, per dichiarazione di
voto, il Consigliere Baldassarre, ne ha facoltà.
BALDASSARRE (P.S.D.I.):
Per dichiarazione di voto
sull'ordine del giorno e per esprimere il mio voto favorevole.
Vorrei aprire una parentesi in relazione alle affermazioni che ha
fatto l'Assessore Lanivi, che dice che l'utilizzo della vecchia
locomotiva avrebbe dei vantaggi storici. E' una battuta amichevole,
Assessore, ma mi deve dire se stiamo costruendo .... un museo (e
capisco i vantaggi storici); se invece stiamo costruendo un
collegamento ferroviario, oltretutto con una spesa di oltre 12
miliardi, che potrebbero diventare 15 o 16 con le perizie
suppletive a cui è abituata questa maggioranza, ritengo opportuno
rivedere questo aspetto, non utilizzando storicamente una
locomotiva vecchia.
PRESIDENTE:
Do lettura dell'ordine del giorno presentato
dal Consigliere Riccarand:
ORDINE DEL GIORNO
PRESO ATTO del parere della I
-
Commissione
consiliare permanente allegato al disegno di legge n. 111 con cui
si chiede che venga redatto uno studio apposito sulla ammissibilità
di un collegamento tramite cremagliera da Aosta fino alla stazione
di arrivo della ferrovia di cui al citato disegno di legge.
Il Consiglio regionale della Valle d'Aosta
IMPEGNA
la Giunta regionale a presentare tempestivamente all'esame
delle competenti Commissioni consiliari uno studio di fattibilità
per il collegamento tramite
cremagliera fra Aosta e Pila.
Lo metto in approvazione:
ESITO DELLA VOTAZIONE
Presenti: 26
Votanti: 10
Favorevoli: 10
Astenuti: 16 (Aloisi, Beneforti, Bondaz, Chabod, Faval, Fosson,
Lanièce, Lanivi, Maquignaz, Martin, Pedrini, Perrin, Pollicini,
Ricco, Rollandin, Stévenin)
Il Consiglio non approva
PRESIDENTE:
Si passa all'esame dell'articolato. Do
lettura dell'articolo 1:
ART. 1
E' autorizzata, per gli esercizi 1984, 85 e 86 la spesa
complessiva di lire dodici miliardi per la realizzazione del
collegamento ferroviario per il trasporto di persone tra il Comune
di Cogne e la località di Charemoz, in Comune di Gressan.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 2
ART. 2
La Giunta regionale è autorizzata ad adottare gli atti
amministrativi necessari all'attuazione dell'intervento di cui
all'articolo precedente e, in particolare, a conferire gli
incarichi per studi e progettazioni, ad espletare le gare di
appalto o di licitazione, e ad aggiudicare le forniture ed i lavori
relativi.
PRESIDENTE:
Metto in approvazione l'articolo 2:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 3
ART. 3
Gli oneri derivanti a carico della Regione per l'applicazione
della presente legge, finanziati per complessive lire 4.000.000.000
con i fondi assegnati dallo Stato per gli investimenti nel settore
dei trasporti pubblici - ai sensi degli artt. 11 e 12 della legge
10.4.1981, n. 151, sono ripartiti come segue:
- per l'esercizio 1984 £ 4.000.000.000
- per l'esercizio 1985 £ 5.000.000.000
- per l'esercizio 1986 £ 3.000.000.000
Le spese indicate al comma precedente graveranno sul cap
38095 di nuova istituzione nella parte spesa del bilancio di
previsione della Regione per l'anno 1984 e sui corrispondenti
capitoli dei bilanci per gli anni 1985 e 1986.
Alla copertura degli oneri di cui ai commi precedenti si
provvede come segue:
a) per l'anno 1984
-
mediante riduzione di £ 4.000.000.000 dello stanziamento
iscritto al cap 50150 (Fondo globale per il finanziamento di spese
per ulteriori programmi di sviluppo - spese di investimento) del
bilancio preventivo della Regione per l'anno 1984 di cui £
2.000.000.000 sugli interventi previsti all'allegato 8 del bilancio
stesso, relativi alla realizzazione della tranvia intercomunale
Cogne-Charemoz e £ 2.000.000.000 sugli interventi previsti nello
stesso allegato n. 8 relativi al finanziamento della spesa per
l'attuazione del collegamento autostradale Sarre-Courmayeur.. Su
quest'ultimo intervento rimane di conseguenza disponibile la minor
somma di £ 36.100.000.000.
b) per l'anno 1985
-
quanto a £ 3.000.000.000, mediante utilizzazione per pari
importo delle risorse disponibili iscritte al programma 3.2 "altri
oneri non ripartibili" del bilancio pluriennale 1984/86;
-
quanto a £ 2.000.000.000, mediante utilizzazione dei fondi
assegnati dallo Stato per gli investimenti nel settore dei
trasporti pubblici, ai sensi degli artt. 11 e 12 della legge
10.4.1981, n. 151;
c) per l'anno 1986
-
mediante utilizzazione per £ 3.000.000.000 delle risorse
disponibili iscritte al programma 3.2 "altri oneri non ripartibili"
del bilancio pluriennale 1984/86.
PRESIDENTE:
Metto in approvazione l'articolo 3:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 4:
ART. 4
Alla parte spesa del bilancio di previsione della Regione per
l'anno 1984 sono apportate le seguenti variazioni:
-
variazione in diminuzione:
Cap 50150 - Fondo globale per il finanziamento di spese per
ulteriori programmi di sviluppo (spese di investimento) £
4.000.000.000
-
variazione in aumento:
Cap 38095 (di nuova istituzione)
Settore 2 - Sviluppo economico - Programma 14 - Interventi
nel settore dei trasporti.
Spese per la realizzazione del collegamento ferroviario
Cogne-Charemoz £ 4.000.000.000
PRESIDENTE:
Metto in approvazione l'articolo 4:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 5:
ART. 5
Al bilancio pluriennale 1984/86 sono apportate le seguenti
variazioni:
Parte Entrata
Titolo 2° - Entrate derivanti da contributi ed assegnazioni
dello Stato ed in genere da trasferimenti di fondi dal bilancio
dello Stato.
Categoria 5° - Assegnazioni e trasferimenti dal bilancio
dello Stato per ulteriori programmi di sviluppo.
-
variazione in aumento:
anno 1985 £ 2.000.000.000
Parte Spesa
Settore 2° - Sviluppo economico Programma 14 - Interventi nel
settore dei trasporti.
-
variazione in aumento:
anno 1985 £ 2.000.000.000
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 5:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Metto in approvazione la legge nel suo
complesso per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 31
Favorevoli: 30
Contrari: 1
Il Consiglio approva
