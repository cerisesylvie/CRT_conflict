Classificazione
CONSIGLIO REGIONALE
Costituzione e funzionamento degli organi consiliari


Resoconto integrale del dibattito dell'aula
Oggetto del Consiglio n. 463 del 9 febbraio 1994 - Resoconto
OGGETTO N. 463/X - Supplenza di un Consigliere regionale sospeso
dalla ca­rica. Convalida e giuramento del supplente.
Convalida - Il Consiglio approva
la convalida del sig. Benito Mostacchi quale Consigliere
regio­nale supplente, in sostituzione del Consigliere Augusto
Rol­landin, sospeso dalla carica, dando atto che tale supplenza
avrà termine con la cessazione della sospensione.
Stévenin (Presidente)
-
La legge 12 gennaio
1994 n. 30, pubblicata sulla Gazzetta Ufficiale n. 13 del 18
gennaio 1994, prevede, fra l'altro, la supplenza dei consiglieri
regionali nei casi di sospensione intervenuta a seguito di
prov­vedimento della Presidenza del Consiglio dei Ministri ai sensi
dell'articolo 15 della legge 19 marzo 1990 n. 55, come modifica­ta
ed integrata dalla legge 18 gennaio 1992 n. 16.
Tale legge, che pure è riferita alle supplenze nei Consigli
delle Regioni a statuto ordinario, trova applicazione anche nella
Re­gione Valle d'Aosta ai sensi dell'articolo 51 dello Statuto
Spe­ciale che prevede l'applicazione delle leggi dello Stato nelle
materie attribuite alla competenza della Regione fino a quando non
sia diversamente disposto con legge regionale.
Il Consiglio regionale della Valle d'Aosta risulta in questo
mo­mento privo di un Consigliere regionale a seguito della
sospen­sione del Consigliere Rollandin Augusto, disposta con
decreto del Presidente del Consiglio dei Ministri in data 1°
dicembre 1993; pertanto è necessario che il Consiglio regionale
provveda alla temporanea sostituzione del Consigliere stesso
affidando la supplenza per l'esercizio delle funzioni di
consigliere al candi­dato della stessa lista che ha riportato, dopo
gli eletti, il mag­gior numero di voti. Tale supplenza avrà termine
con la cessa­zione della sospensione.
Dal verbale dell'Ufficio centrale circoscrizionale presso il
Tri­bunale di Aosta, riguardante l'elezione del Consiglio regionale
avvenuta il 30 maggio 1993, risulta che nella lista numero 5,
avente il contrassegno Union Valdôtaine, il primo dei candidati non
eletti risulta essere il signor Mostacchi Benito, con una ci­fra
individuale di 1294 voti. Data la novità dell'istituto della
supplenza, le disposizioni regolamentari non prevedono nulla
riguardo agli adempimenti per la nomina del supplente. Questa
Presidenza ritiene comunque che sia necessario procedere alla
convalida e al giuramento del nuovo eletto come se si trattasse di
un Consigliere a tutti gli effetti, in quanto tali atti sono
pre­supposto necessario per l'esercizio delle funzioni di
consigliere regionale, sia pure supplente, ai sensi del disposto
dell'articolo 2 del Regolamento interno.
Dagli accertamenti effettuati dall'ufficio risulta che il signor
Mostacchi Benito è immune da precedenti penali e che il me­desimo è
attualmente in servizio quale dipendente regionale di ruolo con la
qualifica di Maresciallo forestale (7° livello), appar­tenente al
ruolo del personale forestale della Regione autonoma Valle d'Aosta.
Ai sensi della lettera e) dell'articolo 6 della legge 5 agosto
1962, n. 1257, come modificata dalla legge 5 maggio 1978, n. 157,
risulta che, tra l'altro, non sono eleggibili alla ca­rica di
consigliere regionale della Valle d'Aosta
"i dipendenti
dell'Amministrazione regionale che occupano posti inclusi nelle
tabelle dell'allegato c) della legge regionale 9 febbraio 1978, n.
1".
Il terzo comma del citato articolo 6 stabilisce inoltre che:
"coloro che ricevono uno stipendio o salario
dall'Amministrazione re­gionale... non compresi nelle categorie di
ineleggibili, in caso di elezioni sono collocati in aspettativa per
mandato consiliare per tutta la durata della carica...".
Si fa presente che fra i posti inclusi nelle tabelle
dell'allegato c) della legge regionale 9 febbraio 1978, n. 1 non
sono compresi i posti del personale appartenente al Corpo forestale
regionale. Peraltro, detta legge regionale n. 1/1978, da diversi
anni, non è più in vigore, in quanto è stata sostituita da altre
leggi regio­nali più recenti.
A questo proposito si precisa che la Corte Costituzionale con
sentenza n. 388/1991 ha dichiarato l'illegittimità costituzionale
dell'articolo 2, terzo comma, della legge 23 aprile 1981, n. 154:
"Norme in materia di ineleggibilità e incompatibilità alle
cari­che di consigliere regionale..."
, nella parte in cui non
prevede che la causa di ineleggibilità a consigliere regionale del
dipen­dente regionale cessi anche con il collocamento in
aspettativa ai sensi del secondo comma dello stesso articolo 2.
É da rilevare che, sebbene la citata legge 154 del 1981 non sia
applicabile direttamente alla eleggibilità dei consiglieri
regio­nali della Valle d'Aosta, per i quali continua ad essere in
vigore la normativa della legge n. 1257/1962, come modificata dalla
legge n. 157/1978, il principio contenuto nella citata sentenza
della Corte Costituzionale può comunque essere tenuto in
con­siderazione, come peraltro il Consiglio ha già fatto in due
occa­sioni analoghe, in sede di convalida dei consiglieri
all'inizio della presente legislatura.
In relazione a quanto sopra il Consiglio è chiamato a votare
sulla convalida del neo-Consigliere Mostacchi Benito, sempre che
non vi siano da parte dei consiglieri delle opposizioni o dei
rilievi. La votazione dovrà avvenire a scrutinio palese. Qualcu­no
intende chiedere la parola? Se nessuno chiede la parola passiamo
alla votazione per la convalida.
Presenti: 32
Votanti e favorevoli: 29
Astenuti: 3 (Bavastro, Linty, Tibaldi)
Il Consiglio approva.
