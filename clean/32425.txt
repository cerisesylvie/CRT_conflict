Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1150 del 21 aprile 2010 - Resoconto
OGGETTO N. 1150/XIII - Interrogazione: "Interventi di
ordinaria manutenzione dei locali del Laboratorio analisi del
Presidio ospedaliero di viale Ginevra".
Interrogazione
Ricordato che il laboratorio analisi del Presidio ospedaliero
di Viale Ginevra sarà oggetto, in un prossimo futuro, di una
completa ristrutturazione e ricollocazione in altra sede;
Ricordato ancora che in sede di audizione in V Commissione
consiliare, in data 21 novembre 2008, in merito alla
riorganizzazione delle strutture inserite all'interno dell'attuale
Ospedale regionale "U. Parini", è stato detto dall'ing. Barbanti
che "Vogliamo impegnare l'anno 2009 così:...sul retro dell'ospedale
dove c'è il giardino chiudiamo il cantiere dell'endoscopia e
apriamo un cantiere per il laboratorio analisi";
Ricordato infine che nella deliberazione della Giunta
regionale n. 2792 in data 9 ottobre 2009 viene "evidenziata la
necessità di anticipare la realizzazione dell'intervento di
ristrutturazione del laboratorio analisi i cui lavori risultano
incompatibili dal punto di vista logistico, con quelli di
ristrutturazione della palazzina centro trasfusionale e
ricollocazione del punto prelievi";
Constatato che ogni giorno decine e decine di cittadini si
recano presso i locali del laboratorio analisi per l'effettuazione
dei prescritti prelievi;
Verificato che detti locali necessiterebbero, con urgenza, di
una pulizia, di una mano di bianco e di una minima manutenzione
ordinaria (fa specie che, per difendersi dagli spifferi, una
finestra sia sigillata con lo scotch e con un pezzo di
lenzuolo);
i sottoscritti Consiglieri regionali
Interrogano
l'Assessore competente per conoscere se, in attesa della
completa ristrutturazione del laboratorio analisi, ha provveduto a
segnalare all'Azienda U.S.L. della Valle d'Aosta la necessità di un
immediato intervento di ordinaria pulizia e manutenzione di detti
locali.
F.to: Rigo - Donzel - Carmela Fontana
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente.
Innanzitutto, è occasione per me, ribadire che quest'anno
avverrà la ristrutturazione del Laboratorio analisi, con
l'organizzazione, entro l'autunno, di un prefabbricato tecnico per
poter spostare tutte le attività di laboratorio e punto
prelievi.
In riferimento però all'interrogazione, che si riferisce allo
stato attuale del laboratorio, si comunica che il sottoscritto ha
già provveduto a sollecitare l'Azienda USL al fine di procedere,
con interventi di tinteggiatura e ordinaria manutenzione, nei
locali della S.C. Analisi Cliniche, nelle more della
ristrutturazione complessiva. L'Azienda sta già provvedendo alla
messa in atto di quanto sopra, anche in seguito a colloqui
informali intercorsi con il Consigliere Rigo circa un mese fa.
Grazie.
Presidente
- La parola al Consigliere Rigo.
Rigo (PD)
- Grazie, Presidente.
Questo può sembrare - anzi certamente lo è - un piccolo problema
rispetto al grande mondo della salute, della sanità e del benessere
dei cittadini valdostani. L'interrogazione voleva e vuole - e sono
contento che lo sia stata - essere stimolo per migliorare l'azione
o, meglio, la qualità dell'azione di una struttura pubblica qual è
quella dell'Azienda USL della Valle d'Aosta.
Voi lo sapete, lo sa meglio di me l'Assessore: ogni giorno,
decine e decine di cittadini si recano due piani sottoterra
dell'Ospedale regionale per fare gli esami prescritti; l'attesa non
è lunga, il servizio è positivo, ma i locali che li accolgono non
sono all'altezza dei servizi sanitari lì offerti. Basta poco a
volte per rendere più gradevoli le nostre strutture, quelle come
tante altre strutture. In questo caso non ci volevano molta fatica
e molti soldi.
Due considerazioni. Le nostre amministrazioni pubbliche sono
migliorate sicuramente nei servizi resi ai cittadini;
l'informatizzazione ha favorito processi d'innovazione, ma - come
sempre - c'è un rovescio della medaglia, due elementi per me di una
involuzione della pubblica amministrazione: la formazione del
personale appena assunto o, meglio, la capacità di seguire da parte
dei dirigenti l'acquisizione della conoscenza dei processi di
percorsi lavorativi dei giovani al primo impiego, che molte volte
sono abbandonati da soli nella loro scrivania senza bene sapere
cosa devono fare; la cura, l'attenzione ai diversi livelli di
responsabilità di un posto di lavoro accogliente per chi ci lavora
e per chi ci si reca per diversi motivi.
Oggi abbiamo appreso dall'Assessore che ci sono state alcune
traversie che hanno rallentato la ristrutturazione, il progetto più
globale di ristrutturazione del laboratorio; ci è stato segnalato
che procederanno a breve quei lavori minimi indispensabili di
manutenzione ordinaria e di questo lo ringrazio.
