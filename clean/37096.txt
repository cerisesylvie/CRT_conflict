Classificazione
CONSIGLIO REGIONALE
Attività consiliare d'aula



Oggetto del Consiglio n. 967 del 15 gennaio 2015 - Resoconto
OGGETTO N. 967/XIV - Rinvio di risoluzione: "Impegno per la
revoca a Lorenzo Ardissone dell'incarico di Direttore generale
dell'Azienda USL della Valle d'Aosta".
Presidente -
Chi intende prendere la parola? La parola al
collega Laurent Viérin.
Viérin L. (UVP)
- Merci Monsieur le Président.
Abbiamo presentato questa iniziativa a firma congiunta di tutti
i componenti le forze di opposizione, riprendendo un tema che
quest'aula aveva già affrontato l'anno scorso. In data 16 gennaio
del 2014, quindi quasi un anno esatto domani, anche se forse pare
sia passato più di un anno, venne depositata un'iniziativa da parte
del nostro gruppo sulla verifica dei requisiti previsti dal decreto
legislativo n. 39 del 2013, in merito alla designazione del
direttore generale dell'USL. Un'iniziativa che noi portammo
all'attenzione di quest'aula, in particolar modo dell'Assessore
Fosson, perché dalla documentazione che era in nostro possesso e
dagli atti di designazione di questo direttore generale, a noi
pareva che la nomina fosse in contrasto con la normativa vigente.
In quella occasione, abbiamo voluto anche sottolineare che la
nostra iniziativa non aveva nulla a che fare con le persone, con le
loro professionalità, con le loro competenze, ma che qui si
rivendicava un altro principio, che era quello del rispetto delle
norme, del rispetto delle regole, soprattutto nei confronti di
altri che avrebbero potuto ricoprire questo ruolo.
La questione era diversa rispetto a quella che dibattiamo oggi,
per elementi che poi si sono aggiunti, ma in pratica noi chiedemmo
se esistevano le cause di inconferibilità o incompatibilità,
soprattutto riferita ad una parte di articolo del decreto 39. Il
decreto aveva e ha una ratio, che è quella di evitare, soprattutto
a seguito delle vicende che toccarono la sanità lombarda, di avere
una commistione o comunque quella di difendere un principio, con un
articolo specifico che riguarda la sanità, che prevede
l'impossibilità di ricoprire ruoli per chi ha o ha avuto incarichi
nella sanità privata finanziata dal pubblico. In particolare si
tratta dell'articolo 5 e nella costruzione dell'atto che noi
cercammo di portare all'attenzione di quest'aula, le due delibere
che l'Assessore portò all'attenzione della Giunta, una con il bando
e l'altra con la scelta, c'era una dichiarazione sottoscritta
dall'interessato, prodotta ai sensi dell'articolo 20 del decreto
39, circa l'insussistenza delle cause di inconferibilità; a fronte
di questa dichiarazione c'era però anche un curriculum prodotto. La
norma che, appunto, impedisce, per chi ha ricoperto il ruolo di
direttore generale negli ultimi anni, di ricoprire l'incarico di
direttore generale dell'azienda USL, era in contrasto con ciò che
era invece l'atto, nel senso che, dalla documentazione e dal
curriculum prodotto dall'interessato, risultava che nelle mansioni
ricoperte c'era quella di direttore generale del gruppo del
Policlinico di Monza e quindi della Clinica Eporediese; fra l'altro
del gruppo Policlinico di Monza fa parte anche la clinica di
Saint-Pierre, finanziata direttamente dalla sanità valdostana.
Quindi una ratio che dal punto di vista generale aveva un suo
senso, ma aveva anche un suo senso dal punto di vista
dell'opportunità anche qui in Valle d'Aosta, perché proprio colui
che è stato nominato a capo e al vertice dell'azienda sanitaria
valdostana è colui che deriva da una parte di sanità privata che
gestisce un pezzo di sanità valdostana.
Noi, in quella occasione di un anno fa, cercammo semplicemente
di chiedere da un lato il rispetto delle regole e la verifica - la
verifica! - della sussistenza di queste cause e dall'altra anche
l'opportunità. Oggi noi stiamo alla risposta che lei, Assessore, ci
diede un anno fa: tutto era in regola e addirittura lei ci disse
che l'interessato non era direttore generale nella propria clinica
di provenienza. Ci chiediamo allora perché nel curriculum questo è
stato inserito, curriculum che peraltro è stato alla base della
nomina e della valutazione dei requisiti. Ce lo chiediamo, oggi,
alla luce delle vicende note che gli organi di informazione hanno
portato alla ribalta delle cronache, cioè di un parere
dell'autorità - sul sito si trova l'orientamento 107 del 4 novembre
2014 - che in modo specifico non solo conferma ciò che noi avevamo
sollevato, ma addirittura cita come caso proprio il direttore
generale dell'azienda USL della Valle d'Aosta, quindi in modo
puntuale dice che sussistevano e sussistono i motivi di
inconferibilità.
Noi oggi crediamo che questa sia una vicenda su cui bisogna fare
luce ed ecco perché noi, dopo la sua risposta di cui non fummo
soddisfatti, assieme a tutte le altre forze di opposizione
presentammo una mozione che fu iscritta al Consiglio, ma che poi
non fu discussa a causa della crisi e che per un protrarsi di
qualche settimana fu iscritta nelle varie sedute del Consiglio,
mentre oggi noi ripresentiamo questo atto attraverso una
risoluzione che chiede la revoca dell'incarico al direttore
generale dell'azienda USL. La considerazione, Assessore, al di là
di tutto è che noi vorremmo sapere da lei che cosa è stato fatto in
un anno, anche a seguito della presentazione della nostra
interpellanza, perché quando in quest'aula si svolge un'azione
ispettiva, non si svolge un'azione semplicemente per creare un
disagio al Governo, per poi occuparsi di un altro argomento la
settimana o i quindici giorni dopo. Noi cerchiamo di sollecitare
argomenti sui quali, tutti assieme, cercare la soluzione dei
problemi e soprattutto, se esiste un dubbio come quello che era
abbastanza manifesto, da parte vostra vorremmo sapere come vi siete
mossi dal giorno successivo per arrivare poi a questo parere che
emerge a gennaio, ma che è di novembre. Vi chiediamo se voi eravate
a conoscenza di questo orientamento e soprattutto se ci sono stati,
a seguito della nostra interpellanza, dei contati con l'autorità in
questione, perché noi - sono andato a rileggermi le questioni che
le avevamo sollevato, Assessore - avevamo chiesto di prendere
contatti con l'autorità appunto anticorruzione, con i referenti,
per verificare questa cosa.
È chiaro che oggi la questione si è fatta un po' più pressante,
semplicemente perché c'è questo orientamento, ma noi crediamo che
sia un dovere istituzionale fare chiarezza, anche e soprattutto in
quest'aula, in questa vicenda, affinché tutti gli atti che sono
stati deliberati in questo anno siano in qualche maniera tutelati,
e voi che avete deliberato certe somme e certe erogazioni, possiate
essere tranquilli nell'espletamento del vostro mandato. Se
sussistono dei dubbi di inconferibilità che vengano sollevati in
quest'aula, voi attraverso i vostri uffici legali e attraverso le
vostre strutture, probabilmente confortati da pareri e da
professionalità che negli uffici regionali hanno ritenuto che
questa nomina fosse regolare, avete continuato in una azione che
invece oggi si scopre essere non in sintonia con la normativa
vigente. Allora ci chiediamo se è stato fatto qualcosa, se vi
eravate interessati presso l'autorità in questione per verificare
se questa nomina era regolare. Soprattutto ci chiediamo se tutti
questi atti che sono stati deliberati, perché sono ingenti somme
che vengono tra l'altro erogate proprio in quel pezzo di sanità che
è collegata con quella sanità privata da cui proviene il direttore
generale, sono atti con un percorso corretto anche da un punto di
vista della legittimità, e questo a tutela di tutti. È con questo
spirito che i gruppi hanno ripresentato questa iniziativa, sperando
che su questo caso si possa fare luce, un caso che noi avevamo
definito una vicenda opaca.
Si dà atto che dalle ore 15,47 assume la presidenza il
Vicepresidente Rosset.
Rosset (Presidente) -
Grazie Consigliere Viérin. Ha
chiesto la parola l'Assessore Fosson, ne ha la facoltà.
Fosson (UV)
- Grazie Presidente.
Confesso che, di fronte ad una risoluzione di questo tipo, sono
molto amareggiato. Non amareggiato per l'atto in sé
dell'opposizione, che ci sta sicuramente, ma perché mai incarico fu
dato, secondo la nostra responsabilità, ascoltando tutti i pareri
legali dei servizi della Regione e anche dell'Autorità Nazionale
Anticorruzione. Dopo la sua interrogazione, infatti, ci fu una
richiesta documentazione ex 116, presentato dal Movimento Cinque
Stelle e a questo gruppo si rispose in modo molto chiaro, nel senso
che, ricordando anche che i pareri li avevo già presentati la volta
scorsa - non è stato sollevato un minimo dubbio di illegittimità;
tutto ciò anche a livello personale glielo posso garantire, perché
sennò non ci sarebbe stata minimamente l'idea di confermare
l'incarico al dottor Ardissone del quale, come ha detto lei, non
discutiamo la professionalità, che conosciamo. L'incarico è stato
dato nel novembre 2013, ma il dottor Ardissone era già stato
richiamato qua da noi nel mese di luglio del 2012, come direttore
amministrativo e aveva lasciato la sanità privata in cui aveva
lavorato.
Il problema è proprio il dubbio, che già allora avevamo
verificato, di una diversità di giudizio e di valutazione tra il
curriculum, in cui lui dice di aver svolto le funzioni di direttore
generale e l'accertamento di quello che faceva: lui era incaricato
e aveva un contratto come impiegato di alto livello, e siamo anche
andati a vedere i mensili. Questo può sembrare non corretto, ma
nella sanità privata è un contratto particolare, per cui se dal
punto di vista figurativo c'è un direttore generale, però questa
figura, come è stato nel caso del dottor Ardissone, lo stesso non
aveva nessuna delle funzioni proprie del direttore generale, cioè
non firmava nessun atto, non aveva nessuna responsabilità
gestionale, ma era, come vi ho detto, inquadrato contrattualmente
come impiegato. Le assicuro che questo dubbio ci fu, e noi con gli
esperti lo valutammo. Prima ci fu la presentazione delle
candidature, poi tutta un'istruttoria degli uffici legali, che alla
fine confermò l'assenza di vizi di illegittimità. Furono assunti
anche altri pareri e soprattutto quello incluso nelle risposte
all'articolo ex 116 e che ci ha liberati da ogni dubbio, con
l'autorevolezza che io non ho e che invece i nostri uffici
sicuramente hanno.
Ora è arrivato questo "orientamento" e lei mi chiede se lo
sapevo. No, io l'ho conosciuto dai giornali. È un orientamento che
però non ha avuto nessun rapporto, mi dicono i tecnici, e nessuna
interlocuzione con gli stessi uffici che avevano dato invece un
parere di legittimità. Per cui gli uffici si sono mossi in questo
momento ed è di ieri una lettera del segretario generale dottor
Luigi Malfa che, se lei mi permette, leggo:
Ieri 13 gennaio lo
scrivente, titolare dell'incarico di responsabile della prevenzione
della corruzione per questa Amministrazione, ha appreso per il
tramite di un articolo pubblico...
eccetera, eccetera
...
sull'applicazione dell'articolo 5, sostenendo l'inconferibilità.
Nessuna notificazione del predetto orientamento è pervenuta a
questa Amministrazione, che è venuta a conoscenza della pronuncia a
distanza di oltre due mesi dalla adozione e senza ricorso al canale
istituzionale di comunicazione con codesta autorità, da sempre
utilizzato come mezzo di interlocuzione rapido e sicuro. Peraltro
nell'istruttoria condotta per la formulazione dell'orientamento in
parola, non è stata coinvolta la scrivente Amministrazione
-
probabilmente c'è stata una segnalazione di un cittadino -
Amministrazione che si sarebbe fatta parte attiva fornendo tutti
gli elementi documentali a propria disposizione. Si fa presente
infatti che la fattispecie in questione è stata esaminata dallo
scrivente
- il responsabile dell'Anticorruzione della Valle
d'Aosta -
a seguito della segnalazione di una associazione
privata...
eccetera, eccetera.
In particolare lo scrivente,
che ha dapprima richiesto alla struttura regionale che ha istruito
il provvedimento preordinato al conferimento di incarico, di
trasmettere tutta la documentazione allora esaminata, a cui ha
fatto seguito il riscontro del coordinatore del dipartimento
sanità. Successivamente, dopo aver valutato tutti gli elementi
appresi dall'analisi della documentazione, lo scrivente ha redatto
un verbale di verifica, pervenendo a conclusione opposte a quelle
ritenute da codesta autorità dell'orientamento n. 107, ossia
l'insussistenza nel caso di specie della causa di inconferibilità,
prevista dall'articolo 5, come comprovato dall'istruttoria
preordinata al conferimento dell'incarico, condotta in modo
rigoroso ed esaustivo, anche mediante l'acquisizione di un parere
legale espresso dalla avvocatura regionale. In ragione di quanto
sopra e alla luce della documentazione allegata, si prega codesta
autorità nazionale di voler riesaminare il caso
valutando la
possibilità di modificare correttamente l'orientamento in
parola.
A livello telefonico abbiamo trovato una disponibilità
a riesaminare il caso. Capisce perché da una parte c'è l'amarezza,
perché l'istruttoria è stata fatta in modo preciso e trasparente,
ma poi dall'altra parte un parere dell'ENAC ribalta quello
dell'anticorruzione regionale, con cui non c'è stato alcun
contatto.
In merito a questa risoluzione, che come ho detto prendiamo
sicuramente molto sul serio, io chiederei - sulla base del fatto
che è partito un confronto con l'Autorità Nazionale Anticorruzione,
di cui questa lettera testimonia la natura - di sospendere questa
richiesta, nell'attesa che arrivi una documentazione precisa
dall'autorità, un orientamento preciso dall'Autorità Anticorruzione
Nazionale. Chiaramente, nel caso in cui questa fosse di nuovo
negativa, ne porteremo a conoscenza e la valutazione nostra sarà
sul merito. Grazie.
Presidente
- Grazie Assessore. Chiede la parola il
Consigliere Cognetta, ne ha la facoltà.
Cognetta (M5S)
- Grazie Presidente, grazie Assessore per
la risposta.
Facciamo un attimo di chiarezza per precisare meglio i punti.
Lei ha citato una risposta data dagli uffici in data 14 gennaio: io
faccio un po' la genesi di quello che è stato questo orientamento.
In data 5 febbraio 2014, il presidente dell'associazione, il
provocatore nato, dottor Luca Lotto, scrive al responsabile
anticorruzione di Roma, dicendo sostanzialmente che c'è questa
probabile inconferibilità rispetto all'incarico dato al dottor
Ardissone. Oltre a questa lettera, sempre il dottor Luca Lotto,
scrive all'Autorità Anticorruzione valdostana, la quale gli
risponde il 23 aprile 2014 e gli dice che sostanzialmente ha fatto
l'istruttoria, ma che risulta tutto a posto. Nelle risposta,
invece, del 14 gennaio di quest'anno, l'Autorità Anticorruzione
dice che ha scelto di sua spontanea iniziativa, cioè la risposta
che ha dato, rispetto all'incarico dato ad Ardissone, è stata data
dall'Anticorruzione di Aosta, quindi forse c'è un problema un po'
più grave se tra Aosta e Roma hanno due comportamenti completamente
opposti.
Lei, probabilmente, dovrebbe valutare meglio tutto l'iter,
intendendo con questo che se ci fidiamo semplicemente di quello che
ci dicono i nostri dirigenti, senza poi valutarlo in maniera
specifica, diventa un grosso problema, perché adesso siamo in
questa situazione. Anche i dirigenti erano stati avvisati, a suo
tempo. Capisce? Forse hanno dato un parere con troppa leggerezza,
perché adesso siamo in questa situazione.
Lei dice di aspettare ciò che dicono a Roma. Allora dobbiamo
chiarirci: è più importante l'anti-corruzione di Roma o quella di
Aosta? Oppure a seconda di chi è: se è per Ardissone vale di più
quella di Aosta o quella di Roma? Che cosa facciamo a questo punto?
Soprassediamo aspettando che cosa: che Roma ci dica quello che ha
già detto, cioè che non va bene? Quindi, lei capisce che non c'è
possibilità di capire bene se aspettiamo che cosa risolvere. La
questione è molto semplice: non andava dato l'incarico. È tutta qua
la questione.
Presidente
- Altre richieste di intervento? Chiede la
parola il Consigliere Guichardaz, ne ha la facoltà.
Guichardaz (PD-SIN.VDA)
- Grazie Presidente.
Ma anche noi abbiamo firmato questa doverosa risoluzione e anche
noi siamo amareggiati come lei, anzi, siamo parecchio in
confusione. Devo dire che fra i vari 116 è stato dimenticato quello
che avevo fatto anch'io, sempre in quel periodo lì - forse ancora
prima o contemporaneamente, adesso non ricordo - e la risposta che
a me fu data fu la stessa che lei diede in aula, relativamente a
questa interpretazione della dichiarazione rilasciata a curriculum,
che è un curriculum che noi troviamo sul sito dell'USL.
Il problema sta tutto nella denominazione: se il dottor
Ardissone, all'atto della presentazione della documentazione per
accedere all'avviso per il conferimento del ruolo di direttore
generale, ha presentato un curriculum in cui c'è scritto "dall'1
maggio 2011 ad oggi, Direttore generale Clinica Eporediese",
probabilmente una qualche confusione l'ha indotta anche lui, perché
un direttore generale di clinica non è un impiegato amministrativo,
se pur magari con una integrazione del superminimo e altro. Nella
verifica della documentazione, lei non so se si ricorda che noi
chiedemmo addirittura di fare un passaggio in V Commissione, per
valutare la rosa dei candidati per il ruolo di direzione generale,
perché ritenevamo che quel tipo di dirigenza, quel tipo di ruolo
fosse talmente delicato che comportava quantomeno un passaggio
nell'organo politico, visto che poi alla fine chi decide questa
nomina è la Giunta. Questa richiesta ci fu rifiutata - non ricordo
se era una mozione che avevamo presentato - perché voi in
quell'occasione dichiaraste che non dovevate dare spiegazioni a
nessuno, quindi in qualche maniera vi eravate assunti del tutto la
responsabilità. Qui credo che l'anticorruzione, con il suo
orientamento non ha fatto altro che valutare la documentazione
presentata, da cui risulta chiaramente che il dottor Ardissone in
quell'epoca era direttore generale della Clinica Eporediese. Se
fosse stato direttore amministrativo, impiegato o funzionario,
probabilmente doveva scriverlo: con inquadramento impiegatizio e
compiti..., eccetera. Voi avete risposto al mio 116, come
all'interpellanza dell'UVP, come al 116 di Ardissone, dando degli
elementi e dicendo che di fatto il dottor Ardissone faceva
l'impiegato, probabilmente con delle funzioni superiori.
È evidente che questo ingenera una complessità di ragionamento
che avrebbe potuto essere risolta a suo tempo, per non trovarci
oggi a dover discutere di una questione de genere. Questo ci
insegni anche che non sempre quelle dell'opposizione sono delle
richieste pelose, fatte per mettersi di traverso. Oggi
probabilmente saremmo lì a ragionare o non saremmo più lì a
ragionare su un orientamento che non si sa bene chi ha chiesto, per
quale motivo è arrivato, se non c'è stata comunicazione, un
orientamento che oggi richiediamo e riproponiamo.
Credo che oggi questa cosa stia creando un imbarazzo un po' a
tutti, perché quando esce la notizia che il direttore generale non
è inconferibile, l'incoferibilità è una cosa pregressa rispetto
alla nomina, quindi è un problema che tocca la politica in maniera
diretta. Io adesso non so cosa intenderemo fare: magari ci sentiamo
un attimo, rispetto alla sua richiesta; lei ha richiesto di
revocare, di ritirare o di sospendere questa risoluzione. Vediamo
un po' i colleghi che cosa dicono, ma di certo oggi ci troviamo,
secondo me, in una situazione di grosso imbarazzo e io penso di
poter dire che non siamo stati noi ad averla creata.
Si dà atto che dalle ore 16,02 assume la presidenza il
Vicepresidente Follien.
Follien (Presidente)
- Grazie Consigliere Guichardaz. La
parola al Consigliere Laurent Viérin.
Viérin L. (UVP)
- I colleghi lo hanno anticipato: dopo
aver ascoltato con attenzione la risposta dell'Assessore, possiamo
dire che sicuramente noi non mettiamo in dubbio la buona fede,
rispetta a tutto ciò che è accaduto in questo anno, però lamentiamo
in qualche modo che forse si poteva essere un po' più solerti nel
seguire questa pratica, soprattutto quando lei dice che
effettivamente qualche dubbio ci fu. A maggior ragione, se qualche
dubbio ci fu, al di là dei pareri interni, noi le avevamo anche
detto, nell'illustrazione della nostra interpellanza, che se
l'Amministrazione diventa autoreferenziale e se chi dà i pareri è
il medesimo che giudica addirittura colui che poi viene nominato,
perché così è successo...! L'Amministrazione ha al proprio interno
delle strutture che giustamente fanno degli approfondimenti, ma se
ci sono dei dubbi così grandi...! Avete scritto a tutto il mondo,
tranne a coloro cui dovevate scrivere, cioè all'Autorità
Anticorruzione Nazionale. Noi vi avevamo chiesto, al di là del
referente in Amministrazione, se a monte ci fosse stata subito la
segnalazione che avete fatto in questi giorni, visto che è un
decreto che parte da Roma e che effettivamente poteva probabilmente
evitare dei dubbi interpretativi. Apprendiamo oggi che voi ieri
avete scritto all'Autorità Anti-corruzione Nazionale! Se ci fosse
stato un confronto all'epoca, tra il livello valdostano e quello
nazionale, probabilmente si sarebbe evitato quell'orientamento che
è apparso un su un sito e che effettivamente mette in difficoltà
quella che è stata una nomina. Quindi, se lei dice che qualche
dubbio ci fu e che tutti vi rassicurarono sul fatto che non c'era
alcun vizio di legittimità, noi oggi rileviamo che qualcosa non
deve aver funzionato, altrimenti non vi trovereste oggi con questo
caso, al di là dell'aspetto mediatico, che effettivamente...! Noi
diciamo che è un caso che pone un problema anche da un punto di
vista della legittimità di tutti gli atti che sono stati
deliberati. Se in questi giorni ci viene detto che è tutto a posto,
va bene, ma se ci dicono invece che effettivamente non era
conferibile, ciò metterebbe in difficoltà tutti quelli che hanno
amministrato in questi mesi su delibere specifiche riferite
all'USL, in particolare ai trasferimenti alla parte non pubblica
della sanità valdostana!
La considerazione è: un po' di attenzione anche dal punto di
vista amministrativo su questi dossier! Noi, come lei, l'abbiamo
saputo dai giornali, ma ci chiediamo: il raccordo fra l'autorità in
Regione e quella nazionale non avviene almeno leggendo i siti e
sentendosi, al di là che loro non ce l'hanno comunicato
ufficialmente? Come i giornali hanno avuto la possibilità di
vederlo sul sito, i nostri non se ne erano accorti di questa cosa?
Da novembre a gennaio! Vogliamo dire semplicemente, senza insegnare
niente a nessuno, che effettivamente questa è una rilevante, non è
una cosa da poco, perché sappiamo le milionate che vengono spostate
quando si deliberano certe somme nella sanità. Quando si parla poi
di anticorruzione sappiamo che certe norme sono state pensate per
evitare certi paradossi, per non dire commistioni, quindi questo
mette in difficoltà anche l'immagine della sanità valdostana, per
quanto possiamo vedere.
Per quanto riguarda la questione di rimandare, noi ci dobbiamo
confrontare. Noi crediamo che non sia un problema rimandare, non
tanto la discussione che deve essere fatta qui, quanto magari la
votazione, perché è chiaro che se l'orientamento nazionale ci dice
che era inconferibile, noi vorremmo avere almeno da parte vostra un
impegno. Se arriva anche da parte loro una conferma di questo
orientamento, che ci sia almeno l'impegno a dire: benissimo, magari
non c'è neanche bisogno di revocare e ci sarà, come autotutela da
parte del Governo, una revoca o comunque una concertazione per
l'abbandono di quella... con tutti i problemi del caso che potranno
comunque seguire. Altra cosa sarebbe, invece, il fatto di
discuterne la prossima volta e non avere una conclusione a questa
cosa. Quindi, sulla base della sua risposta Assessore, noi ci
riserviamo di dire una nostra parola su questo. Nessun problema a
rimandare una volta finita la discussione: si riprende la
discussione al prossimo Consiglio e si conclude, intanto voi avrete
acquisito questo parere e molto probabilmente, se nel giro di
quindici giorni arriva già il parere direttamente, avrete già preso
le vostre decisioni.
Semplicemente noi - senza polemica Assessore - ma proprio con
una linearità che se non abbiamo capito male è anche quella che lei
rivendica, vorremmo che questo caso ci insegni qualcosa. Ci insegni
che, è vero, esistono sicuramente delle zone d'ombra
nell'interpretazione di certe norme, soprattutto quando vengono
fatte a livello nazionale e poi applicate a livello regionale, però
ci sono anche degli approfondimenti, quando arrivano delle
interpellanze, da non sottovalutare. Probabilmente, anche le
richieste in base all'articolo 116 dei colleghi del Movimento
Cinque Stelle e del PD-Sinistra VdA, così come la nostra
interpellanza e anche la mozione di tutte le forze di opposizione,
che poi non è mai stata discussa, sono state, a nostro modesto
parere, un po' sottovalutate nella loro portata. Oggi questo ci
mette in difficoltà e noi aspettiamo dalle sue parole che ci sia
almeno un impegno. Se questo caso si risolve positivamente, rimane
l'opportunità - Assessore, attenzione - perché non è che se
l'autorità dice "tutto a posto" dal punto di vista della procedura,
non rimane l'opportunità, perché delle due cose l'una. Come diceva
il collega Guichardaz, se uno presenta un curriculum dove scrive
"direttore generale" - attenzione - noi non vogliamo dire che cos'è
questo, però non è la realtà. Se poi bisogna giustificare che
questo non era direttore generale, per dire che l'abbiamo nominato
direttore, quando invece i requisiti che si chiedono sono quelli da
dirigente, allora c'è qualcosa che non funziona. Quindi, ripetiamo,
ci sono due
volet
: uno di legittimità e l'altro di
opportunità politica di questa nomina. Noi comunque la discussione
la riporteremo, nel senso che ci ritroveremo a discutere di questa
cosa e a votare la risoluzione, con elementi ulteriori che
effettivamente oggi probabilmente mancano a quest'assemblea.
Si dà atto che dalle ore 16,10 assume la presidenza il
Vicepresidente Rosset.
Rosset (Presidente)
- Grazie. La parola all'Assessore
Fosson.
Fosson (UV)
- Forse dalla mia risposta non è stato
interpretato correttamente, ma noi non abbiamo mai sottovalutato
questi dubbi. Li abbiamo verificati nel modo più preciso che ci
sembrava possibile. Sull'impegno in questo senso, al termine di
questo approfondimento, l'ho già detto prima: noi prendiamo
l'impegno di agire di conseguenza, nel caso ci fosse un parere
confermato dall'Anticorruzione Nazionale.
Presidente
- Ci sono altre richieste di intervento?
Chiede la parola il Presidente della Regione Rollandin, ne ha
facoltà.
Rollandin (UV)
- La situazione che è stata illustrata
merita due osservazioni. La prima è che, nel momento in cui si
esaminano alcuni dossier per il conferimento, c'è una catena e una
serie di persone che verificano le caratteristiche e le richieste
fatte per poter conferire l'incarico, e sicuramente questi passaggi
sono stati fatti, come ha detto l'Assessore, con grande attenzione.
Sicuramente quello che è stato richiamato ha creato qualche
difficoltà di interpretazione, per cui sono stati necessari gli
approfondimenti che sono stati fatti, per dire che non c'erano
impedimenti, sia a parere dell'avvocatura che del responsabile del
procedimento antimafia a livello locale. Il resto è stato fatto
ancora dopo, perché già prima erano stati fatti tutti gli
accertamenti.
Sicuramente questo orientamento che è stato richiamato ha in
qualche modo messo in difficoltà tutti, perché se tutta una serie
di professionalità e di organi interni di tutela danno il loro
parere, o malgrado questo si va a fare ancora una consulenza
esterna, oppure ecco il discorso di andare a consultare l'autorità
di vigilanza nazionale, il quale è un organo che vigila sugli gli
atti, ma non dà consulenze o risponde su determinati quesiti.
Adesso è stata inviata quella nota per sottolineare qual è stata la
procedura, per dire tutto quello che è stato fatto, in modo che ci
sia una possibilità di avere, noi ci auguriamo nel più breve tempo,
un confronto che sicuramente non c'è stato, perché per queste
ragioni che ho detto non era nemmeno possibile averlo.
Noi riteniamo oggettivamente che ci siano stati gli
approfondimenti corretti. Siccome, comunque, c'è stato questo
orientamento che ha creato questa difficoltà, è stata fatta subito
quella richiesta, che è già stata mandata e aspettiamo di conoscere
la risposta, perché a questo punto evidentemente c'è in tutti una
difficoltà nell'andare oltre. Una volta che ci sono gli uffici
interni, gli uffici legali, gli uffici preposti che ti dicono che è
tutto a posto, obiettivamente più in là non si va, come norma! Poi,
è chiaro che se allora, anziché fare tutto il giro, dobbiamo
fare... credo che sarebbe una procedura un po' difficile da
sostenere! È con questo spirito che si dice: se aspettiamo forse è
bene per tutti, nel senso che guardiamo a questa problematica nel
modo che finora non era pensabile, nel senso che quando tutti -
tutti! - hanno espresso non dei dubbi ma dei pareri con chiarezza
in una certa direzione, è chiaro che a questo punto l'organo
politico non può che seguire l'orientamento che viene
suggerito.
Sulle professionalità, credo che sia stata dimostrata la massima
competenza da parte dell'interessato, ma forse non è questo il
momento di entrare nel merito. Credo che la cosa principale sia
quella di dire: bene abbiamo rappresentato questo, aspettiamo la
risposta e poi eventualmente chiudiamo questo discorso che
giustamente rimane interrotto, in quanto noi non possiamo dire
altro che confermare quello che era stato fatto in base ai
pareri.
Presidente
- Grazie Presidente. Ci sono altri interventi?
Chiede la parola il Consigliere Laurent Viérin, ne ha la
facoltà.
Viérin L. (UVP)
- Prendendo atto di ciò che è stato
detto, la risoluzione non viene ritirata, ma riportata al prossimo
Consiglio, completando oggi la discussione in quest'aula, se ci
sono altri interventi. Per quanto riguarda l'espressione del voto
sull'eventuale revoca del direttore e l'impegno da parte del
Consiglio di impegnare il Governo alla revoca, ci riserviamo di
aspettare di avere gli elementi che potranno, per quanto riguarda
il Governo, completare questo pezzo e, per quanto ci riguarda,
valutare sia la questione di legittimità che quella di
opportunità.
Presidente
- Grazie Consigliere Laurent Viérin. La
risoluzione verrà riscritta al prossimo Consiglio.
Il Consiglio prende atto del rinvio al prossimo
Consiglio.
