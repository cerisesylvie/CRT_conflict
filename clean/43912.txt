Classificazione
FINANZA REGIONALE E LOCALE
Partecipazioni azionarie regionali
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1028 del 17 novembre 2021 - Resoconto
OGGETTO N. 1028/XVI - Interrogazione: "Certificazioni di
prevenzione incendi degli immobili di proprietà della Soc.
Autoporto Valle d'Aosta".
Bertin (Presidente) -
Punto n. 9 all'ordine del giorno.
Risponde l'assessore Caveri.
Caveri (VDA UNIE) -
Dovrei avere una divisa da pompiere
per dare una risposta in qualche maniera realmente efficace. È una
risposta molto tecnica e spero di avere i dieci minuti per poterla
dare. Con riferimento all'interrogazione si forniscono alcuni
elementi di risposta, che naturalmente mi sono stati forniti dalla
società Autoporto. Così come specificamente riferito dalla società
Autoporto, gli edifici: direzionale, torre delle comunicazione,
serpentone, stralcio, che è l'ipermercato Carrefour compreso il
parcheggio coperto, il modulo di raccordo, galleria commerciale, la
galleria botteghe artigiane, il serpentone blocco GA, cioè gli
archivi, la centrale termica dell'area, oltre che attività minori e
accessorie, sono stati oggetto nel tempo di una ridefinizione
architettonica funzionale, che era stata programmata dalla società,
e di un adeguamento, con particolare riferimento alla normativa
antincendio che è cambiata con il DPR 151 del 2011. La principale
attività antincendio esercitata negli edifici dell'area, per i
quali sono stati previsti gli adeguamenti sono: serpentone 1
stralcio, cioè l'ipermercato Carrefour, la galleria botteghe
artigianali e il modulo di raccordo galleria commerciale, oltre che
il direzionale, il serpentone 2 stralcio blocchi e la torre delle
comunicazioni.
Innanzitutto occorre premettere che verrà omessa, per chiarezza
esposizione e concisione, la pregressa attività compiuta sul punto
dalla società rispetto all'anno 2016, cioè l'anno in cui, come
giustamente indicato nell'interrogazione, si sono svolte le sedute
del Consiglio regionale in cui è stato trattato il tema.
Con riferimento agli immobili citati, si specifica che la
procedura per l'ottenimento del certificato prevenzioni incendi,
CPI, iniziata con la presentazione della pratica 7436, presentata
dalla società nel marzo del 2010 al comando regionale dei Vigili
del fuoco, la quale aveva ottenuto parere favorevole, ha avuto
corso ed è in via di conclusione. Più nello specifico il titolare
dell'attività, al tempo Carrefour, nel mese di aprile 2018
depositava la propria SCIA antincendio. Nel mese di dicembre 2018
il comando regionale rilevava, a seguito delle visite tecniche,
l'impossibilità di esprimere un parere favorevole frazionato,
richiedendo invece l'attivazione
ex novo
delle procedure
previste presentando un progetto unitario. Ciò posto, nel mese di
aprile 2018 è stato incaricato un professionista per la redazione
di un
audit
antincendio, per analizzare nella sua
completezza la situazione antincendio dell'intero complesso
commerciale sotto il profilo documentale, architettonico e
impiantistico, aggiornando l'effettivo stato di fatto delle
attività presenti.
Nel mese di settembre 2019 la società, in accordo con il
titolare dell'ipermercato, comunicava al comando regionale dei
Vigili del fuoco di aver intrapreso le attività propedeutiche
necessarie all'elaborazione e alla presentazione di un progetto
antincendio condiviso fra le parti, comprensivo di tutti i locali
di pertinenza, nel quale si sarebbe tenuto conto delle richieste
con riferimento alle promiscuità delle vie di esodo.
Successivamente all'audit antincendio veniva incaricato, in data 20
febbraio 2020, lo stesso professionista, condiviso con Carrefour,
per la redazione del progetto antincendio volto all'ottenimento del
certificato di prevenzione incendi unico.
Nel mese di giugno 2020 veniva depositata la richiesta di
valutazione del progetto antincendio al comando regionale dei
Vigili del fuoco. Il relativo procedimento autorizzativo si è
interrotto, una prima volta nel mese di settembre 2020 e una
seconda volta nel mese di gennaio 2021, per la richiesta di
documentazione integrativa. Nel corso del corrente anno, dopo una
serie di incontri con il funzionario del comando regionale, si sta
concludendo l'iter con una previsione e approvazione del progetto
entro il mese di dicembre, a seguito del quale dovrà essere
predisposta la fase progettuale esecutiva di affidamento dei
lavori.
Per quel che concerne l'edificio direzionale, è stato necessario
adeguare l'edificio alla nuova normativa, con specifico riguardo ad
alcune attività presenti nel medesimo. Pertanto è stato affidato
l'incarico a un professionista per la redazione del progetto
antincendio depositato nel 2013, integrato nell'agosto del 2013. In
seguito ad alcune rivisitazioni funzionali, nel mese di aprile 2014
veniva depositato un ulteriore progetto per l'aggiornamento alle
norme antincendio dello stabile, che otteneva l'approvazione del
comando regionale dei Vigili del fuoco il 12 maggio 2014. A
conclusione dell'iter dei lavori, per i quali dovrà essere indetta
la gara per l'affidamento, sarà necessario procedere con gli
interventi indicati in progetto, chiedendo al termine il rilascio
del CPI.
Il Serpentone secondo stralcio blocchi. In data 15 dicembre 2015
è stato affidato l'incarico a un professionista per la
predisposizione delle pratiche. Tale blocco, a suo tempo suddiviso
in magazzini provvisori, necessita di una rivisitazione riguardo
alla separazione interna, nel rispetto della norma vigente; questo
è il blocco GB1. Per gli ulteriori blocchi GB2, GB3.1, GB3.2, GB3.4
e HI, dove c'è Ristor Food, la titolarità per l'ottenimento del
certificato risulta in capo all'inquilino, come peraltro è avvenuto
per GB5, dove c'è lo spedizioniere Bartolini.
Per la torre delle comunicazioni: tutte le attività soggette a
parere di conformità hanno ottenuto questa conformità. In data 23
gennaio è stata presentata la relativa SCIA, in seguito
all'insediamento della società INVA e del dipartimento innovazione
della Regione, alla realizzazione del
data center
unico,
oltre ad alcuni interventi di modifica previsti nell'edificio nel
mese di aprile 2021, è stato affidato un incarico per la redazione
di un audit incendio, volto ad analizzare lo stato di fatto e
capire se sia necessario presentare un progetto specifico per il
CPI. A seguito dell'audit è emersa la necessità di presentare un
progetto antincendio in data 13 settembre di quest'anno ed è stato
affidato l'incarico per la redazione del progetto antincendio.
In sintesi, serpentone 1, stralcio, ipermercato Carrefour,
galleria botteghe artigianali, modulo di raccordo, galleria
commerciale, il cosiddetto parco commerciale: l'approvazione del
progetto dovrebbe pervenire entro la fine del corrente anno. In
seguito sarà necessario affidare la gara successiva di
progettazione, indire la gara ed affidare i lavori. Per il
direzionale deve essere indetta la gara per l'affidamento dei
lavori. Per il serpentone blocchi, fatto salvo il blocco GB1 per il
quale si prevede la locazione a un unico inquilino, nessuna
attività è prevista a carico dell'Autoporto. Per la torre delle
comunicazioni la progettazione antincendio dovrebbe essere
consegnata all'inizio del 2022, in seguito dovrà essere affidato
l'incarico per la progettazione esecutiva e indetta la gara per
l'affidamento dei lavori.
Nella quasi totalità dei locali, la società ha evidenziato che
la proprietaria e la gestione dell'attività fanno capo a due
soggetti differenti e quindi la responsabilità diretta ricade
unicamente sul conduttore dell'attività. Analogamente, i permessi e
l'esercizio dell'attività ai fini della prevenzione incendi sono
legati all'attività medesima insediata all'interno di un
determinato immobile e non già all'immobile singolarmente preso. In
sintesi e semplificando, quello che in precedenza veniva attestato
dai Vigili del fuoco, oggi avviene a carico del titolare
dell'attività il quale autorizza, con la SCIA, la possibilità di
esercitare l'attività ed è il primo responsabile della sicurezza
antincendio.
Questo è il quadro che mi è stato dettato, se vorrà le faccio
poi avere il testo, perché mi rendo conto di non essere stato uno
speaker
di particolare qualità.
Presidente -
Per la replica, la consigliera
Spelgatti.
Spelgatti (LEGA VDA) -
Grazie, Assessore, la ringrazio se
mi farà pervenire il testo della risposta. Devo dire che il quadro
è assolutamente sconfortante a dir poco, sconcertante sicuramente,
anche perché rimango completamente stupita pure io.
Le dico come è nata questa iniziativa. Lei sa che ho già
presentato varie iniziative in relazione all'Autoporto, su tante
problematiche che ci sono, e avevo particolarmente posto il focus
all'epoca su tutti i lavori e i soldi spesi per l'efficientamento
energetico, che non hanno assolutamente dato i risultati che si
pensava dovessero essere raggiunti. Ma non solo, c'è anche tutto il
problema dei fondi europei e del fatto che quei soldi sono andati
persi. Da lì, viste tante altre problematiche sull'Autoporto, ho
detto: provo a fare un controllo in Consiglio regionale e nelle
precedenti legislature se c'erano stati altri problemi
sull'Autoporto e trovo delle iniziative degli allora colleghi
Ferrero e Cognetta - "allora", nel senso che noi non eravamo ancora
lì, siamo arrivati dopo, siamo stati colleghi successivamente -
proprio sulla questione dei certificati prevenzione incendi
dell'Autoporto. All'epoca i due colleghi avevano presentato due
iniziative, entrambe nel 2016, proprio sul tema, chiedendo se
fossero a posto tutti i certificati, rilevando come la questione
fosse già stata più volte trattata in Consiglio - loro fanno
riferimento genericamente a iniziative precedenti - e chiedevano
conto dei risultati rispetto a questi certificati. Questo era il
2016. Le risposte date all'epoca dagli assessori erano
sostanzialmente del tenore che abbiamo ricevuto oggi, nel senso che
lavori sono in ritardo, comunque si sta procedendo e a breve si
dovrebbe risolvere la questione.
Io ho fatto questa iniziativa alla cieca - 2016, dico convinta:
"va beh, sicuramente non ci saranno problemi, però voglio
verificare e buttare un occhio, visti tutti i problemi che ci sono
su questa partecipata e sui lavori che vengono fatti; diamo una
controllatina" - ma chiaramente non mi aspettavo neanche
lontanamente una risposta del genere. Sostanzialmente a oggi
abbiamo una situazione in cui si fa riferimento al fatto che le
prime richieste sono del 2010: lei ha iniziato il testo parlando
della pratica 7436 del 2010 e adesso forse entro fine anno si
chiude la prima fase di progettazione; undici anni! C'è veramente
qualche cosa che non quadra e soprattutto quello che si dice è:
fine della fase per la maggior parte di questi stabili che fanno
parte dell'area dell'Autoporto; da lì poi dovrà iniziare a fine
dicembre la fine della fase della progettazione, dopodiché fase
esecutiva, gara, lavori, quindi chiaramente ancora tempi
lunghissimi. Ma la cosa più preoccupante è che sostanzialmente è la
stessa risposta che è stata data nel 2016.
Per carità, prendiamo atto. Però che si prenda atto del fatto
che c'è veramente qualche cosa che non funziona in tutto questo e
che qualcuno dovrà avere anche delle responsabilità in relazione
alla situazione, perché anche guardando le iniziative degli allora
colleghi Cognetta e Ferrero, si faceva riferimento al fatto che in
questi stabili ci lavoravano all'epoca - io non ho i dati di oggi -
circa 700 lavoratori, migliaia di utenti e di persone che lavorano.
E poi si ricorda anche sempre il fatto che, come ai privati e alle
attività private si chiedono sempre dei requisiti che sono enormi,
chiaramente sempre molto specifici, molto puntuali, molto onerosi
per poter esercitare delle attività, diventa inaccettabile che il
pubblico poi non rispetti le stesse regole e soprattutto, in una
situazione già portata una quantità x di volte in Consiglio
regionale, si continui, nonostante tutto, a non fare niente e la
situazione sia ancora a questo punto; il nulla dopo così tanti
anni: si parla di una decina di anni, di oltre una decina di anni.
Mi auguro che veramente si arrivi alla fine di questa questione,
però ci sono anche altre valutazioni, secondo me, più complessive
da dover fare su una situazione di questo tipo.
Presidente -
Vista l'ora, chiudiamo i lavori di questa
mattina del Consiglio regionale. Riprenderemo alle ore 15:00. Buon
appetito.
---
La seduta termina alle ore 12:55.
