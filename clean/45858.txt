Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2470 del 11 maggio 2023 - Resoconto
OGGETTO N. 2470/XVI - Interpellanza: "Problematiche relative
al trasferimento dei servizi RSA e UAP presso la struttura di
Variney".
Bertin (Presidente) -
L'interpellanza n. 51 verrà
affrontata insieme alla n. 53, pertanto slitta di un numero
nell'ordine del giorno. Passiamo pertanto alla n. 52. Illustra
l'interpellanza la consigliera Erika Guichardaz.
Guichardaz E. (PCP) -
Torniamo a parlare del G.B. Festaz
dopo le interpellanze presentate dal nostro gruppo e discusse già
nei Consigli del 5 e del 21 di aprile. Ricapitolando un po' le
risposte dell'Assessore, evidenziamo che, rispetto all'utilizzo del
personale, questo sia il 5 che il 21 aprile, ci diceva che
l'accordo era in fase di definizione e si sta valutando, questo
nell'ultimo Consiglio, il Reparto di Neurologia, che personalmente
l'Assessore aveva ricevuto un buon numero di dipendenti del G.B.
Festaz ai quali aveva illustrato il percorso che stava seguendo
naturalmente dandogli la piena disponibilità affinché questo
avvenisse.
Rispetto invece al futuro fabbisogno di personale, ha
evidenziato che non si trattava di stabilire tempi e modalità per
definire il superamento dei requisiti previsti nelle deliberazioni,
ma di non scendere sotto il livello dei requisiti minimi previsti
dalla DGR 1609/2022, nel momento in cui gli ospedali di comunità
dovranno presentare istanza di autorizzazione e accreditamento per
avviare il servizio e ha evidenziato che saranno due gli ospedali
di comunità: uno il G.B. Festaz e l'altro quello di Verrès.
Rispetto al trasferimento dei pazienti, ci ha invece
rappresentato che c'è già un quadro definitivo, il trasferimento
dei pazienti del G.B. Festaz a Variney sarà definito nei prossimi
mesi e sarà organizzato previa opportuna comunicazione ai familiari
con il diretto coinvolgimento, tra l'altro, del Direttore sanitario
della struttura di Variney, del Direttore sanitario della struttura
del G.B. Festaz.
Rispetto al codice di attività di Variney, ha evidenziato che il
setting
UAP non è esattamente corrispondente al setting R1,
come citato nelle nostre interpellanze, ma che l'Azienda USL
comunque si fosse già attivata con il soggetto aggiudicatario del
servizio per l'integrazione con la parte di assistenza dei pazienti
di unità di assistenza prolungata.
Con quest'interpellanza vogliamo nuovamente chiedere chiarezza e
porre un altro problema riferito invece a cosa avviene la notte,
era un'interpellanza che avevamo già fatto all'allora assessore
Barmasse, in cui veniva evidenziato che l'infermiere in servizio
presso le RSA copriva anche le esigenze della Casa di riposo e del
nucleo Alzheimer, per un totale quindi di 100 pazienti. Come
dicevo, questo ci era stato confermato dall'assessore Barmasse e a
questo punto ci chiedevamo e chiediamo all'Assessore cosa avverrà
nel momento in cui gli infermieri della RSA verranno spostati. In
più vogliamo capire il destino anche dei medici di medicina
generale che ora prestano servizio presso l'RSA e l'UAP. Fra le
altre domande chiediamo quindi di avere novità rispetto all'accordo
sindacale che nel piano progetto era previsto per il 31 ottobre
2022, chiediamo se si è pensato anche a della formazione specifica
del personale che verrà trasferito nei reparti ospedalieri, come si
intende agire rispetto ai medici attualmente in servizio presso
l'RSA e l'UAP, come si intende integrare - perché ha parlato di
integrazione ma non ci ha detto come - presso la struttura di
Variney affidato alla cooperativa, come si intende intervenire per
risolvere la problematica riferita alle unità infermieristiche
necessarie in orario notturno sia per la Casa di riposo, sia per le
esigenze del nucleo Alzheimer.
Presidente -
Risponde l'assessore Marzi.
Marzi (SA) -
Come abbiamo già avuto modo di riferire nel
corso delle recenti sedute del Consiglio, credo tutte, in merito
alla gestione del personale infermieristico e OSS attualmente
impiegato presso il Nucleo RSA-UAP del J.B. Festaz durante le fasi
dei lavori di realizzazione dell'Ospedale di comunità sono in fase
di definizione gli intendimenti che vedono coinvolti
l'Amministrazione regionale, l'Azienda USL e il J.B. Festaz.
L'obiettivo naturalmente è quello di definire in tempi congrui i
contenuti della proposta di accordo sull'impiego congiunto del
personale che verrà reso disponibile e in tal senso si stanno
svolgendo serrati incontri, l'ultimo oggi, tra i tecnici dei tre
soggetti coinvolti, finalizzati ad approfondire tutti gli aspetti
necessari all'operazione, compresi quindi quelli che hanno a che
vedere con le infermiere che eventualmente dovessero restare
disponibili della struttura nel momento, quindi che si occupano
della RSA-UAP nel momento in cui si definiscono le modalità e il
reparto dove le stesse dovessero andare tutte quante assieme e
tornare tutte quante assieme quando inizierà la costruzione
dell'ospedale di comunità. Appena definiti gli aspetti più aleatori
delle soluzioni possibili, individuate secondo le richieste e le
loro possibili applicazioni, quindi, mi ripeto, il trasferirsi
lavorativamente insieme presso l'ospedale, con successivo rientro
insieme presso la struttura del G.B. Festaz, si condividerà anche
con i lavoratori e con le organizzazioni sindacali proseguendo
quindi con la comunicazione di cui abbiamo già riferito, nel senso
che sia i sindacati che i lavoratori sanno cosa stiamo cercando di
fare, anche perché ce l'hanno chiesto loro e quindi, di
conseguenza, sanno anche che stiamo cercando di dare una soluzione
concreta alle loro richieste. Nel momento in cui avremo questa
risposta, che naturalmente prevede tutta una serie di aspetti
molto, molto concreti da un punto di vista amministrativo,
proseguendo la comunicazione con loro, saranno i primi a
saperlo.
Nell'ambito delle soluzioni di impiego nel reparto che stiamo
verificando sarà prevista un'adeguata formazione fornita
dall'Azienda USL così come ogni altro aspetto necessario a
valorizzare i lavoratori del J.B. Festaz in relazione
all'esperienza ospedaliera, su cui stiamo lavorando, e al loro
rientro tutti assieme presso la struttura J.B. Festaz dopo i lavori
di costruzione dell'ospedale di comunità. Gli incarichi dei medici
attualmente operanti presso il nucleo RSA-UAP nel momento in cui il
medesimo verrà chiuso per l'avvio dei lavori di realizzazione
dell'ospedale di comunità cesseranno e riprenderanno nel momento in
cui verrà attivato di nuovo il servizio. Ciò avverrà secondo le
modalità che saranno definite in modo puntuale e coordinato con
loro. A tali risorse però nel frattempo sarà proposto di essere
impiegati per collaborare in altri servizi dell'area territoriale
dell'Azienda USL.
Riguardo all'integrazione del servizio di RSA attivato presso la
struttura di Variney, l'Azienda si è già attivata con il soggetto
aggiudicatario della gara per l'integrazione dell'assistenza di
pazienti in
setting
UAP attraverso quanto dovuto. In
relazione all'argomento evidenzio che già la DGR 338/2022 recava le
indicazioni all'Azienda USL in relazione alle attività
socio-sanitarie da erogare presso le strutture residenziali di
Perloz, Variney e Morgex, quindi già la 338/2022.
Per Variney le indicazioni inserite in questa DGR prevedevano
che, esaurito il fabbisogno di assistenza Covid presso la struttura
residenziale, si procedesse all'attivazione di un nucleo di
trattamenti residenziali estensivi, codice di attività però R2,
questa risposta glielo ho già data, per ventuno posti letto non R1,
riconducibile al bisogno clinico soddisfatto presso il nucleo RSA,
nonché di un nucleo di dieci posti letto di trattamenti
residenziali intensivi di cura e mantenimento funzionale, a elevato
impegno sanitario, riconducibili ai trattamenti di cui all'articolo
29 del DPCM, nonché ai bisogni clinici soddisfatti presso il nucleo
UAP.
La stessa delibera di programmazione regionale prevedeva poi che
tale riorganizzazione sarebbe stata resa necessaria alla luce del
futuro trasferimento degli assistiti accolti presso i nuclei RSA e
UAP della Casa di riposo J.B. Festaz proprio quando presso tale
struttura avesse dovuto essere avviata la realizzazione
dell'Ospedale di comunità, come definito negli atti di
programmazione regionale di cui alla DGR 241/2022: quindi la
241/2022 che prevedeva ciò, anticipa la 338 di cui abbiamo parlato
prima, anche rispetto agli indirizzi di riferimento proprio sulle
tre strutture di cui sopra.
Alla luce di quanto detto, l'organizzazione della struttura di
Variney per accogliere, oltre a utenti provenienti dal setting RSA,
anche utenti provenienti dal setting UAP, era già espressamente
prevista e pertanto l'Azienda USL oggi è informata e chiamata a
organizzare il servizio e ad adempiere in modo appropriato agli
indirizzi regionali richiamati dai succitati atti di programmazione
e di indirizzo.
Presidente -
Per la replica, ha chiesto la parola la
consigliera Erika Guichardaz.
Guichardaz E. (PCP) -
Bene, ottimo che i sindacati
sappiano cosa sta accadendo perché mi risulta che invece i
lavoratori non lo sappiano, quindi spero che vengano attivate al
più presto delle assemblee per rendere edotti tutti i lavoratori e
non solo quelli che vengono a trovarla in ufficio. Saranno pochi
quelli che si rivolgono ad altri ma evidentemente qualcuno c'è,
quindi il ruolo del sindacato dovrebbe essere proprio quello di
mettere al corrente tutti i dipendenti della Casa di riposo. Vedo
anche che lei dice che si sono fatti grandi passi avanti, io ho
visto anche un nuovo passo avanti: il 27 aprile il G.B. Festaz ha
affidato un incarico a un avvocato proprio per esaminare il caso,
partecipare agli incontri e gruppi di lavoro e supportare nella
predisposizione del testo di convenzione che, a detta sua invece, è
praticamente fatto, a posto, e tranquillamente attivabile di qui a
poco.
Mi stupisce moltissimo poi quello che mi ha detto rispetto ai
medici che in questo momento stanno seguendo l'RSA e l'UAP. Lei mi
dice che il servizio di RSA UAP è spostato a Variney ma a Variney
teniamo dei medici che ci costano ben altro, perché sono dei
consulenti pagati ben altro rispetto a quei medici di medicina
generale che invece sono in una graduatoria dell'USL, mentre questi
qua li mettiamo a fare altro, nonostante questi tre medici
conoscano con precisione i malati in RSA ma soprattutto i malati di
UAP. Le dico questo perché i malati di UAP, vada a leggersi la
convenzione, sono pazienti che, a causa di malattia stabilizzata,
sono in stato di completa dipendenza oppure hanno un grado di
autonomia minima, in coma o stato vegetativo persistente,
insufficienza respiratoria cronica con necessità di ventilazione
assistita, sclerosi multipla, pazienti oncologici in fase di
malattia tale da comportare un'importante dipendenza assistenziale:
ecco perché io mi preoccupo, perché quei pazienti, e sono venuti
dei familiari proprio in V Commissione quando c'era presidente
Restano, e quando sono venuti quei parenti, hanno segnalato delle
criticità enormi rispetto a quei malati che adesso sono in UAP:
ecco perché ci preoccupiamo, ecco perché ci sarà sicuramente una
mia prossima interpellanza per capire se è stato valutato il
rischio clinico ad esempio. Sulla questione dei minutaggi lei non
mi ha risposto, Assessore, io ho chiesto in maniera puntuale se i
minutaggi previsti per l'UAP vengono previsti comunque anche nella
struttura di Variney. Mi dispiace, mi toccherà tornare su
quest'argomento, non nel prossimo Consiglio perché nel prossimo
Consiglio passo la palla al consigliere Aggravi, che con me sta
seguendo la situazione, quindi sia tranquillo che il nostro ruolo
ispettivo rispetto alla struttura del G.B. Festaz e rispetto a
Variney sarà anche di comune accordo con gli amici che abbiamo di
fronte.
