Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 303 del 9 maggio 1983 - Resoconto
OGGETTO N. 303/VII - RELAZIONE SULL'ATTIVITA' DELLA
COMMISSIONE CONSILIARE SPECIALE PER L'INFORMAZIONE E SUI LAVORI
DELLA CONFERENZA REGIONALE DELL'INFORMAZIONE.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Ho voluto presentare al Consiglio i
risultati del lavoro della Commissione speciale per l'informazione
in quanto ho ritenuto che fosse doveroso dare un resoconto
dell'attività di una Commissione che è stata voluta, in modo
particolare, proprio dal Consiglio o meglio da alcuni componenti
del Consiglio stesso, fra cui il compianto collega Salvadori.
La Commissione ha operato, come è detto nella parte della
relazione illustrativa, lungo tutti questi anni, anche se forse una
collaborazione più precisa ed un collegamento più efficiente con la
stessa attività nel settore della Giunta sarebbe stato auspicabile.
La Commissione ha pensato, in collaborazione con il Corerat e con
l'Associazione Giornalisti, di indire una "Conferenza regionale
dell'informazione" che si è svolta circa un mese fa, per tirare un
po' le somme della situazione in Valle d'Aosta, per individuare
delle linee di intervento e per dare dei suggerimenti alla prossima
Assemblea. Questi suggerimenti interessano tutta una serie di
settori che sono piuttosto ampi; non sto ad elencarli in quanto lo
sono già nell'allegato all'o.d.g.
Vorrei solo fare due brevi considerazioni. La Commissione
speciale ha operato in questi anni per conoscere la situazione nel
settore dell'informazione, sia in campo nazionale che regionale: in
campo nazionale quando, tempo fa, si è trattato di venire a
conoscenza dei contenuti della legge sull'editoria; in campo
regionale per dibattere diversi problemi che hanno interessato le
più svariate categorie e i diversi operatori del settore. Durante i
lavori della conferenza regionale dell'informazione ci sono stati
parecchi interventi e c'è stata una partecipazione abbastanza
nutrita solo da parte di alcuni settori dell'informazione. Da altri
settori, in particolar modo da quello dei giornalisti, dopo una
prima fase in cui si ipotizzava una ricerca piuttosto ampia nel
settore dell'informazione in Valle d'Aosta, quindi un'illustrazione
dei problemi ed una documentazione da portare agli atti della
conferenza, c'è stato uno scadimento di interesse, in particolare
da parte dei giornalisti che si occupano di carta stampata, se così
possiamo chiamarla, il che ha comportato una mancanza di
suggerimenti da parte di questa categoria all'atto della
conferenza. Come Commissione, non sappiamo a cosa sia dovuto questo
fatto; speriamo che se il prossimo Consiglio regionale vorrà
istituire la nuova Commissione consiliare per l'informazione, la
collaborazione alle forze politiche che si occupano di questo
problema da parte degli operatori del settore sia più fattiva,
perchè diversamente non ci sarebbe da stupirsi se iniziative
politiche assunte in sede regionale divergessero da quelle che
invece sono auspicate da chi di queste cose vive e qui opera.
I documenti allegati penso siano abbastanza esaurienti; vogliono
costituire una specie di risultato finale della Commissione, un
qualcosa che verrà inviato al prossimo Consiglio, nel quale
verranno assunte le iniziative che si riterranno migliori.
PRESIDENTE:
E' aperta la discussione. Ha chiesto di
parlare il Consigliere Cout, ne ha facoltà.
COUT - (P.C.I.):
Alcune questioni le abbiamo sollevate ed
alcuni pareri li abbiamo già espressi nella conferenza che si è
tenuta e a cui fa riferimento la risoluzione allegata alla
relazione sull'attività della Commissione consiliare da parte del
suo Presidente, quindi riferirò solo su alcune questioni, che mi
paiono di una certa importanza rispetto a questi problemi. Una
prima considerazione: il Convegno che ha avuto un buon livello di
discussione ed ha esaminato dei problemi seri per ciò che riguarda
l'informazione, non si può dire però che abbia avuto una
partecipazione molto vasta da parte dei diretti interessati. In
ogni caso sono venute fuori alcune questioni importanti, intanto è
vero che oggi il Presidente della Giunta ha firmato la convenzione
RAI però anche nel corso della Conferenza è stato detto che questa
convenzione non risolverà tutto. Solo per gli impianti che dovranno
essere installati in Valle ci sono una serie di riserve che fanno
riferimento a difficoltà tecniche e a costi che dovranno essere
valutati prima di procedere l'attuazione; non si capisce bene come
si potrà, nel più breve tempo possibile, esaurire questa rete di
ripetitori per portare le trasmissioni, in particolar modo della
terza rete, su tutta la Valle. Quindi una prima considerazione è
che questa convenzione, che è stata firmata, dovrà essere portata a
termine o comunque realizzata, almeno per quanto riguarda i grossi
impegni, nel più breve tempo possibile.
Un'altra questione abbastanza importante è che ancora oggi dai
giornali si vede come da parte di alcuni Enti minori ci sia
l'iniziativa di andare a sopperire alle esigenze che non sono state
ancora affrontate o realizzate in alcuni Comuni della Valle e che
potrebbero anche rientrare nella convenzione, tant'è che questi
Enti locali minori si sono messi di impegno e stanno realizzando
alcuni impianti. Tornerei a sottolineare la necessità che invece
sia la Regione a dare, in questo caso, degli indirizzi generali o
che attui comunque un coordinamento di queste iniziative a livello
locale.
Naturalmente la Conferenza ha affrontato anche altri problemi ed
il Consigliere Nebbia ne sottolineava alcuni aspetti. Dal convegno
è poi scaturita questa idea: che al più presto si tenti di
organizzare un convegno a livello internazionale per affrontare i
problemi e si discuta sul ruolo delle Comunità locali nel campo
dell'informazione e nei rapporti fra le minoranze e l'avvento della
nuova tecnologia.
Mi sembra che una questione da tenere anche in particolare conto
sia quella di dare al più presto una sollecita attuazione agli
artt. 19 e 20 della legge 103, tant'è che ripetutamente nel corso
del convegno è stata sottolineata la necessità che questo problema
venga posto ai nostri parlamentari, ed anche come Regione il
problema venga posto in modo forse diverso e più accentuato nei
confronti dello Stato, così da avere in Valle d'Aosta quello che si
è già ottenuto, per esempio, nel Trentino Alto Adige.
Sono d'accordo che si richieda al futuro Consiglio di
ricostituire una Commissione per l'informazione, così come era
stato fatto in questa legislatura dall'attuale Consiglio. Però
direi che in questo caso la Commissione dovrebbe avere dei compiti
più precisi ed essere tenuta in maggiore considerazione. Non è la
prima volta che lo diciamo, ma questa Commissione inizialmente era
stata costituita proprio per andare a verificare quanto era stato
attuato della vecchia convenzione del 1974 per fare eventualmente
delle proposte; non ha svolto in pieno la sua funzione perchè la
nuova convenzione, firmata quest'oggi, è andata in Consiglio senza
che i membri della Commissione o i Consiglieri ne abbiano potuto
prendere prima visione.
PRESIDENTE:
-Il Consiglio prende atto della relazione e
del documento che sono stati illustrati dal Presidente della
Commissione Speciale per l'Informazione.
