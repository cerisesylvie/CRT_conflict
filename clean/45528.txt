Classificazione
CASA DA GIOCO



Oggetto del Consiglio n. 2203 del 23 marzo 2023 - Resoconto
OGGETTO N. 2203/XVI - Interrogazione: "Accordi di
riservatezza tra Casino de la Vallée Spa e il già direttore
generale della società".
Bertin (Presidente) -
Punto n. 27. Risponde il Presidente
della Regione.
Testolin (UV) -
Approfitto per una brevissima replica che
diversamente non potevo fare al collega Distort: è consolante il
fatto che ci siano otto candidati per la prova, se non altro.
Invece per tornare a bomba - chiedo scusa al collega Aggravi -
il collega Aggravi interroga il Presidente della Regione per
conoscere: "Quale sia la motivazione per la quale il dottor Stefano
Silvestri non è più direttore generale della Casino della Vallée
Spa e se, nell'ambito della definizione del fine rapporto tra il
già direttore generale e la nostra Casa da gioco, siano stati
previsti o stipulati accordi di riservatezza e/o legati alla
clientela, ovvero relativi al divieto di concorrenza".
Con riferimento al primo quesito, la società ha comunicato che
la motivazione della cessazione dell'incarico è dovuta alla
scadenza naturale del contratto di lavoro del dottor Silvestri,
fissata per il 31 dicembre del 2022.
Mentre con riferimento al secondo quesito, la società ha
comunicato preliminarmente, in via generale, che, in costanza di
rapporto di lavoro, l'obbligo di riservatezza e di non concorrenza
deriva direttamente dall'articolo 2015 del Codice civile, il quale
dispone che il prestatore di lavoro non deve trattare affari per
conto proprio o di terzi in concorrenza con l'imprenditore, né
divulgare notizie attinenti all'organizzazione e ai metodi di
produzione dell'impresa o farne uso in modo da poter recare a essa
pregiudizio. Accordi ulteriori, rafforzativi delle previsioni di
legge, possono essere stipulati con il lavoratore prevedendo a tal
scopo un corrispettivo.
Con riguardo a un soggetto non più dipendente della società e
non legato da altre forme di collaborazione, l'obbligo di
riservatezza e di non concorrenza può discendere invece unicamente
da uno specifico accordo oneroso.
Con specifico riferimento al caso di specie, la società ha
evidenziato che non vi fosse concretamente alcuna oggettiva
necessità e neppure alcun parziale rischio specifico di dover
procedere in tal senso, tenendo sempre in conto che comunque un
tale accordo avrebbe comportato oneri per la società stessa.
A ciò si deve aggiungere che la società ha rimarcato che non
risultano - neanche per il passato - accordi di tale genere
sottoscritti con professionisti di analogo livello direttivo.
In conclusione comunque la società specifica che la mancata
sottoscrizione di un accordo del quale trattasi non comporta una
totale mancanza di tutela, atteso che la stessa ben potrà - se del
caso - agire secondo le previsioni dell'articolo 2043 del Codice
civile il quale prevede che: "Qualunque fatto doloso o colposo che
cagiona ad altri un danno ingiusto obbliga colui che ha commesso il
fatto a risarcire il danno, senza escludere ulteriori azioni di
carattere penale.
Presidente -
Consigliere Aggravi per la replica.
Aggravi (LEGA VDA) -
Una battuta iniziale, nessun
problema a rispondere al collega Distort, tanto di fatto, come lei
avrà già capito, anche per una sua scelta, le mie iniziative sulla
Casino della Vallée saranno notevoli e quindi avremo tutto il tempo
di recuperare eventuali integrazioni di risposte da parte di
altri.
Io ho ascoltato, e in parte mi aspettavo la citazione dei due
articoli del Codice civile che, di solito, si citano in questi
casi, così come anche si dice giustamente che qualsiasi tipo di
accordo, chiamiamolo di non concorrenza, comunque ha natura
onerosa.
Nella mia esperienza, molto modesta, devo dirle che anche
soggetti non d'importanza dirigenziale, ma che magari hanno
trattato business o situazioni un po' particolari, sono soggetti ad
accordi che prevedono un certo tipo di riservatezza, soprattutto
dal punto di vista di quelle che potrebbero essere conoscenze
sensibili.
Sappiamo benissimo che l'asset principale, se vogliamo, di una
Casa da gioco sono le conoscenze delle clientele, così come -
faccio l'esempio di realtà che conosco - nell'ambito della
consulenza aziendale ci sono appunto, come asset fondamentale che
rimane in capo a chi se ne va, certi tipi di relazioni e
soprattutto certi tipi di possibilità con le quali si può generare
una perdita dall'altra parte.
Cosa sto dicendo con questo giro di parole? Io un ragionamento
l'avrei fatto, soprattutto per una figura che è stata fondamentale
nella gestione della Casa da gioco.
Per carità, il management ha fatto una valutazione, ha messo sul
piatto il rischio di perdere eventualmente la clientela, e mi
auguro che magari dei dipendenti importanti che seguono determinati
ruoli magari non seguano l'amministratore, a questo punto delegato,
ma sta nelle logiche del mercato; un po' di preoccupazione rimane
soprattutto, ripeto, sul discorso della riservatezza.
È già capitato in un'altra mia iniziativa che parlava di accordi
di pantouflage, nel senso che lì era diverso, c'erano dei dirigenti
- e uso il plurale così parliamo di tutto e di niente - che se ne
erano andati dall'Amministrazione e il giorno dopo erano diventati
consulenti per soggetti privati che magari si erano già
interfacciati con questo soggetto per l'ottenimento di
autorizzazioni.
Io non so cosa sia giusto o cosa sia sbagliato, sinceramente per
un direttore generale di un Casino, come fosse di un'altra
partecipata notevolmente importante, un ragionamento su quello che
riguarda la concorrenza o accordi di non concorrenza l'avrei fatto,
e penso altrettanto che, se fossi stato io al suo posto e lei al
mio posto, lei avrebbe chiesto la stessa cosa.
Vedremo che cosa succederà, sicuramente il Casino di Campione è
una realtà concorrente e anche non poi così distante dal Casino
della Vallée.
Io mi auguro comunque che la clientela continui ad apprezzare la
nostra Casa da gioco e continui a venire qui per altre motivazioni,
ma sappiamo come funziona il business del gioco.
Mi auguro veramente che appunto non ci sia poi una sorta di fuga
o mini fuga da altre parti.
Poi un'ultima battuta: sappiamo che la lista dei clienti è
qualcosa di estremamente importante e in parte è stato anche
oggetto di cronache in passato, perché ricordiamo, è uno degli
asset principali che hanno le Case da gioco. Tant'è, auguro buon
lavoro al dottor Silvestri e lo ringrazio per il lavoro che ha
fatto fino ad oggi alla Casa da gioco di Saint-Vincent.
