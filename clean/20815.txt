Classificazione
EDILIZIA



Oggetto del Consiglio n. 848 del 6 ottobre 2004 - Resoconto
OGGETTO N. 848/XII - Applicazione della legge regionale n.
1/2004 sul condono edilizio. (Interrogazione)
Interrogazione
Premesso:
- che a seguito della legge statale n. 326 del 24/11/2003
"Condono Edilizio", la Regione Valle d'Aosta ha promulgato la legge
regionale n. 1/2004 "Condono Edilizio in materia di
riqualificazione urbanistica, ambientale e paesaggistica e di
definizione degli illeciti edilizi nel territorio della Valle
d'Aosta";
- che si è appreso dagli organi di stampa che la l.r.
sopracitata non è stata impugnata dal Governo e la recente sentenza
della Corte Costituzionale non ha invalidato la legge regionale n.
1/2004;
Ciò premesso e considerato i risvolti penali che un'errata
e/o imprecisa informazione potrebbe creare ai soggetti interessati
al "Condono Edilizio";
i sottoscritti Consiglieri regionali
Interrogano
l'Assessore competente per sapere:
1) se le informazioni apprese dagli organi di stampa in data
21/09/2004 corrispondono a verità;
2) quali iniziative sono state prese e/o si intendono
assumere per una corretta ed efficace informazione al pubblico e
soprattutto agli "addetti ai lavori" (tecnici comunali, liberi
professionisti, ecc... ) affinché possano informare e operare nel
modo più univoco possibile;
3) quante sono le domande di "Condono Edilizio" presentate ai
singoli Comuni alla data del 30/09/2004;
4) se dopo questi mesi di approvazione della l. r. si ritiene
che la stessa soddisfi i bisogni dei valdostani oppure necessiti di
aggiornamenti finalizzati alle legittime aspettative dell'operosa
popolazione valdostana.
F.to: Stacchetti - Viérin Marco - Comé - Lanièce
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Il 24 giugno la Corte costituzionale ha reso nota
la propria sentenza relativa ai ricorsi presentati da alcune
regioni sulla legittimità della legge sul condono edilizio,
accogliendoli, mentre la stessa Corte costituzionale ha dichiarato
illegittime le leggi di altre regioni - compreso il Friuli Venezia
Giulia - che ponevano pesanti restrizioni alla proposta di condono.
Con tale sentenza la Corte, nell'individuare in capo allo Stato la
competenza esclusiva sulla materia penale dell'estinzione del reato
e la possibilità di varare solo alcuni limitati contenuti di
principio sugli aspetti urbanistici, ha riconosciuto la competenza
delle regioni nel decidere quali tipologie di abusi siano sanabili
sul proprio territorio e a quali condizioni. La legge regionale n.
1/2004, basata sulla competenza primaria in materia urbanistica e
di paesaggio, ha quindi già operato nel senso stabilito dalla Corte
costituzionale, indicando con chiarezza i limiti del condono in
regione finalizzato a sanare gli abusi che non compromettono il
nostro territorio, né lo deturpano, nella consapevolezza che
l'illegittimità non deve essere premiata. In base alla sentenza
della Corte costituzionale, le scelte operate con la legge
regionale n. 1 del 2004 risultano non solo confermate, ma anche
rafforzate.
Facendo seguito - e vengo al quesito n. 2 - alla campagna di
informazione presso i tecnici comunali e i liberi professionisti,
già effettuata nella primavera scorsa... è stata oggetto di
un'apposita deliberazione della Giunta regionale lunedì 4 ottobre
con alcune informazioni interpretative derivanti dalla sentenza
della Corte costituzionale. Nella deliberazione i punti sono i
seguenti: conferma dell'applicabilità della legge regionale n.
1/2004, validità delle domande già presentate, possibilità per la
nostra Regione di disporre che le domande possano essere
legittimamente presentate in qualunque momento, anche anteriormente
alla data dell'11 novembre 2004, termine imposto per le regioni che
stanno ancora legiferando in materia. Si sta verificando inoltre
con il Consiglio permanente degli enti locali la
necessità/opportunità di nuovi incontri, dove potranno essere
comunque fornite indicazioni generali sull'applicazione della
legge, vista la varietà e specificità dei casi possibili, e
peraltro è anche intendimento di esplorare altre iniziative per
dare un'informazione quanto più puntuale.
Come già comunicato nello scorso luglio, la gestione delle
procedure di condono edilizio compete ai singoli comuni che devono
provvedere a raccogliere ed istruire le istanze per il rilascio
della concessione edilizia in sanatoria, mentre alla Regione
pervengono solo le richieste di parere nelle materie di competenze
quando richiesto dalla normativa stessa (nel caso del paesaggio,
vincolo idrogeologico...). Ad oggi, a maggior ragione, vista la
situazione generale, non sono ancora pervenute richieste in tal
senso ai sensi della nuova normativa - legge regionale n. 1/2004 -,
mentre, per quanto riguarda i dati sulle domande presentate ai
comuni, in base ad una rilevazione effettuata dal CELVA, risultano
pervenute al 31 marzo 2004 complessivamente n. 58 domande: 22
Aosta, 6 Courmayeur e Valtournenche, 5 Cogne, 4 Charvensod, 3 Sarre
e La Salle, 2 Pré-Saint-Didier, 1 Ayas, Brusson, Gaby, La Thuile,
Quart, Saint-Marcel, Saint-Pierre. Vista la necessità di chiarire
alcuni aspetti interpretativi derivanti dalla sentenza della Corte
Costituzionale, non sono state effettuate altre ricognizioni, anche
se molto probabilmente si ha motivo di ritenere - questo ci è stato
confermato da un giro di telefonate fatte per dare risposta a tale
interpellanza - che non sono pervenute tante nuove domande nel
frattempo.
Per quanto riguarda l'ultimo punto, ricordo che una normativa
speciale quale quella del condono è noto che non è finalizzata a
soddisfare bisogni specifici, ma solo a costituire uno
"spartiacque" tra un periodo nel quale si sono riscontrati
comportamenti non rigorosamente legittimi rispetto alla norma
vigente e il momento in cui si ristabilisce il rigore. Il condono
edilizio poi è stato dichiaratamente sostenuto come un
provvedimento per costituire un gettito finanziario da parte dello
Stato. Come sempre dichiarato, la finalità della legge regionale n.
1/2004, e quindi i limiti abbastanza rigidi che sono stati posti al
condono nazionale, è quella di sanare gli abusi che non
compromettono il nostro territorio e non deturpano il paesaggio,
nella consapevolezza - ribadisco - che l'illegittimità non deve
essere premiata. Proprio perché atti sostanzialmente - anche se la
loro gravità è da discutere - illegittimi quelli che si intende
sanare, non si può parlare di legittime aspettative dell'operosa
popolazione valdostana, ma semmai di un'occasione, che deriva da un
provvedimento statale, di poter regolarizzare le situazioni minori
di abuso. Situazioni che nascevano non dalla determinata volontà di
realizzare speculazioni particolari, ma spesso dall'ignoranza della
norma, o da piccoli adeguamenti, o forzature non conformi alle
prescrizioni, questo sì, qualche volta eccessivamente rigide.
Lo sforzo che è stato fatto con questa legge è stato quello di
fissare i principi inderogabili quali aspetti caratterizzanti della
politica territoriale valdostana, della non sanabilità delle nuove
costruzioni abusive o degli interventi nelle aree vincolate in
assenza della conformità ai piani regolatori, quando queste
irregolarità interferiscono con il vincolo, introducendo limitate
possibilità per casi molto specifici, che oggettivamente possono
essere ritenuti casi di quasi necessità. Si ritiene in questo modo
di aver riconosciuto lo sforzo e la buona volontà di tutti coloro
che hanno operato legittimamente, spesso con sacrifici e
limitazioni rispetto a quanto desiderato, venendo incontro anche a
coloro che, meno legittimamente, avevano forzato in qualche modo la
norma. La tutela del territorio e il suo rilancio quale importante
risorsa della nostra Regione passa anche per questo rigore
nell'applicazione delle norme, che sono finalizzate a salvaguardare
l'interesse della collettività valdostana e a permetterne un
ordinato sviluppo socio-economico.
Presidente - La parola al Consigliere Stacchetti.
Stacchetti (SA) - Rispetto alla relazione dell'Assessore per una
parte devo ringraziarlo e direi sui primi punti, cioè su quello
dell'informazione... vi è comunque qualcosa che non funziona alla
nostra legge ed è un dato significativo il numero delle domande: se
vi sono solo 58 domande, vi è un perché ed è perché questa legge
non è di facile lettura per noi geometri, liberi professionisti e
non lo è neppure per gli avvocati, per quanto sia io a conoscenza,
e neppure per i tecnici comunali. Ora, Assessore, lei mi dice che
avete deliberato in data 4 ottobre, dove spiegate meglio il
significato e i contenuti della legge; non conosco la
deliberazione, mi auguro che vada in quella direzione.
Proprio per informare sempre più la gente e affinché vi sia una
certa univocità per quanto concerne la comprensione della legge,
potrebbe essere utile, come ha fatto per la prima casa, pubblicare
un "vademecum" per ottenere il condono, in modo che in questo
"vademecum" la stragrande maggioranza degli operatori possano avere
un unico indirizzo.
Presidente - Vista l'ora, dichiaro conclusi i lavori
dell'odierna seduta del Consiglio. I lavori riprenderanno alle
15,30 per procedere all'esame dei restanti punti all'ordine del
giorno.
La seduta è tolta.
----
La seduta termina alle ore 12 e 52 minuti.
