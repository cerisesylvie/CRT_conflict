Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 837 del 22 novembre 1989 - Resoconto
OGGETTO N. 837/IX - Situazione dei servizi di
approvvigionamento idrico nel territorio regionale
(Interrogazione).
Presidente - Do lettura dell’interrogazione
presentata dal Consigliere Pascale:
INTERROGAZIONE
In una recente indagine statistica condotta dal quotidiano
economico "Il sole 24 ore" sulla qualità della vita in
novantacinque città capoluogo, Aosta risulta al trentottesimo
posto.
L’ indagine, che ha valutato soprattutto i
servizi pub-blici, ha posto in rilievo come Aosta abbia il voto
massimo per quanto riguarda gli impianti sportivi ed uno dei voti
pia bassi per il servizio idrico, cosa del resto già nota ai
cittadini di Aosta.
Ma nei recenti incontri della Giunta regionale con i Consigli
comunali della Valle è emerso che molte altre località lamentano
carenze idriche, per cui il problema
dell’approvvigionamento idrico appare di più ampia
portata e quelle valutazioni espresse per il Capoluogo rispecchiano
probabilmente, almeno sotto questo aspetto, la realtà di tutta la
Regione.
Alla luce di quanto sopra il sottoscritto Consigliere regionale
del PSI
interroga
l’Assessore regionale competente al fine di
conoscere:
1) se è vero che carenze idriche esistono, oltre che nella città
di Aosta, anche in altri Comuni della Valle;
2) se esiste uno studio generale e complessivo sulla situazione
idrica regionale, sulle sue carenze attuali e sul suo fabbisogno di
prospettiva;
3) quali iniziative intende assumere per risolvere questo
problema che riguarda uno dei servizi primari che
l’Amministrazione pubblica deve offrire ai
cittadini.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Il problema sollevato dal Consigliere
Pascale riguarda l’approvvigionamento idrico ad
Aosta e negli altri Comuni della Regione. In effetti, quanto
riporta l’interrogazione nelle sue premesse
corrisponde a verità, perchè molte località lamentano carenze
idriche, nel senso che i problemi non sono risolti da un punto di
vista ottimale.
Devo aggiungere che i consumi d’acqua in questi
ultimi anni hanno subito degli aumenti notevoli, quindi, malgrado
una certa disponibilità di acqua che esiste in questa Regione,
occorre adeguare le strutture per seguire quelle che sono le
esigenze della popolazion; anche se bisogna aggiungere che sarebbe
necessario da parte di tutti un cambiamento di mentalità e la
percezione chiara del fatto che l’acqua, come tutti
gli altri beni, non è un bene infinito, per cui occorre trattarla,
nell’uso, con un certo rispetto e con un certo
risparmio.
Detto questo, posso confermare che carenze idriche oltre che
nella città di Aosta esistono in altri Comuni, precisamente nella
zona di Saint-Denis e Verrayes, nella zona di Verrès e nei Comuni
del circondario di Aosta: Sarre, Saint-Pierre, Jovençan e
Saint-Christophe. I Comuni del circondario di Aosta che ho
elencato, oltre a Verrès, a Pont-Saint-Martin e alla stessa Aosta,
utilizzano per l’approvvigionamento di acqua
potabile i pozzi che emungono dalla falda sotterranea.
Per la soluzione di questi problemi
l’Amministrazione regionale ha dato degli incarichi
di progettazione che sono a buon punto per
l’acquedotto del Monte Bianco, che dovrebbe servire
tutto il fondovalle fino ad Aosta, quindi risolvendo il problema
dei Comuni circostanti.
Si stanno eseguendo i rilievi particolareggiati
dell’acquedotto del Monte Bianco; ho già avuto il
progetto di massima che riguarda il riequilibrio della rete idrica
di Aosta: non appena mi sarà consegnata anche la parte che riguarda
la dorsale da Courmayeur ad Aosta, provvederò, come già annunciato
il questo Consiglio, a portarla nella Commissione consiliare
competente, perchè si possano fare le considerazioni che i
Consiglieri riterranno di fare e chiedere le spiegazioni necessarie
al progettista sui criteri in ordine alla progettazione.
Per quanto riguarda l’approvvigionamento di
Quart, il Comune sta collegandosi con l’acquedotto
del Grand Combin; per quanto riguarda il Comune di Verrès e la Val
d’Ayas, è in corso di esecuzione, direi ormai di
completamento, l’acquedotto della Val
d’Ayas fino a Brusson. In una fase successiva,
valutati i consumi, si potrà ipotizzare di portare
l’acqua fino a Verrès.
Per quello che riguarda Pont-Saint-Martin, sta per essere
appaltato l’ultimo lotto
dell’acquedotto, che permetterà di addurre
l’acqua della sorgente Fontaine Claire in Comune di
Issime, fino a Pont-Saint-Martin, servendone completamente il
comprensorio.
Uno studio generale complessivo sulla situazione idrica
regionale esiste; è un documento interno che gli uffici hanno
predisposto e che è datato, all’ultimo
aggiornamento, giugno '86. Gli uffici contano di riaggiornarlo nel
corso di questa stagione invernale. E’ un documento
questo che è un censimento di tutte le risorse idriche e del loro
utilizzo, documento che è abbastanza utile ed importante anche dal
punto di vista dei pareri che l’Assessorato deve
dare in ordine ai progetti che i Comuni devono presentare per
averne l’approvazione.
L’aggiornamento
dell’approvvigionamento idrico verrà fatto in
concomitanza con l'aggiornamento del piano di risanamento delle
acque, perchè è ovvio che bisogna ragionare in termini compiuti,
con una visione globale della situazione, perchè non si può
disgiungere quello che è l’approvvigionamento
idrico, l’utilizzo idrico, dal recupero e dalla
depurazione delle acque reflue. Quindi, gli uffici lo faranno con
questa ottica.
Per quanto riguarda le iniziative che intende assumere
l’Amministrazione regionale, in parte ho già
risposto perchè ho accennato all’acquedotto del
Monte Bianco, all’acquedotto della Val
d’Ayas, all’acquedotto di
Pont-Saint-Martin. Aggiungo che i Comuni stanno predisponendo da
parte loro dei progetti che vengono inseriti nel FRIO, o vengono
finanziati per il tramite della Cassa depositi e prestiti, come il
caso dell’acquedotto di Champorcher.
Occorre poi fare ancora un passo avanti, questo sarà il passo
successivo, cioè pensare ad una gestione, non dico necessariamente
centralizzata degli acquedotti, ma ad una gestione che provveda al
monitoraggio delle risorse idriche, e che quindi consista in
pratica in un controllo costante delle sorgenti, delle reti idriche
e dell’acqua che arriva all’utilizzo.
Questo per garantire sia la quantità sia la qualità
dell’acqua fornita ai cittadini.
Presidente
- Ha chiesto di parlare il Consigliere
Pascale, ne ha facoltà.
Pascale (PSI)
- Prendo atto di quanto ha detto
l’Assessore, che ha sostanzialmente confermato che
nella situazione attuale ci sono molte carenze, non solo ad Aosta
ma anche in altri Comuni della Valle, del suo impegno e delle
iniziative che sono in corso per risolvere questo problema, che è
un problema primario che interessa i cittadini della Valle
d’Aosta.
***
