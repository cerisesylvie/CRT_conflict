Classificazione
TURISMO E INDUSTRIA ALBERGHIERA



Oggetto del Consiglio n. 1818 del 18 maggio 2011 - Resoconto
OGGETTO N. 1818/XIII - Interpellanza: "Interventi per
sopperire alla chiusura di alcuni uffici turistici
periferici".
Interpellanza
Richiamata la delibera della Giunta Regionale n. 2 del 5
gennaio 2011 concernente l'approvazione del Piano operativo annuale
per l'anno 2011 dell'Office Régional du Tourisme - Ufficio
Regionale del Turismo;
Atteso che, per effetto del suddetto Piano, alcuni uffici
periferici sono stati chiusi definitivamente;
Ricordato il Programma di legislatura della maggioranza
regionale che recita, tra l'altro, "Saranno comunque garantiti dei
presidi territoriali, che fungeranno da centri di accoglienza e ai
quali potrà essere attribuita la gestione delle seconde
case";
Visto l'imminente avvio della stagione turistica
estiva;
i sottoscritti Consiglieri regionali
Interpellano
l'Assessore competente per sapere:
1) come si intende sopperire alla chiusura di alcuni uffici
turistici anche in funzione di quanto previsto dal Programma di
legislatura;
2) quale materiale informativo in libera distribuzione o a
pagamento è stato prodotto;
3) di quali strutture pubbliche, oltre agli
Offices,
ci si intende avvalere per l'informazione e l'accoglienza e con
quali modalità;
4) se è previsto un coinvolgimento degli operatori turistici
quali i gestori di strutture ricettive a vario titolo, gli
albergatori, i ristoratori, le guide, gli istruttori sportivi ecc.
e secondo quali modalità.
F.to: Patrizia Morelli - Chatrian
Presidente
- La parola alla Consigliera Patrizia
Morelli.
Morelli (ALPE)
- Grazie Presidente. Ritorniamo su un
argomento di cui abbiamo già parlato nei mesi scorsi, ossia sulla
chiusura di alcuni uffici turistici periferici nella valle
centrale, determinata dal piano operativo annuale dell'Office
régional du tourisme 2011: per effetto di questo piano, gli uffici
di Verrès, Villeneuve, Sarre e La Salle sono stati chiusi.
Visto l'imminente avvio della stagione, ci preoccupiamo di
chiederle, Assessore, in che modo si sopperirà alla chiusura di
questi uffici in un periodo in cui tutta la macchina di accoglienza
e di informazione turistica della nostra regione dovrà essere
performante e operativa, quindi come si intenderà dare risposta in
modo puntuale alle richieste dei 1.122 turisti che l'anno scorso al
mese di agosto si sono rivolti all'ufficio di Villeneuve, ai 453
che sono andati all'ufficio di Verrès, agli 810 che sono andati a
Sarre e ai 1.566 che si sono rivolti all'ufficio di La Salle.
Queste migliaia di turisti dove troveranno una risposta alle loro
richieste? Dove potranno reperire materiale informativo sulla
nostra regione? Di quali strutture pubbliche ci si intende avvalere
e con quali modalità? Infine, è previsto in qualche modo il
coinvolgimento diretto degli operatori turistici? E penso agli
albergatori, ai gestori di
bed & breakfast
, di campeggi,
a tutti coloro che hanno dei contatti diretti con i turisti e a cui
i turisti si rivolgono in primis.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Dalla
presentazione dell'interpellanza sembra che in questi uffici ci sia
una confusione incredibile, una coda e una difficoltà ad entrare.
In realtà, abbiamo avuto modo e io ho fatto anche la media della
presenza, c'erano alcune decine di persone mediamente...
(interruzione della Consigliera Patrizia Morelli, fuori
microfono)
...certo lei dà dei dati aggregati, ma bisogna dare le
informazioni: alcune, e a volte neanche, decine al giorno. Voglio
però dare una risposta, non c'è un flusso da Fiera di Sant'Orso
negli uffici, mi creda, abbiamo fatto delle valutazioni e i dati
che lei ha dato vogliono essere dei dati eclatanti, ma si
riferiscono a periodi molto ampi almeno su un centinaio di
giorni.
Per quanto riguarda la prima domanda:
"come si intende
sopperire alla chiusura di alcuni uffici..."
, tenuto conto
della numerosità delle interpellanze e interrogazioni che sono
state poste su questo tema negli ultimi mesi, è forse opportuno
chiarire in via preliminare quali siano state le motivazioni di
ordine generale, al di là dei singoli casi specifici, che hanno
originato le scelte che tanto preoccupano i Consiglieri del gruppo
ALPE. Le modificazioni intervenute negli ultimi anni nelle condotte
di reperimento delle informazioni, specie di quelle turistiche,
sono sotto gli occhi di tutti; oltre a internet, che è in assoluto
lo strumento informativo più utilizzato dai turisti, oggi è
possibile accedere al
web
in mobilità, ossia con i telefoni,
l'
iphone
, attraverso la nuova generazione di
mobile
phone
, giunti ormai alla quarta generazione e sempre più
diffusi presso segmenti di utenza sempre più ampi: addirittura
abbiamo delle iniziative nel parco del Mont Avic, nel parco del
Gran Paradiso, che vanno su questi strumenti. Su stimolo e
richiesta dei gestori delle strutture ricettive, i dépliant e gli
opuscoli che illustrano l'offerta turistica regionale saranno
reperibili presso tutte le strutture ricettive valdostane secondo
un piano di distribuzione che attualmente è allo studio degli
uffici dell'Assessorato e dell'Office, quindi avremo la
distribuzione puntuale in tutti...e il punto di riferimento saranno
gli uffici dell'Office. L'Ufficio del turismo come luogo di
semplice erogazione e distribuzione di materiale informativo
cartaceo è ormai superato e di utilità sempre più scarsa.
L'evoluzione necessaria degli Offices du tourisme è verso poli di
erogazione di servizi turistici dove sia possibile prenotare
soggiorni, visite guidate, escursioni, comprare i biglietti di
spettacoli,
skipass
, ingressi alle terme o ai castelli. La
suddetta evoluzione richiede ovviamente un maggior presidio e una
maggiore specializzazione da parte dei dipendenti addetti
all'informazione e all'accoglienza turistica. I costi fissi di
mantenimento degli uffici, uniti in particolare ai pesanti tagli
imposti dalla legge finanziaria per le spese di personale degli
enti pubblici, completano il quadro delle motivazioni che hanno
spinto l'Amministrazione a scelte di ottimizzazione,
razionalizzazione, evoluzione e specializzazione dei servizi, che
peraltro non sembrano aver destato - qua mi dispiace dare questa
delusione alla collega Morelli - il minimo disagio o preoccupazione
da parte della domanda turistica; con tutte le lettere che ricevo,
nessuno si è lamentato di questo. La scelta strategica di fondo è
stata: sacrificare la quantità per migliorare la qualità a parità
di risorse umane e finanziarie in gioco.
Entrando nello specifico delle domande poste, nel piano
operativo, che lei ha citato, dell'Office régional du tourisme per
il 2011 erano previste, a seguito di attenta verifica dei flussi
turistici registrati, le seguenti chiusure:
- Verrès, a gennaio 2011 si è provveduto alla chiusura
dell'Office, punto informativo a carattere annuale, situato in
prossimità dell'uscita del casello medesimo. Per l'estate 2011, in
accordo con il Comune e con la collaborazione della pro loco di
Verrès, si provvederà alla gestione comune di un punto informativo
stagionale situato in prossimità dell'imbocco della strada
regionale n. 45 della Val d'Ayas, quindi, anziché avere un ufficio
inutile in un posto irraggiungibile, un presidio sull'arteria
principale e al termine dell'estate faremo una valutazione rispetto
a questo;
- Villeneuve, a gennaio 2011 si è provveduto alla chiusura
dell'Office du tourisme di Villeneuve in accordo con i Comuni di
Rhêmes, Valsavarenche e Valgrisenche e con la collaborazione della
Fondation Grand Paradis per i Centri visitatori di Chanavey e
Dégioz e della pro loco di Valgrisenche. Si provvederà per l'estate
2011 alla gestione comune di punti informativi stagionali,
localizzati nei suddetti comuni, prima completamente scoperti, in
accordo con la Fondazione Grand Paradis, che ringrazio, in modo da
evitare di avere una pluralità di punti con una dispersione di
energie. La fondazione fa già un lavoro, c'è una compartecipazione
e una razionalizzazione, riteniamo che questo sia un valore
aggiunto non indifferente;
- Sarre e La Salle, nello stesso periodo si è provveduto alla
chiusura dell'Office du tourisme di Sarre la cui funzione
prevalente era la vendita di libri e cartoline del castello, per la
quale non si è ritenuto necessario provvedere ad ulteriori presidi
territoriali.
"Quale materiale informativo in libera distribuzione o a
pagamento è stato prodotto"
: i materiali informativi prodotti e
in distribuzione gratuita sono i seguenti: tutti i dépliant di
comprensorio (Monte Bianco, Gran Paradiso, Aosta e dintorni, Gran
San Bernardo, Monte Cervino, valle centrale, Monte Rosa), i
seguenti dépliant di località: Courmayeur, Pré-Saint-Didier, La
Salle, Morgex, La Thuile, Cervinia, Valtournenche,
Antey-Saint-André, Torgnon, La Magdeleine, Chamois, Val d'Ayas,
Cogne, Introd, Aymavilles, Valle di Gressoney, in fase di
realizzazione: Saint-Vincent e dintorni, valle centrale,
Champorcher, Aosta e la Plaine, Val di Rhêmes, Valsavarenche e
Valgrisenche; l'annuario ospitalità suddiviso per comprensori
turistici. Entro l'estate 2011 verranno inoltre prodotte le
seguenti cartine escursionistiche a pagamento, il costo è di 2
euro: Valdigne, Gran San Bernardo, Valpelline, Gran Paradiso est e
ovest, valle centrale, Monte Rosa, bassa Valle, Aosta e dintorni;
entro l'estate 2011 verranno prodotte e distribuite gratuitamente
presso gli Offices du tourisme le seguenti piantine di località:
Aosta, Gressoney-Saint-Jean, Gressoney-La-Trinité, Champoluc,
Valtournenche, Breuil Cervinia, La Thuile, Courmayeur, Cogne e
Saint-Vincent; inoltre ci sarà la guida ai servizi offerti dagli
uffici del turismo denominata
Alla scoperta della Valle
d'Aosta
e la
Guida Bimbi
.
Per quanto riguarda la terza domanda:
"di quali strutture
pubbliche, oltre agli Offices, ci si intende avvalere per
l'informazione e l'accoglienza e con quali modalità"
, posto che
l'Office régional du tourisme ha già attivato diverse
collaborazioni con strutture pubbliche e parapubbliche per la
gestione di alcuni punti informativi, (il Parco Mont Avic per il
punto
Info
di Champorcher, la Fondation Grand Paradis per i
punti di Rhêmes e Valsavarenche, il Comune di Gressoney-La-Trinité
per la gestione del punto informativo e del Museo della montagna e
dell'Ecomuseo walser, il Comune di Valgrisenche per la gestione del
punto informativo stagionale, il Forte di Bard per l'
info
lounge
e la vendita dei biglietti di ingresso del Forte),
restano da governare le relazioni con altri punti informativi
attualmente gestiti dagli enti locali che al momento non hanno
alcun collegamento e legame con l'Office. Attualmente gli uffici
del turismo non gestiti direttamente dall'Office régional sono i
seguenti: Torgnon, ufficio autostradale di Châtillon, Morgex
(gestione della pro loco), Pré-Saint-Didier (gestione della pro
loco), Chamois (gestione comunale), Valsavarenche (gestione proloco
e guide), Saint-Nicolas (gestione pro loco), Saint-Pierre (gestione
Comune e Consorzio Grand Paradis Natura), La Magdeleine (gestione
comunale),
Les portes du Grand Saint Bernard
(gestione
Consorzio operatori Valle Gran San Bernardo), Centro visitatori di
Covarey (gestione comunale) e Champorcher (gestione comunale). È
intendimento dell'Assessorato regionale procedere ad un esame dei
suddetti punti, (parte è stato fatto e questi sono ancora da
mettere a punto), attivando un tavolo di lavoro finalizzato ad un
maggior coordinamento fra gli uffici del turismo dipendenti e
cogestiti dall'Office e tutti gli altri.
Per quanto riguarda la quarta domanda:
"se è previsto un
coinvolgimento degli operatori..."
, con riguardo al
coinvolgimento degli operatori turistici nell'ambito dell'attività
dell'Office du tourisme, si elencano di seguito le esperienze più
interessanti (le cito):
booking
alberghiero con tutti gli
albergatori;
Saveurs en musique
con i
ristoranti
saveurs
;
Scoprire la montagna
dove abbiamo messo insieme
le guide e i rifugi e, da questo punto di vista, anche le attività
con le guide turistiche per Aosta per le passeggiate e le attività
con le guide escursionistiche.
Presidente
- La parola alla Consigliera Patrizia
Morelli.
Morelli (ALPE)
- Assessore, metà della sua risposta se
n'è andata per spiegarmi le motivazioni degli uffici turistici, ma
io non gliele chiedevo, gliele ho chieste in un'iniziativa di 4
mesi fa, non era oggetto di questa interpellanza! Il mio intento
non era assolutamente polemico, ma costruttivo! Preciso, perché
sono dati che mi ha fornito lei, che i dati che ho citato degli
afflussi negli uffici turistici sono del mese di agosto e io mi
riferisco alla preparazione dell'accoglienza nei mesi estivi. La
mia interpellanza è molto puntuale, non volevo risposte generiche,
ma risposte puntuali, che ho avuto solo in minima parte. Lei ci ha
detto che è allo studio oggi 18 maggio la distribuzione del
materiale informativo ai gestori, ma siamo allo studio al 18 di
maggio? Dovremmo già essere in fase di distribuzione, l'estate
comincia al mese di giugno!
Marguerettaz
(fuori microfono)
- ...arriveranno
sicuramente...
Morelli (ALPE)
- ...me lo auguro. Ho ascoltato con
attenzione quanto ci ha detto sulla produzione di materiale
informativo e anche lì dice che entro l'estate ci saranno le
cartine, entro l'estate ci saranno non ricordo come le ha
chiamate...forse le piantine di località che sono in fase di
realizzazione. Mi auguro che arrivino prima dell'estate, non il 15
agosto! Ritengo che il coinvolgimento dei gestori sia un momento
importante e vada fatto con i tempi debiti. Ha parlato di turisti
che non hanno mandato lettere per protestare per la chiusura degli
uffici turistici, ma i turisti non possono mandare lettere per
protestare di qualcosa che non conoscono, non lo sanno nemmeno i
turisti che gli uffici sono stati chiusi!
Assessore, mi dispiace, ma siamo ancora, per quanto riguarda la
promozione, l'informazione, l'accoglienza turistica, molto
indietro. Lei ci ha detto che rimangono ancora da definire con
alcuni Comuni quali saranno le modalità di distribuzione, cita gli
accordi presi con la Fondation Grand Paradis per la zona dell'alta
Valle riguardo a dei punti informativi che verranno situati nei
comuni di Rhêmes, Valsavarenche e Valgrisenche, benissimo,
risponderanno a delle domande precise di quelle località, ma per la
valle centrale non è stata fornita nessuna alternativa. Non credo
che da Saint-Pierre, o da Sarre, o da Arvier manderemo i turisti a
prendere i dépliant a Valgrisenche. Veramente le chiediamo un
impegno maggiore se realmente riteniamo che il turismo sia
importante per questa regione.
