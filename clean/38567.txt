Classificazione
AMBIENTE
Stoccaggio e smaltimento rifiuti
SANITÀ VETERINARIA E ZOOTECNIA
Zootecnia



Oggetto del Consiglio n. 2083 del 11 maggio 2016 - Resoconto
OGGETTO N. 2083/XIV - Interpellanza: "Azioni intraprese per
la gestione dei reflui zootecnici".
Viérin M. (Presidente) -
Punto n. 33 dell'ordine del
giorno. La parole au collègue Grosjean.
Grosjean (UVP) -
Visto che lei, Assessore, è molto restio
a fornirci delle informazioni, non ci rimangono che le
interpellanze. A settembre era stata votata una mozione, dove si
prevedeva tutta una serie di cose, addirittura dai banchi
dell'opposizione avevamo dato la disponibilità a collaborare, se si
ricorda, ma la porta è chiusa. Ho l'impressione ormai che lei abbia
troppi tavoli in quest'Assessorato e, come una cameriera quando
perde il giro in un ristorante, non riesce più a servire. Abbiamo
perso un anno da quando avevamo chiesto di approfondire
quest'argomento tramite una serie di prove che non definirei
neanche sperimentazione, perché si trattava semplicemente di
prendere quello che fanno in altri Paesi e di provarlo in diverse
aziende della nostra regione per capire quale poteva essere la
soluzione migliore. Nel frattempo il mondo è andato avanti, una di
queste aziende si è sviluppata anche in Valle d'Aosta, ha iniziato
a fare...in diverse stalle, attualmente risulta che in Valle
d'Aosta ci siano più di 120 stalle che hanno adottato questi
protocolli. Sembra che i risultati siano stati molto interessanti,
poi magari ci relazionerà anche il Presidente della III Commissione
visto che abbiamo anche fatto un sopralluogo, dove mi sembra
fossero invitati anche l'Assessore, forse i suoi funzionari, ma non
abbiamo visto nessuno, non è un problema. L'occasione di questa
visita era la contemporaneità di una visita di una trentina di
agricoltori e amministratori delle Province del Friuli e del
Veneto, nonché un veterinario dell'Emilia-Romagna, che venivano in
Valle d'Aosta per capire come si gestisce questo tipo di stalle.
Abbiamo girato tre-quattro stalle, credo che i risultati siano alla
luce del sole - se volete, poi vi farò dare l'elenco e l'indirizzo
delle stalle, ma voi forse ce l'avete già - e sono estremamente
interessanti, gli agricoltori sono estremamente soddisfatti, ma
purtroppo qui non si ha nessun risultato.
Molto semplicemente le chiedo, Assessore, cos'è stato fatto dal
suo Assessorato, quali risultati avete provato a verificare e quali
risultati ci sono stati in queste stalle, ma soprattutto cosa
intende fare per il prossimo anno. Il problema principale che
limita lo sviluppo di queste tecnologie...perché io dico "queste"?
Perché non ce n'è una sola...lo scopo delle prove era di vedere
queste tecnologie...hanno purtroppo dei costi che in questo momento
per gli agricoltori sono un po' pesanti. Nel PSR ci sono delle
misure per il benessere animale, ci sono probabilmente anche dei
fondi o delle dotazioni che probabilmente non verranno neanche
tutte utilizzate per certe misure. Lo avevamo già chiesto, quindi
lo ribadisco: si sta provando a studiare delle misure alternative
per dare una mano a questi nostri allevatori?
Presidente -
La parola all'Assessore Testolin.
Testolin (UV) -
Cercherò di rispondere puntualmente alle
richieste del collega partendo da una piccola precisazione visto
che ha chiamato in causa una visita che è stata fatta il 26 aprile,
che era un martedì, alla quale sono stato invitato il venerdì dopo
le 12:30 con preghiera di darne risposta entro mezzogiorno
peraltro, la stessa giornata in cui c'era l'assemblea dell'AREV. La
mia assenza quindi è dovuta a questo tipo di approccio; ho chiesto
in Commissione, solo a titolo informativo, da chi era stato
organizzato quest'incontro, anche perché effettivamente mi sarebbe
piaciuto e interessato partecipare, e quali erano le finalità, in
modo da capire se effettivamente si potevano anche avere dei
riscontri con un anticipo un po' più interessante che non un giorno
e mezzo, quindi questo solo per essere chiari...e non per dire che
non c'era l'intenzione di partecipare.
Per entrare nel merito delle questioni che sono state sollevate
tramite l'interpellanza: "cos'è stato fatto dall'Assessorato in
materia", il gruppo di lavoro costituito per la valutazione e
l'applicazione delle nuove tecniche in materia di gestione dei
reflui zootecnici, nonché della corretta utilizzazione delle
deiezioni zootecniche a fini agronomici, con particolare attenzione
alla tutela della salute e della sicurezza dei luoghi di lavoro,
del benessere animale e del paesaggio ha svolto nei circa quattro
mesi dalla sua costituzione diverse attività tra le quali si
segnalano:
- la ricerca bibliografica relativamente agli additivi
utilizzati per la riduzione degli odori dei reflui zootecnici, con
particolare attenzione alle prove effettuate dai centri CRPA di
Reggio Emilia e dall'Institut agricole de Grangeneuve in Svizzera
sugli effetti e sulla comparazione dei risultati fra i differenti
prodotti che vengono utilizzati in questi protocolli;
- la predisposizione di un questionario da sottoporre alle
aziende utilizzatrici dei prodotti impiegati in stalle, segnalatici
da parte dei concessionari stessi per la Valle d'Aosta di questi
prodotti;
- la verifica delle analisi del latte di alcuni allevamenti per
individuare in modo particolare gli eventuali sforamenti relativi
ai parametri microbiologici del latte, oppure degli eventuali
rilievi circa la presenza di inibenti;
- l'estrazione dei dati relativi ai carichi di bestiame in
termini di UBA/ettaro in tutti i comuni della regione Valle
d'Aosta, anche se la nostra regione non è una zona vulnerabile a
livello di nitrati, per verificare le zone dove i carichi superano
determinati parametri;
- una visita nel comune di Champorcher, così come era già stato
detto nella scorsa risposta ad un'interpellanza precedente, dove
l'Amministrazione comunale ha organizzato e finanziato il
trattamento di uno specifico prodotto in tutti gli allevamenti;
- la raccolta di documentazione sulla gestione dei reflui per
meglio valutare l'esigenza di conciliare l'attività zootecnica con
una migliore gestione ambientale e con la necessità della
popolazione urbana;
- la partecipazione di un rappresentante dell'Assessorato al
tavolo di lavoro nazionale per la predisposizione delle linee guida
per la riduzione delle emissioni in atmosfera provenienti dalle
attività agricole e zootecniche, secondo quanto previsto
dall'articolo 5, comma 1, lettera b) dell'accordo di programma per
l'adozione coordinata e congiunta di misure di risanamento della
qualità dell'aria del bacino padano;
- la ricerca e la valutazione di prodotti in commercio e la
verifica di eventuali problematiche tardive delle fontine nei
caseifici aventi come conferitori le aziende utilizzatrici di tali
prodotti.
Per arrivare al secondo quesito: "quali risultati si siano
ottenuti nelle stalle dove sono stati applicati i protocolli di
gestione dei reflui" e, di conseguenza, quello che è stato
verificato in seguito alle attività che sono state messe in piedi
dal tavolo di lavoro. Per quanto riguarda l'efficacia dei prodotti,
si è rilevato dalle prove effettuate in laboratorio dai sopracitati
CRPA di Reggio Emilia e dall'Institut agricole de Grangeneuve che i
vari prodotti comparati non hanno ridotto significativamente le
emissioni di ammoniaca, mentre risulta difficile ed oneroso
verificare l'evoluzione in stalla su tempi più lunghi rispetto a
quelli utilizzati in laboratorio. Questo quindi per dire che
evidentemente c'è un'attenzione anche nella valutazione delle cose
che vengono scritte, da chi ha fatto delle verifiche. Le verifiche
fatte da questi due centri sono stati di pochi giorni o poche
settimane all'interno di un laboratorio, mentre evidentemente ci
potranno essere delle evoluzioni diverse in stalla. Sul piano delle
emissioni odorose si segnala come un prodotto abbia avuto il
risultato di ridurre efficacemente gli odori. Si precisa invece
come i risultati effettivi ottenuti negli allevamenti utilizzatori
delle varie sostanze saranno disponibili solo a seguito della
verifica dei questionari ancora in fase di compilazione da parte
degli allevatori stessi che sono interessati, nonché dalla verifica
dei risultati analitici del latte che, parzialmente già effettuati,
dovranno però essere ripetuti e circostanziati per non incorrere in
interpretazioni non corrette. Questo per dire che ci sono delle
anomalie riscontrate in alcuni di questi allevamenti, che però non
necessariamente devono o possono essere imputate all'utilizzo del
prodotto. È opportuno quindi che si proceda con la massima cautela
nel fornire dei dati che devono poi essere attendibili e spendibili
a tutti i livelli.
In merito al terzo punto: "cosa si intenda programmare per la
prossima campagna invernale", per quanto concerne le
sperimentazioni e le verifiche sui prodotti, il tavolo di lavoro
affinerà i risultati fino a qui ottenuti svolgendo delle verifiche
anche in campo, dove saranno utilizzati i concimi trattati. Mi è
parso di capire che la richiesta dell'iniziativa era per capire se
c'erano in previsione dei finanziamenti
ad hoc
su questo
tipo di intervento. A questo proposito si può dire che al momento
non vi è al vaglio un tipo di sostegno economico all'utilizzo di
tali prodotti. Credo che la conclusione e l'eventuale presa in
considerazione di questo tipo di sostegno, anche tramite delle
misure che potranno essere quelle da reperirsi sul PSR, dovranno
essere suffragate da delle motivazioni che potranno essere spese in
sede di allestimento di una misura specifica.
Presidente -
La parola al Consigliere Grosjean.
Grosjean (UVP) -
È proprio vero che ognuno dovrebbe fare
il suo lavoro. Assessore, siamo di fronte a dei problemi reali, lei
mi racconta delle storie del laboratorio di Grangeneuve e del
laboratorio nazionale, ma le abbiamo qui le prove, ce li abbiamo
qui da fare i controlli. È chiaro che se lei parte con il
concetto...e lo sappiamo che lei era contrario a queste cose,
perché
vox populi
gira e adesso non voglio entrare in
polemica perché non è questo il posto, ma le racconterò in privato
alcune cosette per quale motivo questi prodotti non funzionano. I
risultati nelle stalle sono eccezionali, potevamo fare un salto in
avanti incredibile, anzi io mi ero perfino preoccupato dopo che
avevamo fatto questa mozione, perché mi ero detto: "porco cane,
politicamente ho sbagliato tutto". Abbiamo messo in mano
all'Assessore un'opportunità incredibile di svoltare il sistema
agricolo e veramente di farsi una campagna elettorale incredibile,
perché è un problema per tutte le stalle. È chiaro che c'è il
problema del costo e poi c'è tutta una serie di pressioni negative
e quindi questo non si sviluppa...ma ci sono 120 aziende, andate a
visitare queste 120 aziende, credo che lei non ne abbia ancora
visitata una di queste aziende. Ci sono i misuratori di ammoniaca,
esistono dei marchingegni grossi come quest'affare, un computerino
che entra in un locale, lo si posiziona lì qualche secondo e ti
misura la quantità di ammoniaca, basta andare fino in fondo alle
stalle e uscire, chi era in commissione lo ha visto. In determinate
condizioni siamo a 60, 70, 100 ppm, in altre siamo a 3-4, quindi è
inutile che ci raccontino delle storie!
Lei ha parlato del problema dei nitrati, ma, Assessore, sa che
ci sono degli allevatori che non sanno più dove mettere il letame?
Poi abbiamo fatto le statistiche e i nitrati non sono un nostro
problema. Lo sa che tanta gente prende il fieno in montagna e lo
porta in piano, ma il letame non lo riporta su? Abbiamo tutto il
Fondovalle impestato dal letame, dei mucchi che non finiscono più,
continuiamo a fargliene fare di più agli allevatori, con gli odori
conseguenti. Ci poteva essere una bella soluzione e invece
niente.
Adesso andremo a vedere i risultati...ma ci dia questi
risultati, li avete verificati, ci dia i risultati delle analisi.
Ci sono stati dei risultati negativi? Anzi le chiedo di fornirmi la
risposta, quello che mi ha detto adesso, ce li fornisca questi
dati, così vedremo. Programma nazionale, benissimo, ci preoccupiamo
di mandare un tecnico a gestire il programma nazionale e non siamo
capaci di mettere in piedi un programma regionale.
Per quanto riguarda la visita, Assessore, le ricordo che c'è
anche un'altra possibilità, visto che lei quel giorno era
impegnato, e farsi sostituire? Non c'era qualche suo dirigente,
qualche suo funzionario che poteva venire a verificare sul posto
cosa stava succedendo e poi magari riferirlo? Una volta si faceva
così, quando io lavoravo in Regione. Adesso se non c'è l'Assessore,
si ferma tutto. Sembra una cosa assurda, Assessore. Poi
probabilmente ufficialmente il venerdì, ma qualcuno glielo aveva
già detto anche prima...comunque non fa niente, non entriamo in
queste polemiche.
Io credo che sia importante smetterla di nascondersi dietro
tutta una serie di scuse. Si poteva benissimo partire con la
sperimentazione pratica sulle nostre stalle, non l'abbiamo fatto
per il 2015-2016, facciamolo almeno per il 2016-2017. A me non me
ne frega niente, io non ci guadagno dieci lire, è per dare una
soluzione a queste persone. Diverse stalle dove hanno trattato
questo problema con questi prodotti hanno rilevato una netta
riduzione della moria di vitelli. Un vitello che muore ti costa 120
euro solo per portare la carcassa a bruciare, più i 70-80 euro che
perdi della vendita, ogni vitello che muore sono 200 euro che vanno
giù per le stalle, di questo non ci preoccupiamo. Senza pensare poi
al latte e a tutte le altre, e senza pensare realmente alla
qualità, ma vogliamo fare qualità con questa fontina? Per fare
qualità con la fontina, ci sono tanti sistemi e forse uno dei primi
sistemi è proprio l'igiene.
