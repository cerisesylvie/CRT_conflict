Classificazione
TURISMO E INDUSTRIA ALBERGHIERA



Oggetto del Consiglio n. 59 del 24 settembre 2008 - Resoconto
OGGETTO N. 59/XIII - Interpellanza: "Bilancio della stagione
turistica regionale".
Interpellanza
Premesso che:
-
pur essendo stata influenzata da una congiuntura economica
sfavorevole, la stagione turistica estiva ha registrato alti e
bassi nelle diverse regioni italiane, con eccezioni positive come
il Piemonte, il Trentino-Alto Adige e il Friuli-Venezia Giulia e
casi profondamente negativi come la Valle d'Aosta;
-
per rilanciare l'offerta turistica regionale sono state
annunciate a più riprese diverse iniziative, ma non si comprende in
quale misura esse siano state effettivamente avviate o abbiano
visto una qualche concretizzazione;
tutto ciò premesso, i sottoscritti Consiglieri
regionali
Interpellano
il Presidente della Regione e/o l'Assessore delegato per
sapere:
1) quali sono i dati del consuntivo (o del pre-consuntivo)
estivo in suo possesso;
2) quali considerazioni esprime sulla fragilità del sistema
turistico-ricettivo valdostano;
3) se ha nel frattempo maturato qualche intendimento in
merito al potenziamento del sistema turistico-ricettivo: in caso
affermativo, quale.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Come sempre accade,
al termine di ogni stagione si tirano le somme per cercare di
capire come è andata, quali sono i risultati, i fattori positivi e
negativi. La stagione estiva 2008 ci sembra che non abbia riservato
particolari soddisfazioni, questo lo abbiamo appreso peregrinando
sul territorio, da amici e operatori che lavorano nel settore
dell'economia turistica, lo abbiamo appreso dai numerosi articoli e
servizi che i
mass media
hanno dedicato a tale argomento e
lo abbiamo appreso anche leggendo sui quotidiani nazionali gli
indicatori economici e congiunturali di una stagione che non sembra
essere stata brillante. Tuttavia, come tutte le stagioni, ci sono
luci e ombre, ci sono zone che hanno registrato una sostanziale
tenuta, qualcuno ha qualche incremento; invece la Valle d'Aosta
sembra che, sulla base del pre-consuntivo delle presenze 2008
rispetto al 2007, abbia registrato un pollice verso. Era quindi
evidente che da parte di un gruppo consiliare attento alle varie
situazioni economiche e sociali della nostra comunità Vi fosse
un'interpellanza per avere direttamente dalla fonte
dell'Assessorato del turismo dei dati più o meno ufficiali, forse è
un po' presto, lei ci dirà se, in forza di tutti gli strumenti di
cui è in possesso (l'Osservatorio del turismo, istituito nel 2001,
il sistema informatico iper avanzato che si chiama SIRECT e di cui
dispongono gli uffici regionali), abbiamo già delle tabelle che
rendicontano la situazione o se ci stiamo ancora "arrampicando sui
vetri" dei numeri raccolti con la matita e il
block-notes
dalle varie AIAT e dai vari soggetti deputati a trasferire i dati
al centro regionale.
Vogliamo sapere da lei, Assessore, qual è lo stato dell'arte,
ecco perché abbiamo chiesto per prima domanda:
"quali sono i
dati del consuntivo (o del pre-consuntivo) estivo in suo
possesso"
. Sappiamo che la stagione è stata caratterizzata,
oltre che da queste difficoltà congiunturali, anche da un clima
avverso, ma questo ha riguardato tutta l'Italia, la climatologia
oggi non è più facilmente decifrabile o preventivabile neanche dai
più esperti meteorologi, quindi questi sono due fattori che non
intendiamo disconoscere.
"Quali considerazioni esprime sulla fragilità del sistema
turistico-ricettivo valdostano"
, qui innestiamo una
considerazione politico-economica, siamo consapevoli che il nostro
sistema di anno in anno ha perso in termini di competitività, di
attrattività rispetto ad altre zone tipicamente turistiche. Mi
riferisco a zone omologhe della montagna: posso parlare delle terre
ultralpine, come potrei parlare del Piemonte o dell'alto Adige, che
a differenza nostra invece hanno registrato, secondo "Il Sole
24Ore", un incremento.
"Quali considerazioni esprime sulla
fragilità del sistema..."
, ammesso che lo consideri fragile...
e se nel corso dei suoi pellegrinaggi estivi - immagino che si sia
dilettato oltre che fra sagre e feste a verificare cosa accade sul
territorio - ha maturato qualche intendimento in merito al
potenziamento del sistema ricettivo turistico... sagre e feste a
partire da quelle della Coumba Freida per esempio...
(interruzione dell'Assessore Marguerettaz, fuori
microfono)
... è turismo anche quello, ma poi facciamo qualche
considerazione anche sulle sagre, perché ce ne sono tante in
calendario durante la stagione, poi se servono più ai turisti che
ai residenti... lo si valuta anche quello a consuntivo. Ecco se nel
frattempo, visto che si è seduto sulla poltrona di Piazza Narbonne
dal 1° luglio, e lei non ha molte attenuanti perché conosce molto
bene il sistema turistico valdostano, ha condiviso per cinque anni
in Giunta certe scelte... fra l'altro, essendo stato in passato il
responsabile delle partecipazioni regionali (Casinò, Grand Hôtel
Billia, Società degli impianti di risalita), conosce bene il
tessuto locale... però, oltre alla conoscenza, se questi due mesi
estivi le hanno consentito di maturare qualche idea, anche se il
sole è stato scarso nella nostra regione, magari qualche idea è
affiorata.
Queste le nostre domande, siamo attenti nell'ascoltare le sue
risposte.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. I temi e le
domande poste dal gruppo "PdL" sono decisamente interessanti e
meriterebbero uno spazio molto più ampio. Abbiamo già avuto modo,
su sollecitazione del Consiglio, di fare un primo incontro in
Commissione, che credo sia il luogo più idoneo e consono per un
confronto; qui cristallizziamo le nostre posizioni con delle
domande e delle risposte, spero puntuali. Sicuramente abbiamo già
una serie di dati che sono dei dati consuntivi, non riusciamo a
dare il dato complessivo perché abbiamo delle strutture mancanti
rispetto al comprensorio di Aosta, quindi abbiamo tutti i dati fino
ad agosto di tutte le altre strutture, non abbiamo il dato di
Aosta, che risulta ancora incompleto, mancando ancora un numero,
seppur limitato, di strutture. Non voglio partire da lontano, ma
nelle premesse si parla di un contesto con luci ed ombre, ma con
dei dati che sono di fonte giornalistica, dove si dice che
Piemonte, Trentino sono andati abbastanza bene. In realtà, noi
abbiamo interpellato gli osservatori del turismo della Regione
Piemonte e della Provincia di Trento, tanto per confrontarci e
capire come siamo messi. Emerge che la Regione Piemonte, a dispetto
dei dati giornalistici, non dispone ancora dei dati consuntivi
della stagione estiva 2008, quindi l'osservatorio non ne dispone e
comunque prevede un consuntivo sostanzialmente stabile rispetto a
quello del 2007, con una crescita dei flussi in zona lago e Torino
e una flessione nelle valli montane. Per il Trentino si registra
una stagione estiva 2008 senza infamia e senza lode, stabile
rispetto al 2007, con un calo dei flussi domestici (Italia) e una
crescita delle provenienze straniere. I dati che abbiamo, così ci
confrontiamo... complessivamente, con l'esclusione dell'AIAT di
Aosta, abbiamo gli arrivi che sono a - 0,8% e le presenze al
contrario con una flessione più marcata: - 3,8%.
L'andamento per comprensori, così possiamo fare dei paragoni...
sono andati bene i seguenti comprensori: per la Monte Rosa c'è un +
15,8% degli arrivi e un + 10,8 delle presenze, la "Porta della
Vallée" 6,5 in percentuale di aumento sugli arrivi e 9,2 delle
presenze; Gran San Bernardo + 5,9 gli arrivi e + 0,4 le presenze.
Stabile la Monte Cervino mentre... poi le lascio copia ...
(interruzione del Consigliere Segretario Tibaldi, fuori
microfono)
... questo è il raffronto 2007-2008 periodo giugno-agosto, lei
mi ha chiesto il dato estivo e mi attengo a quello che mi chiede.
Dia per scontato che cerco, nel limite del possibile, di essere
aderente alle sue richieste. Abbiamo invece in calo la Monte Rosa
Walser, in calo del 10,6% sugli arrivi e 19,3% sulle presenze; La
Thuile con - 6,6 sugli arrivi e 9,2 sulle presenze, Cogne - 2% gli
arrivi e - 2,4 le presenze; Saint-Vincent - 7% sugli arrivi e - 5%
sulle presenze; Monte Bianco con un dato in contraddizione abbiamo
+ 1,2 gli arrivi e - 4,2 le presenze, quindi credo che l'aspetto
del clima abbia inciso, nel senso che sono arrivate più persone ma,
dal punto di vista presenze, abbiamo una diminuzione, quindi sono
venute e sono andate via prima. Lei mi ha chiesto un'analisi
complessiva dei dati che ho, sull'andamento della stagione, sono
cresciuti gli stranieri, lo avevamo già detto, lo abbiamo visto
anche in Piemonte, + 4,53% gli arrivi e + 6,43 le presenze, mentre
calano gli Italiani sia come arrivi che scendono del 2,92%, sia le
presenze che scendono al 5,86. Tra le provenienze straniere
crescono in particolare l'Austria, la Germania, la Francia, il
Giappone - a conforto delle azioni che sono state fatte nei
confronti di questa località - e Paesi bassi. In crescita, anche se
con numeri ancora contenuti, Repubblica Ceca, Slovacchia, Slovenia,
Russia, Croazia, Norvegia e Finlandia. Fra le provenienze italiane
calano tutte le Regioni d'origine ad eccezione delle Marche, del
Friuli Venezia Giulia e della Liguria.
L'andamento della stagione per tipologia di struttura ricettiva:
il calo dei flussi turistici ha colpito essenzialmente gli alberghi
e le RTA, in particolare di categoria a 1, 2 e 4 stelle, migliore
tenuta per quelli a 3 stelle. Crescono invece con percentuali anche
significative i flussi turistici presso le altre tipologie di
struttura ricettiva, in particolare rifugi alpini, posti tappa,
chambres d'hôtes
e affittacamere. Sembrerebbe da questa
analisi che il turista gradisca da un certo punto di vista quelle
strutture di prossimità, dove c'è un contatto diretto, autentico, e
delle strutture di media qualità, evitando quelle a 1 o 2 stelle.
Se facciamo un'analisi mese per mese, riscontriamo che il mese di
agosto ha risollevato le sorti dell'estate 2008, mese che ha fatto
registrare sensibili incrementi degli arrivi in tutti i comprensori
valdostani e le flessioni più significative hanno interessato
invece il mese di luglio, che complessivamente ha avuto un calo del
9,3% degli arrivi e del 10% delle presenze.
"Quali considerazioni esprime sulla fragilità del sistema
turistico-ricettivo"
, è vero che gli allarmi stagionali si
ripetono pressoché identici, se facessimo un po' di rassegna
stampa, troveremmo delle analogie negli anni: sono non dico
identici, ma simili in tutte le Regioni italiane rilevando in
particolare nell'estate 2008 la meteorologia avversa, come avete
avuto modo di dire, la crisi economica e la riduzione delle
permanenze e ovunque vi è un po' un'istanza di un salvifico
intervento pubblico per ovviare ad un'evidente difficoltà
imprenditoriale. Tuttavia, al di là dei facili sensazionalismi, i
segnali di sofferenza più silenti, ma assai significativi emergono
dall'analisi dei dati statistici; in Valle d'Aosta infatti le
presenze turistiche totali hanno progressivamente fatto registrare
fra il 1996 e il 2007 una diminuzione del 10%. Oggi facciamo dei
confronti sul 2007, ma se prendiamo un arco temporale dal 1996 al
2007, vediamo che il
trend
ci porta ad una diminuzione
complessiva del 10% fra questi due punti, quindi siamo di fronte
non tanto ad un anno drammatico, ma ad un
trend
che negli
anni ci porta ad una criticità. Tale dato è ancora più preoccupante
considerato il declino del numero di Italiani che scelgono di
soggiornare in Valle d'Aosta; fortunatamente l'incremento delle
presenze dei turisti stranieri prevalentemente ascrivibile
all'introduzione di nuovi mercati nel portafoglio clienti della
Regione mitiga in parte il calo delle presenze degli Italiani,
soprattutto la parte invernale, il turismo invernale ha una parte
importante di mercati nuovi. Tali segnali indicano che la
generalità delle destinazioni turistiche della Regione si trova
ormai in una fase di maturità. La disponibilità di un giacimento
pure importante di attrazioni naturali e artificiali infatti non è
più sufficiente a garantire la competitività delle destinazioni, né
il
marketing
della destinazione può limitarsi alla sola
attività promozionale. I prodotti turistici montani tradizionali
d'altra parte sono quasi antiquati, interscambiabili ed è
necessaria un'intensa attività di innovazione di prodotto e
commerciale, che richiedono competenze non più solo di tipo
operativo ed esecutivo, ma manageriali, progettuali ed
organizzative. In Valle d'Aosta, come in molti altri territori che
hanno conosciuto uno stesso modello di sviluppo turistico, le
risorse e i servizi per il turismo sono generalmente diffusi
controllati da unità imprenditoriali indipendenti, spesso locali.
In un simile contesto è perciò solo il territorio nel suo insieme
che è in grado di esprimere e di proporre sul mercato un sistema di
attrazioni complete. Dobbiamo agire come prodotto Valle d'Aosta e
non ovviamente più come singola destinazione: è questo il nostro
obiettivo e il progetto che abbiamo lanciato. Da tale precondizione
discendono molti degli elementi di debolezza del nostro sistema
turistico regionale, tra i quali si possono segnalare da un lato
l'esiguità delle strutture importanti in grado di interfacciarsi
con
tour operator
, credo che alberghi con 200 camere stiano
poco più che sulle dita di una mano, quindi soggetti capaci di dare
una risposta imprenditoriale. Abbiamo una presenza importante di
strutture medio-piccole, ma abbiamo visto che il cliente o si
sposta nell'ambito delle strutture organizzate, oppure è un turismo
di prossimità medio-piccolo, quindi dobbiamo riqualificare la
nostra offerta. Legame forte con alcuni bacini generatori di
prossimità, quindi prevalentemente flussi individuali, frequente
debole intermediazione e, rispetto a questo tipo di discorso, una
struttura, dal punto di vista commerciale, debole. Vi sono poi
delle attività che dobbiamo fare nell'ambito della cultura
dell'accoglienza, anche lì nell'ambito della stampa avete visto
come è emersa questa estate la cultura dell'accoglienza, che non
sempre è adeguata alle richieste, una cultura che non deve essere
però solo patrimonio degli operatori, ma deve diventare patrimonio
di tutta la popolazione. Non possiamo avere solo gli operatori che
sono affabili e cortesi, ma dobbiamo avere una condivisione,
dobbiamo migliorare il coordinamento fra operatori. Sono quindi le
argomentazioni che abbiamo avuto modo di discutere nell'incontro
che abbiamo avuto con la Commissione competente.
Quanto agli intendimenti in merito al potenziamento del sistema
turistico-ricettivo, anche qui abbiamo cercato di dare delle linee,
ma se possiamo introdurre delle azioni specifiche... una
differenziazione dell'offerta in virtù delle specificità e delle
tendenze della clientela, l'internalizzazione dei mercati,
l'estensione delle stagioni turistiche, che però tuttavia - faccio
un inciso - può essere fatta solo puntando su elementi che sono
tipici del nostro patrimonio culturale e qui parlo di beni
culturali, di strutture, di beni archeologici, ma anche del settore
enogastronomico, dobbiamo dare dei motivi per venire in Valle
d'Aosta. La stagione invernale è quella che è, devo dare delle
attrazioni, quindi l'allungamento della stagione deve avere dei
contenuti e qui un ruolo importante lo dovrà giocare sicuramente la
città di Aosta, avete sentito prima i progetti che ha citato il
collega Viérin che riguardano i beni del patrimonio culturale di
Aosta, quelli consentono di dare dei valori aggiunti alla nostra
offerta. Incremento della cooperazione orizzontale e verticale fra
imprese turistiche sia per la creazione di prodotto, sia per la sua
commercializzazione e unione delle forze con grandi imprese per
affrontare la competizione internazionale...
cross-branding
fra turismo e altre industrie regionali, ad esempio agricoltura,
per l'affermazione di una marca regionale che intreccia la
notorietà turistica con l'eccellenza degli altri settori
produttivi. Rispetto a questo tema, basta vedere cosa ha fatto
l'Alto Agide: ha un "cappello" sotto al quale stanno tutte le
iniziative; c'è il marchio "Südtirol" e, rispetto a questo, ci sono
tutte le attività che vengono declinate nelle varie specificità.
Questo è il marchio che dà un'individuazione tipica, poi c'è la
declinazione, però il marchio - è un discorso che dobbiamo fare -
non deve essere visto come un qualcosa di istituzionale, che cade
dall'alto, che è di patrimonio della Regione: è di patrimonio degli
operatori, quindi dovrebbero essere gli operatori a sollecitare
l'introduzione di un marchio, perché solo considerandolo e
metabolizzandolo potrà funzionare! Non può essere qualcuno che
dall'alto mette un marchio e poi diventa colui che controlla e fa
il carabiniere sul marchio, ma deve essere il "sistema Valle
d'Aosta" che dice: ho come obiettivo quello di individuare questo
marchio.
Qui - ripeto - il tempo rischia di essere breve, ma riprendo
come titoli avendo dato dei documenti... il piano di
marketing
è sicuramente uno degli obiettivi che abbiamo,
piano che va a ragionare in termini di prodotto: quali sono i
prodotti che ha la Valle d'Aosta. Più che ragionare per aree come
abbiamo fatto finora, dove ogni comprensorio propone il suo
comprensorio... quindi dobbiamo fare dei
club
di prodotto
che sono trasversali e danno un senso alla nostra proposta, perché
la logica territoriale va bene per i servizi amministrativi per
l'acquedotto e i rifiuti, per lo scuolabus, non può andare per
un'offerta di mercato. Abbiamo la riforma del sistema turistico
regionale, stiamo facendo tutti gli sforzi possibili, avevo come
obiettivo molto ambizioso di far partire la riforma dal 1° gennaio,
ci sono una serie di limitazioni, non so se questo obiettivo
riusciremo a coglierlo. Da un lato dobbiamo dare una risposta al
fatto che le AIAT hanno la scadenza con i 45 giorni di proroga a
fine novembre, per capire se riusciamo tempestivamente a mettere in
piedi o fare una norma ponte, per non mettere in moto tutta
l'azione del nuovo Presidente e nel frattempo portare a compimento
la nostra riforma. L'evoluzione del portale turistico è l'altro
tema che ha introdotto anche il collega Tibaldi nel dire
un'elaborazione performante dei dati per avere degli strumenti
conoscitivi adeguati e dare un'informazione all'esterno della
Regione in modo efficace.
Président
- La parole au Conseiller Secrétaire
Tibaldi.
Tibaldi (PdL)
- Assessore, innanzitutto prendiamo atto
delle cifre che ci ha fornito, le abbiamo annotate. I dati
generali, esclusa Aosta, non sto a ripeterli, mi pare di capire che
vi sia un calo di presenze quasi dell'ordine del 4% e un calo di
arrivi quasi dell'1%. Non abbiamo degli strumenti per confutare
quello che lei sta dicendo, possiamo semplicemente affidarci ad un
sistema tradizionale molto artigianale, che si chiama nasometro:
metti il naso all'aria, senti e capti le percezioni di chi è in
Valle d'Aosta, di chi ci lavora, di chi è nel settore turistico, se
andiamo a dire a qualche albergatore che ha perso mediamente il 4%
rispetto allo scorso anno, ci ride in faccia, però sono
considerazioni che facciamo
apertis verbis
in
quest'aula...
(interruzione dell'Assessore Marguerettaz, fuori
microfono)
... lei ci darà poi il dettaglio, ripeto: abbiamo percezioni che
sono leggermente diverse, flessioni decisamente più alte,
situazioni che paiono più preoccupanti, ma le ripeto il nostro è un
nasometro, lei ha i dati ufficiali di queste strutture regionali
che sono organizzate per ricevere in via informatica dalla
periferia tutti i numeri che servono. Non sarà un caso però che un
imprenditore alberghiero di livello conosciuto in tutta la Valle
che risponde al nome di Roullet dicesse:
"il crollo del turismo,
agosto non ci salverà, in autunno molte imprese dovranno chiudere.
Perché? Perché non riescono più a stare sul mercato, perché i
flussi di clientela sono decisamente inferiori rispetto al passato,
perché, nonostante le spese siano cresciute, anche gli investimenti
fatti non hanno reso in termini di redditività ciò che gli stessi
si aspettavano"
. Penso, Assessore - lei ne ha conoscenza più
diretta di noi -, che se va a sfogliare le sofferenze finanziarie
degli albergatori nei confronti di Finaosta, si rende conto che le
rate vengono pagate con difficoltà, evidentemente il sistema sta
soffrendo.
Lasciamo un attimo da parte i dati. Lei però ci ha detto una
cosa importante: da dieci anni a questa parte tale periodo di
medio-lungo termine evidenzia una china discendente della Regione
sotto il profilo turistico, perché gli operatori sono meno
competitivi, sono costretti ad aumentare i prezzi, il caro vacanza
fa sì che i turisti vadano verso altre mete e già il prodotto
montagna è di scarsa attrazione rispetto al prodotto mare o città
d'arte, a maggior ragione la Valle d'Aosta con queste difficoltà
strutturali aumenta le sue fatiche. Aggiungerei un'altra cosa: la
china discendente di questi ultimi dieci anni, fra il 1997 e il
2007 la Regione aveva comunque un Governo regionale, aveva degli
Assessori che si sono succeduti e che hanno promosso determinate
politiche turistiche, forse il termine "politiche" è esagerato,
diciamo che hanno compiuto delle scelte, hanno incaricato dei
consulenti, hanno creato degli organismi - vedi le AIAT nel 2001,
10 AIAT -; evidentemente la risposta politica alla situazione
turistica che ha iniziato il suo declino dieci anni fa non c'è
stata o non è stata efficace. Penso che oggi la sua affermazione
più importante, della quale la ringraziamo per la franchezza, è
stata quella di dire - lo dico con altre parole - che la politica
valdostana turistica ha fallito innanzi...
(nuova interruzione dell'Assessore Marguerettaz, fuori
microfono)
... mi permette un'interpretazione? Lei ha detto una cosa molto
chiara: dieci anni di calo, non possiamo dire che siano dieci anni
di scelte lungimiranti da parte della politica turistica
valdostana. Lei ha fatto dei commenti, mi permetto anch'io di fare
dei commenti. Visto che lei si è accinto da due mesi a questa parte
a guidare il comparto turistico valdostano, perlomeno per quanto
riguarda l'aspetto istituzionale, quindi di indirizzo politico, si
sarà reso conto che serve una sterzata energica, decisa, perché
tutto ciò che è stato fatto in passato evidentemente non ha dato i
risultati attesi. Lei ha sorvolato e anch'io potrei sorvolare su
alcune delle scelte; l'osservatorio, che ho citato in premessa che
doveva essere quel grande laboratorio, dove tutte le sinergie
private e pubbliche si sarebbero concentrate per sfornare le idee,
è di fatto rimasto sulla legge n. 6/2001; il SIRECT, il sistema
informatico per potenziare i collegamenti tra la periferia e il
centro e avere dati immediati a disposizione, lavorare e riflettere
sui dati che giungono, il perché di certe flessioni - o aumenti
perché alcuni dati sono a macchia di leopardo: in alcune zone
cresce, in altre cala il flusso turistico -; la
destagionalizzazione, si è parlato per anni di una terza stagione
che ancora non esiste, anzi si stanno riducendo le altre due
stagioni principali, inverno ed estate, questo è un dato
inconfutabile e qui basta il nasometro per comprenderlo, non c'è
bisogno di avere delle grandi
intelligentie
per arrivarci.
Lei oggi ci parla di prodotto omogeneo, coerente, di
club
di
prodotti, di
marketing
più ordinato, bene; sono titoli di un
indice che più volte sono stati ripetuti in quest'aula, ma sono
titoli che non hanno mai trovato uno sviluppo da un punto di vista
concettuale e pragmatico di realizzazioni concrete. Si è parlato di
sinergia fra agricoltura e turismo e qui possiamo dire che
l'agriturismo è, forse nella sua dimensione più limitata, riuscito
a fare qualche passo avanti, perché quel turismo di prossimità di
cui lei parlava,
chambres d'hôte
, rifugi, agriturismo,
bed & breakfast
hanno raccolto una nicchia di clientela
che si è persa invece dalla classica ricettività alberghiera.
L'AIAT unica: ecco, questa è un'idea che ha fatto capolino
finalmente anche nelle vostre menti, noi lo abbiamo detto fin dal
2001 quando l'allora Assessore Lavoyer propose invece le AIAT
plurime, ci fa piacere che, anche se tardivamente, questa idea
torni alla ribalta, sappiamo però che non è la panacea di tutti i
mali. Porterà un po' di riordino, ammesso e concesso che nella
sostanza e nei tempi venga realizzata secondo degli input più
rispondenti all'accoglienza turistica e alle esigenze del moderno
turista, che non sono più quelle di 10 o 15 anni fa. Oggi il
turista ha esigenze più specifiche, più tagliate sulla base delle
inclinazioni dei familiari che compongono il nucleo che viene in
Valle o dei nuovi divertimenti dei giovani.
Debolezze ce ne sono tante, idee ce ne sono state qualcuna
buona, qualche altra meno buona, debolezze ce ne sono ancora molte;
noi la esortiamo a farsi carico di tutto questo fardello che è
pesante, ma un fardello che ci deriva da una sorta di incapacità
amministrativa e politica di fondo che c'è stata e che lei oggi,
anche se non direttamente, ha indirettamente manifestato. Questa è
la sfida che spetta
in primis
a lei e alla Giunta, e al
Consiglio nel suo insieme, non perdiamo però altro tempo, perché
tale dilazione di termini che lei ha citato in coda alla sua
risposta sulla riunificazione delle AIAT in un unico organismo è
già un sintomo, ossia pare un sintomo di non completa sintonia
interna o alla Giunta, o al suo Assessorato, o alla maggioranza. Le
idee non sembrano ancora chiare, si annuncia l'AIAT unica come
prima iniziativa insieme al riordino del
marketing
per
rimettere mano ad un turismo che è assolutamente inadeguato come
offerta e come risposta istituzionale, ma poi si fa un passo
indietro: "alt fermiamoci", perché forse il 1° gennaio 2009 è
troppo vicino e potrebbe alterare qualche equilibrio. Non sono gli
equilibri politici che devono essere soddisfatti, sono le risposte
di una Valle d'Aosta al mercato turistico che è sempre più
competitivo, di cui forse anche lei Assessore si convincerà
maggiormente quando i vari albergatori o operatori del settore
verranno a bussare alla sua porta e le diranno: "guardi, non è un
allarmismo, ma è un'emergenza vera e propria" ed è un'emergenza che
chiede una risposta soprattutto a lei.
