Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 2965 del 17 ottobre 2017 - Resoconto
OGGETTO N. 2965/XIV - Interpellanze: "Interventi di
manutenzione sul tratto di competenza italiana del Traforo del Gran
San Bernardo" e "Valutazione dei danni conseguenti alla chiusura
del Tunnel del Gran San Bernardo".
Rosset (Presidente) -
Possiamo passare ai punti 6 e 7,
che, come deciso questa mattina in Conferenza dei Capigruppo,
discutiamo insieme. Per l'illustrazione, ha chiesto la parola il
collega Bertin, ne ha facoltà.
Bertin (ALPE) -
Qua riprendiamo un'interpellanza che
avevo depositato circa 20 giorni fa - adesso non ricordo quando -
in occasione dell'interruzione della viabilità all'interno del
Tunnel del Gran San Bernardo. Un fatto grave che ha delle
conseguenze economiche significative per il nostro territorio, ma
in generale per i collegamenti fra il nord e il sud dell'Europa,
quindi anche degli effetti negativi sullo sviluppo economico
dell'intero continente, effetti piccoli, certo, ma comunque
significativi. Un fatto - dicevo - grave e preoccupante, tanto più
che se in un primo momento sembrava una cosa piuttosto limitata,
nei giorni successivi e nelle settimane successive la cosa ha
assunto dei risvolti piuttosto preoccupanti, soprattutto nei
termini della riapertura, come abbiamo già discusso questa mattina.
Si parla ormai di fine novembre, ma la percezione che un po' che ci
si è fatti è che pare una data ottimistica. Qui il rischio è che si
vada oltre il 2018 e non si sa neanche bene quando, è una
situazione oggettivamente preoccupante. Come preoccupanti sono
state le dichiarazioni del Presidente Omar Vittone, tra le quali -
abbiamo letto dai giornali - sembrerebbe che negli ultimi 15 anni,
secondo lui, non ci siano state delle manutenzioni, cosa ovviamente
che inquieta tutti, utilizzatori del tunnel
in primis
,
dichiarazioni sulle quali bisogna fare chiarezza perché, se vere,
sarebbero gravissime.
Anche in ragione di quanto dicevo, da una parte le domande
riguardano qual è stata la dinamica di questo evento all'interno
del tunnel, del quale, soprattutto in quel momento, non si capiva
bene l'entità dello stesso, e "se si intenda vagliare l'opportunità
di affidare ad un soggetto terzo la valutazione dei danni..."
economici che questo comporta, compresi quelli di immagine
derivanti dall'interruzione. A mio avviso, è importante questo
aspetto: al di là dell'evento in sé, capire quali possono essere
gli effetti di un'interruzione di un collegamento come quello su un
territorio come il nostro. È importante soprattutto che le
valutazioni in merito a questi fatti relative ad eventuali
responsabilità siano fatte da soggetti terzi e non all'interno
della stessa società. Tra l'altro, vi sono anche dei rapporti con
la corrispondente società elvetica che devono essere presi in
considerazione. Sui quotidiani e i settimanali svizzeri ho letto in
queste settimane che hanno più volte sottolineato una loro
eventuale disponibilità a riaprire il tunnel solo e soltanto quando
tutto sarà in regola; pertanto è da tenere in considerazione anche
questo aspetto nei rapporti con la componente elvetica, che ci
sembrano un po' deteriorati.
Presidente -
Ha chiesto la parola il collega Padovani, ne
ha facoltà.
Padovani (GM) -
Quanto è importante il Tunnel del Gran
San Bernardo ormai è già stato detto dal collega Bertin e non sto
qui a ripetere l'importanza di questo tunnel. Sui giornali in
questi giorni è stata una delle notizie più battute per
l'importanza e per tutto quello che è successo. Tra le notizie che
abbiamo letto sui giornali c'è stata la diatriba sulla questione
delle manutenzioni e nella mia iniziativa si chiede: "quanti e
quali sono stati gli interventi di manutenzione ordinaria e
straordinaria dal 2010 ad oggi, suddivisi per intervento e per anno
sul tratto di competenza italiana del traforo e a quanto ammontano
le somme annuali dedicate alle manutenzioni dal 2010 ad oggi; se è
già stato dato un incarico di studio per valutare la situazione
della soletta che è crollata e, se sì, a quali conclusioni sono
arrivati i tecnici; se la parte svizzera è a conoscenza delle
relazioni e relative conclusioni effettuate dalla parte italiana;
infine quali sono le intenzioni dell'Amministrazione per risolvere
il problema in maniera definitiva e non temporanea". Tutto questo
per chiarire ai valdostani qual è stata la situazione delle opere
di manutenzione, se ci sono state o meno e quali sono le eventuali
entità economiche di questi interventi, se ci sono stati.
Presidente -
Per la risposta, ha chiesto la parola il
Presidente della Regione, ne ha facoltà.
Viérin (UVP) -
Torniamo all'argomento. Vorrei precisare,
è valso per la questione del Casinò e vale anche per queste
società, che non è che sono gli uffici, collega Cognetta, ma,
quando esistono delle società partecipate, è giusto condividere con
queste società la parte di risposta tecnica, perché ci sono delle
parti di indirizzo politico e ci sono delle parti tecniche che sono
di risvolto delle società medesime. Detto questo, grazie per aver
accettato di accorpare, perché alcune domande e quesiti erano
collimanti, o comunque con delle sfumature simili.
Partiremo nel rispondere alla prima domanda del collega
Padovani: "quanti e quali sono stati gli interventi di manutenzione
ordinaria e straordinaria dal 2010 ad oggi, suddivisi per
intervento e per anno sul tratto di competenza italiana del Traforo
GSB e a quanto ammontano le somme annuali dedicate alle
manutenzioni dal 2010 ad oggi". La SITRASB ci ha comunicato che,
dal controllo eseguito dai tecnici della società, non risulta che
dal 2010 ad oggi siano stati eseguiti specifici interventi di
manutenzione ordinaria o straordinaria che abbiano riguardato la
soletta di ventilazione - della quale poi parleremo - ad eccezione
di un intervento di rinforzo alla progressiva 3+800, in data 18
settembre 2017, su due elementi precedentemente danneggiati durante
i lavori di modifica del sistema di ventilazione del traforo. La
società ci ha inoltre comunicato di essere a disposizione, qualora
di interesse - lo dico ai colleghi -, per fornire gli ulteriori
elementi relativi agli interventi di manutenzione ordinaria e
straordinaria posti in essere sulle altre parti dell'opera in
concessione alla SITRASB, così da avere un quadro; quindi se
interessati, forniremo il tutto.
Per quanto riguarda la seconda domanda del collega Padovani e la
prima del collega Bertin: "se è già stato dato un incarico di
studio per valutare la situazione della soletta che è crollata, se
sì, a quali conclusioni sono arrivati i tecnici" e "quale sia la
ricostruzione della dinamica dell'evento e delle cause che lo hanno
determinato", a seguito di incarico da parte della società ad un
professionista esterno, è stata già elaborata una relazione
afferente alla situazione attuale e alle cause del crollo del
travetto della soletta di ventilazione posto alla progressiva 4+700
- che abbiamo già citato - e possono individuarsi principalmente:
nel degrado meccanico per ammaloramento da infiltrazioni di acqua
e, secondariamente, nella posizione del travetto interessato,
nell'imbibizione dei laterizi interni allo stesso e, marginalmente,
nelle sollecitazioni di depressione causate dall'azionamento
dell'impianto di ventilazione in data 7 settembre 2017. Sempre su
incarico della società, un successivo studio ha definito gli
interventi di natura temporanea volti alla riapertura del traforo
in condizioni di piena sicurezza e nel minor tempo possibile. In
questo senso abbiamo risposto nella precedente iniziativa per dire
che c'è una parte di indirizzo e la parte di soluzioni tecniche,
che valutiamo già da questo momento.
Per quanto riguarda la terza domanda del collega Padovani: "se
la parte svizzera è a conoscenza delle relazioni e relative
conclusioni effettuate dalla parte italiana", la risposta è
certamente sì. La parte svizzera è pienamente al corrente delle
relazioni e delle relative conclusioni e in questo senso - come
ricordavo - sia le due società che la società di gestione sono
state raccordate anche in incontri con il Comitato di sorveglianza,
per rispondere sia ad esigenze politico-amministrative che nel
lavorare a soluzioni tecniche che possano effettivamente mettere
sul piatto le migliori condizioni sia in termini di sicurezza, sia
in termini di temporalità per la riapertura il prima possibile, sia
anche da un punto di vista di operatività per chi dovrà poi
eseguire i lavori; stiamo lavorando in questo senso.
Presidente -
Per la replica, ha chiesto la parola il
collega Bertin, ne ha facoltà.
Bertin (ALPE) -
Il fatto che non siano state fatte
manutenzioni sulla soletta in questione è comunque un fatto che
lascia un po' sorpresi e anche preoccupati perché ci rendiamo anche
conto che poi possono succedere queste cose, questi eventi. Il
fatto che una soletta ceda - e fortunatamente i danni sono stati
soltanto di tipo strutturale, economico e non ci sono state
vittime, ma in una situazione del genere nella quale crolla un
pezzo di soletta di un tunnel si sarebbero potuti verificare anche
danni alle persone - costituisce una questione talmente
preoccupante che questa risposta aumenta la preoccupazione su
questi fatti. Certo, è una cosa che va presa come un'emergenza.
Questo tunnel va riaperto al più presto, perché le comunicazioni
tra la Valle d'Aosta e il Vallese, la Svizzera... ma in generale
questo collegamento internazionale è importante per tutti. Credo
anche che vadano approfondite e rapidamente tutte le questioni e
fatta chiarezza su quanto successo e sulle eventuali responsabilità
di questi accadimenti. Per tranquillizzare innanzitutto i futuri
utilizzatori di questo tunnel e anche per conoscere cos'è successo,
nell'identificare le responsabilità, è necessario, a mio avviso,
che questo sia fatto - come era richiesto nell'interpellanza - da
soggetti terzi in grado di stabilire con precisione quanto accaduto
all'interno di questo tunnel.
Presidente -
Ha chiesto la parola il collega Padovani, ne
ha facoltà.
Padovani (GM) -
Avevamo già preso atto che non era caduta
solo una cornice, come qualcuno aveva detto tempo fa in questo
Consiglio. Oggi scopriamo che nella parte crollata non erano stati
fatti interventi di manutenzione se non quello citato dal
Presidente Viérin a settembre 2017. Questo è un fatto, secondo me,
non trascurabile, sarà interessante leggere i documenti - la
disponibilità è stata data dal Presidente di farci avere i
documenti - e capire se sul resto del tratto ci sono stati
interventi di manutenzione sia ordinaria che straordinaria in
questi anni.
