Classificazione
ASSISTENZA SOCIALE
Assistenza socio-sanitaria



Oggetto del Consiglio n. 661 del 22 maggio 2019 - Resoconto
OGGETTO N. 661/XV - Approvazione di mozione: "Impegno per
l'abolizione del ticket sanitario sui farmaci".
Rini (Presidente)
- Siamo al punto 12 all'ordine del
giorno, per l'illustrazione la parola alla collega Minelli.
Minelli (RC-AC)
- Nel nostro Paese, a partire dal 2002, è
stato introdotto il ticket sull'acquisto dei farmaci a carico dei
cittadini. Questo provvedimento era stato pensato dal legislatore
con l'obiettivo di controllare, da una parte anche di calmierare,
la spesa farmaceutica che risultava molto elevata, però i dati
degli ultimi anni, che abbiamo a disposizione e che vengono
soprattutto dalle associazioni di tutela dei consumatori e per i
diritti del malato, ci dicono che non esiste una reale correlazione
tra le due cose e che la spesa nelle varie regioni italiane è
variata in modo indipendente dall'applicazione del ticket stesso.
Ricordo anche che nella nostra regione il ticket è stato applicato
più tardi rispetto a molte altre regioni d'Italia. Sappiamo poi che
ormai da anni una percentuale sempre più alta di cittadini, sia a
livello nazionale sia a livello locale, vive una situazione di
difficoltà economica che è andata via via peggiorando - e purtroppo
ancora sta peggiorando - e oggi il pagamento dei ticket
farmaceutici è sostanzialmente un'iniquità che ricade sulle fasce
di popolazione più deboli. È vero che ci sono persone che hanno
l'esenzione del ticket ma la platea di popolazione che oggi ha
necessità di avere spese in meno in questo senso è sempre più
grande.
Attualmente in varie regioni e segnatamente il Piemonte, il
Friuli Venezia Giulia, le Marche e la Sardegna, si è deciso di
abolire la quota di compartecipazione sui farmaci. Questo a nostro
avviso dimostra una sensibilità nei confronti dei bisogni delle
persone. In Piemonte dal primo marzo il milione e centomila di
cittadini che pagava un ticket di 1 o 2 euro per confezione di
medicinali oggi non lo paga più; questo è stato possibile perché la
Regione Piemonte, considerata una delle più virtuose in materia di
sanità, ha ottenuto dei risparmi consistenti negli ultimi cinque
anni, perché ha effettuato l'apertura al mercato delle gare di
acquisto e ha introdotto la concorrenza.
Nell'interrogazione che avevamo presentato il 3 di aprile di
questo anno, l'Assessore nelle risposte che ci aveva dato aveva
evidenziato che i dati relativi al pagamento dei ticket da parte
della popolazione valdostana corrispondono a un importo
effettivamente elevato. Nella situazione attuale, che è quella di
un innalzamento della soglia di povertà, noi riteniamo che imporre
un balzello sui farmaci abbia un duplice effetto: da una parte
rischia, e questi sono dati che arrivano in maniera preoccupante,
d'indurre molti cittadini a scegliere di non curarsi per
risparmiare; questo è un fenomeno decisamente in aumento;
dall'altra parte non riduce comunque l'uso dei farmaci e quindi il
ticket può essere considerato una vera e propria tassa sulla
malattia.
Recentemente anche i sindacati locali, nello specifico i
sindacati dei pensionati, hanno chiesto dei provvedimenti in questo
senso, insieme ad altre cose, e mi pare anche che sia in programma
un incontro con l'Assessore nei prossimi giorni.
Ricordo che il diritto alla salute è un diritto fondamentale, è
tutelato dall'articolo 32 della nostra Costituzione, e credo che
per tutti costituisca un'assoluta priorità. La nostra Regione ha
competenza primaria in materia sanitaria e, pur vivendo delle
criticità che si sono via via fatte più gravi in questi anni, è
ancora in una situazione meno problematica e complessa rispetto a
quella di tante Regioni a statuto ordinario; tra l'altro, sono
tutte Regioni a statuto ordinario quelle che hanno abolito la quota
di compartecipazione delle spese farmaceutiche.
Per questi motivi, noi chiediamo al Governo di cercare di
seguire l'esempio delle Regioni sopracitate, abolendo la quota di
compartecipazione alle spese farmaceutiche che colpisce gli
ammalati, e di trovare le corrispondenti risorse finanziarie
mancanti nella fiscalità generale.
Il nostro impegno è un impegno orientativo, che va nella
direzione del futuro, in un'ottica di una maggiore giustizia ed
equità sociale di cui i cittadini hanno bisogno.
Presidente
- Apriamo la discussione. Ci sono richieste
d'intervento? Chiudiamo la discussione generale. Per la replica la
parola all'assessore Baccega.
Baccega (UV)
- Dopo l'interrogazione del 15 aprile,
ritorniamo su questo argomento; argomento che già in Assessorato
avevamo affrontato in una serie di riunioni, una di queste anche
con i sindacati ma nella quale non siamo entrati nel merito,
ovviamente. Evidentemente la compartecipazione alla spesa sanitaria
da parte degli assistiti che usufruiscono di un servizio sanitario
o di una prestazione è considerata una significativa leva di
regolazione dei consumi e di governo della spesa, tuttavia in Valle
d'Aosta si è cercato di dare risposte importanti attraverso le
esenzioni, soprattutto a tutela di determinate categorie sociali di
persone in condizioni cliniche particolari o laddove si è
riscontrato un particolare disagio economico.
Con riferimento alla compartecipazione alla spesa sanitaria, va
richiamato quanto ho già illustrato nella precedente seduta del
Consiglio, e mi riferisco al 15 aprile, dove di fatto la quota
fissa a carico dell'assistito per la spesa farmaceutica dal 2017 al
2018 passava da 2 milioni e 196 nel 2017 a 1 milione e 564 nel 2018
e nel quadro generale da 8 milioni e 337 a 8 milioni e 24. Il caso
specifico della compartecipazione farmaceutica alla spesa
farmaceutica riguarda appunto la quota fissa posta a carico degli
assistiti e disciplinato dall'articolo 13 comma 2 del decreto
legislativo 502/92. L'oggetto della mozione verte su questa
componente e, come ho già detto il 15 aprile, significa un mancato
introito per l'azienda USL pari a 1.564.000 euro, un importo che in
questo momento, in questa fase a metà anno, diventa complicato
reperire in qualsiasi ambito del bilancio regionale.
Ora un'eventuale abolizione della componente della quota fissa
comporterebbe oltre al mancato introito per la USL anche l'effetto
indiretto di aumentare il costo della spesa farmaceutica proprio
per capire se questa appropriatezza che tanto richiediamo non possa
andare a portare ulteriori costi, si parla di 100 mila euro in più;
anche l'abolizione della quota fissa potrebbe incidere sul volume
di ricette che vengono realizzate e i dati relativi al numero delle
ricette contabilizzate è passato dal 2015 che erano 1 milione e 77
mila a 933 mila nel 2018, quindi con una riduzione del 13,36%, con
una spesa farmaceutica lorda che è diminuita da 20 milioni e 297
mila a 17 milioni 680 mila, quindi con una diminuzione di 2 milioni
e 616 mila euro, ovvero del 12,89%.
Forse non è corretto dire che non c'è correlazione; la
correlazione c'è perché tutte le fasce di popolazione che sono in
difficoltà, risultano già esenti. Infine l'abolizione della
compartecipazione dovrebbe trovare pari e opportuna copertura nelle
risorse del bilancio. Abbiamo fatto diversi interventi negli anni
in questo senso per andare a individuare una platea sempre più
ampia di persone bisognose e comunque in difficoltà, parlo della
legge regionale 11 dicembre 2015, n. 19 - non sto a citare le
tariffe, le conosciamo - , della delibera della Giunta regionale
del 30 settembre 2016 che aveva ulteriormente ampliato introducendo
l'Isee minore a 10 mila euro che prevedeva degli interventi a
favore delle famiglie e anche la fascia intermedia con Isee da 10
mila a 25 mila euro prevedeva un'ulteriore riduzione. La legge
regionale in vigore, la numero 21 del 22 dicembre 2017, ha
ulteriormente modificato l'ammontare delle quote fisse, quindi per
redditi Isee minore a 10 mila euro più esenti per patologia
eccetera. Tutto questo era stato confezionato in una logica di
equità andando incontro proprio alle famiglie con reddito minore.
Dicevo in premessa che introdurremo ulteriori esenzioni perché
vengono fuori poi delle patologie particolari: la crioconservazione
del seme in pazienti candidati a chemioterapia, quelli per
carcinoma al testicolo li renderemo esenti, stiamo già
predisponendo il provvedimento, la sorveglianza per donne sane e
portatrici di mutazioni BRCA 1 e 2, a elevato rischio di ammalarsi
di tumore al seno e alle ovaie, si tratta di un'alterazione
genetica che comporta una maggiore predisposizione ad ammalarsi,
anche questa sarà ovviamente esente. Sono ben 70.633 le pratiche di
esenzione che si sono attuate nel 2018 in Valle d'Aosta però io,
rispetto a questo invito che la mozione ci fa, le proporrei di
modificare l'impegno, nel senso che se riuscissimo ad andare in
Commissione a verificare, a fare un approfondimento, ad avere una
serie di dati maggiori per andare verso uno studio, io credo che la
maggioranza possa tranquillamente approvare una mozione di questo
tipo, altrimenti ci dovremmo astenere.
Noi vogliamo, invece, verificare anche ulteriori esenzioni,
magari innalzare l'Isee, c'è un lavoro ancora da fare che è
in
itinere
ma che avrò il piacere di poter portare in Commissione
per dare delle risposte alla collettività e anche dare una risposta
a una mozione che per la maggioranza è sicuramente una mozione
interessante che va nella direzione che ci interessa.
Presidente
- La parola alla collega Minelli. Ricordo che
per modificare il dispositivo, visto che abbiamo chiuso la
discussione generale, ci deve essere l'accordo dell'Aula.
Minelli (RC-AC)
- Sicuramente l'impegno che noi avevamo
proposto era, e lo sapevamo, un impegno di peso, molto importante
che andava nella direzione di quello che è stato fatto altrove,
dove peraltro, ho ricordato, esistono delle risorse reperite
attraverso sistemi che noi non abbiamo messo in atto.
Da parte nostra c'è sicuramente un accoglimento favorevole della
proposta dell'Assessore a discutere in Commissione delle modalità
che si potranno adottare per favorire le categorie di persone che
ho citato in premessa, però chiediamo che allora ci sia anche la
volontà, in questo lavoro che si farà, di vedere in che modo poter
ampliare le quote, le esenzioni, i tipi di esenzioni, lei ci ha già
fatto degli esempi che però riguardano delle patologie specifiche,
quello che chiediamo è di fare una riflessione approfondita sulle
fasce di reddito che potrebbero usufruire di questa cosa, ampliando
l'Isee o comunque il tetto massimo del reddito. Non so se da un
punto di vista tecnico funzioni con un emendamento che deve essere
scritto o che deve essere depositato, però noi accettiamo la
proposta di discutere in Commissione.
Presidente
- Scrivete solo il testo di questo
emendamento. Sospendiamo per qualche minuto.
La seduta è sospesa dalle ore 19:19 alle ore 19:23.
Rini (Presidente)
- Diamo lettura dell'emendamento.
Baccega (UV)
- Avremmo concordato con la collega Minelli
e il collega Bertin questo emendamento, praticamente viene
modificata completamente l'impegnativa che sarebbe la seguente:
"Impegna la Giunta regionale a portare nella Commissione
competente, prima della predisposizione del bilancio 2020-2022, la
tematica per giungere a un ampliamento della platea degli aventi
diritto all'esenzione del pagamento del ticket".
Presidente
- Grazie. Possiamo mettere in votazione la
mozione così emendata. Prima la parola alla collega Russo.
Russo (M5S)
- Rapidamente e velocissimamente per una
dichiarazione di voto ovvia, perché chiaramente siamo soddisfatti
del fatto che l'Assessore si prenda l'impegno di portare un tema
così importante in Quinta commissione. Sollecito il Presidente
della Quinta commissione a mettere abbastanza rapidamente
all'ordine del giorno delle prossime convocazioni della Quinta
commissione il tema dell'esenzione del ticket.
Presidente
- Possiamo mettere in votazione la mozione
emendata. La votazione è aperta. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
