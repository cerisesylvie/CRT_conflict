Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 1885 del 29 marzo 1996 - Resoconto
SEDUTA ANTIMERIDIANA DEL 29 MARZO 1996
OGGETTO N. 1885/X Disegno di legge: "Modificazioni alla legge
regionale 28 agosto 1995, n. 34 (Disposizioni per le provvidenze
economiche per gli allievi che frequentano il corso di formazione
per educatori professionali)".
Articolo 1 1. Dopo l'articolo 1 della legge regionale 28 agosto
1995, n. 34 (Disposizioni per le provvidenze economiche per gli
allievi che frequentano il corso di formazione per educatori
professionali) è inserito il seguente:
"Art. 1 bis
1. La Regione autonoma Valle d'Aosta corrisponde assegni di
frequenza agli studenti lavoratori che partecipano ai corsi per la
qualificazione degli educatori professionali, organizzati
dall'Assessorato della sanità ed assistenza sociale, con sede in
Aosta. L'accesso alla qualificazione è previsto con la riserva di
posti fino ad un massimo del quaranta per cento sul totale dei
posti disponibili dei corsi di formazione.
2. Per gli allievi che accedono ai posti riservati gli importi
vengono così determinati:
a) 200.000 lire mensili per il primo anno di corso, per undici
mensilità;
b) 300.000 lire per il secondo anno di corso, per undici
mensilità;
c) 400.000 lire per il terzo anno di corso, per undici
mensilità."
Articolo 2 1. Per ottenere, per l'anno accademico 1995/1996, gli
assegni di frequenza di cui all'articolo 1, gli allievi presentano
la domanda al Servizio affari generali, assistenza e servizi
sociali dell'Assessorato della sanità ed assistenza sociale, entro
trenta giorni dall'entrata in vigore della presente legge.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Si tratta di inserire nei corsi
predisposti dall'Assessorato alla sanità le persone che espletano
attività lavorativa e che non potevano partecipare ai corsi
stabiliti per 30 ore settimanali. Con questa modifica alla legge si
è data la possibilità a coloro che lavorano di frequentare dei
corsi speciali a partire dal mese di settembre, periodo in cui sono
iniziati, detti corsi, e le persone iscritte sono quelle che hanno
già rapporto di convenzione con la regione in servizi di tipo
sociale.
E' stata data agli iscritti al corso la possibilità di
partecipare per un numero di venti ore, anziché di trenta, come
stabilito per i non lavoratori, per conseguire poi un attestato che
permetta loro di espletare l'attività di educatore. E stata però
ridotta l'indennità prevista per i corsisti lavoratori, rispetto a
quelli non lavoratori.
Presidente Si passa all'esame dell'articolato.
Pongo in votazione l'articolo 1:
Presenti, votanti e favorevoli: 28
Presidente Pongo in votazione l'articolo 2:
Presenti, votanti e favorevoli: 28
Presidente Pongo in votazione il disegno di legge nel suo
complesso:
Presenti, votanti e favorevoli: 28
Il Consiglio approva all'unanimità
