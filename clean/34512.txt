Classificazione
ASSISTENZA SANITARIA E OSPEDALIERA



Oggetto del Consiglio n. 2277 del 7 marzo 2012 - Resoconto
OGGETTO N. 2277/XIII - Interpellanza: "Problematiche connesse
all'apertura del nuovo Laboratorio analisi presso l'Ospedale Parini
di Aosta".
Interpellanza
Venuti a conoscenza dei disagi per gli utenti connessi
all'apertura del nuovo Centro analisi dell'azienda USL valdostana
presso l'ospedale Parini di Aosta;
Sottolineato che tali disagi e disservizi riguardano
essenzialmente i lunghi tempi di attesa per l'effettuazione dei
prelievi, le code per l'espletamento degli esami prescritti, la
difficoltà a trovare parcheggi per le auto nelle aree di sosta
adiacenti all'ospedale;
Considerato che tale situazione, denunciata da molti pazienti
sin dai primi giorni successivi all'apertura del nuovo fabbricato
che ospita il centro analisi, si tramuta spesso nella scelta di
recarsi per le proprie analisi presso il laboratorio del centro USL
di via Guido Rey, che per tale motivo ha visto aumentare il numero
medio degli utenti;
Appreso con preoccupazione della circolazione di ipotesi
circa la chiusura del centro analisi di via Guido Rey e del suo
accorpamento nella nuova struttura prefabbricata presso l'ospedale
Parini;
i sottoscritti Consiglieri regionali
Interpellano
la Giunta regionale per sapere:
1) se è a conoscenza dei disagi e dei disservizi che si
verificano nel nuovo laboratorio analisi presso l'ospedale Parini e
come intenda risolverli;
2) quali siano le intenzioni circa il futuro del centro
analisi di via Guido Rey.
F.to: Carmela Fontana - Donzel - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Venuti a conoscenza dei disagi per gli utenti connessi
all'apertura del nuovo Centro analisi dell'Azienda USL valdostana
presso l'Ospedale Parini di Aosta; sottolineato che tali disagi e
disservizi riguardano essenzialmente i lunghi tempi di attesa per
l'effettuazione dei prelievi, le code per l'espletamento degli
esami prescritti, la difficoltà a trovare parcheggi per le auto
nelle aree di sosta adiacenti all'ospedale; considerato che tale
situazione, denunciata da molti pazienti sin dai primi giorni
successivi all'apertura del nuovo fabbricato che ospita il Centro
analisi, si tramuta spesso nella scelta di recarsi per le proprie
analisi presso il Laboratorio del centro USL di via Guido Rey, che
per tale motivo ha visto aumentare il numero medio degli utenti;
appreso con preoccupazione della circolazione di ipotesi circa la
chiusura del Centro analisi di via Guido Rey e del suo accorpamento
nella nuova struttura prefabbricata presso l'Ospedale Parini,
volevamo sapere dall'Assessore se è a conoscenza dei disagi e dei
disservizi che si verificano nel nuovo Laboratorio analisi presso
l'Ospedale Parini e quali siano le intenzioni circa il futuro del
Centro analisi di via Guido Rey. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Il trasferimento nel nuovo Centro prelievi ha di fatto
migliorato, quindi non siamo d'accordo con quello che afferma la
collega Fontana, non solo la qualità logistica dei locali, ma anche
il percorso specifico del paziente, eliminando numerose delle
criticità che per anni sono state al centro delle varie
segnalazioni. Fra i miglioramenti più rilevanti si evidenziano 86
posti a sedere rispetto ai 15 precedenti, un unico centro di
gestione del paziente senza la necessità di doversi spostare dalla
Piastra (fase di accettazione), al laboratorio (fase di esecuzione
del prelievo), garanzia della privacy, adeguati servizi igienici,
decongestione della piastra e dei relativi ambulatori. Fino ad oggi
nessuna segnalazione su presunti disservizi è giunta all'Ufficio
relazioni del pubblico dell'USL, né alla Direzione rispetto a
presunti disagi. Al contrario, numerosi sono stati i giudizi
positivi espressi dagli utenti, nonostante l'apertura di un nuovo
servizio imponga un continuo monitoraggio per intervenire
repentinamente su eventuali e nuove criticità riscontrate
soprattutto in fase di avvio.
In merito ai lunghi tempi di attesa, i dati estrapolati dal
sistema di gestione elimina-code sono i seguenti: tempo medio di
attesa totale attività 30 minuti, per le urgenze 8 minuti (le
urgenze sono le donne gravide, i bambini, i TAO (cioè i pazienti
scoagulati), pazienti oncologici prenotati), tempo di prelievo 4
minuti e per le urgenze 3 minuti. Riferiti al periodo dall'1 al 27
febbraio i dati riscontrati sono stati i seguenti: tempo medio di
attesa 31 minuti, per le urgenze 11 minuti, tempo prelievo 4 minuti
e 3 minuti per le urgenze. Le difficoltà nel trovare parcheggio non
risultano modificate rispetto alla situazione precedente, quindi lì
non si è cambiato niente.
Rispetto alla fuga di pazienti verso il centro di via Guido Rey,
i dati forniti dal sistema di gestione non paiono avvalorare tale
soggettiva sensazione; nel 2011 sono stati eseguiti nel Laboratorio
57.875 prelievi dal laboratorio, mentre sono stati fatti 5.600
prelievi eseguiti nel centro di via Guido Rey. Ma soprattutto
limitando la valutazione dal periodo 13-28 febbraio 2012, i dati
ricavati sono i seguenti: dal 13 al 28 febbraio 2012 presso la
Struttura di analisi clinica (quindi il nuovo centro) sono stati
fatti 2.526 prelievi, in media 210 prelievi venosi al giorno; al
centro di microbiologia sono stati fatti 776 prelievi, in media 64
prelievi venosi. Rispetto all'analogo periodo 2011, quindi 14
febbraio-1° marzo 2011 i prelievi eseguiti in via Guido Rey erano
811, in media 74 prelievi al giorno, pertanto 10 in meno rispetto
all'anno scorso. Il servizio ha inoltre recepito alcune delle
proposte avanzate da Codacons Valle d'Aosta, pianificando ed
attuando l'estensione oraria di alcune attività.
Circa le intenzioni del futuro centro analisi di via Guido Rey,
l'accorpamento delle due strutture di viale Ginevra e Guido Rey con
le dovute garanzie di funzionalità - non diminuiscono comunque le
postazioni prelievo - è un'ipotesi di un'eventuale riorganizzazione
e di un'ottica di razionalizzazione delle risorse umane,
strutturali e finanziarie al fine di un contenimento delle spese.
Questa ipotesi io l'avevo già annunciata quando si parlava del
nuovo Centro prelievi, quindi è chiaro che prima di chiudere un
centro vediamo se dall'altra parte ci sono le postazioni
necessarie; - per quanto riguarda i posti a sedere e le postazioni
- sono superiori a quelli che c'erano prima. Naturalmente
valuteremo attentamente di mettere tutto in un centro dove è più
funzionale, sia il prelievo per il paziente sia per gli
operatori.
Presidente
- La parola alla Consigliera Carmela
Fontana.
Fontana (PD)
- Grazie Assessore per la risposta che mi ha
dato. Mi dispiace che non condivida quello che le ho detto: non
l'ho fatto per "sentito dire", ma l'altra mattina mi son recate in
via Guido Rey a fare le analisi ed avevo degli utenti vicino a me
che facevano queste critiche. Poi non sto facendo una critica al
Centro laboratorio analisi, io non sono andata a vederlo, fra
l'altro mi hanno detto che è molto bello...non era
questo...dicevano che ci sono troppe code da fare, c'è troppa
gente, non si trova il parcheggio e tanti hanno rinunciato e sono
venuti in via Guido Rey a fare le analisi. Mentre ero lì
riflettevo...in questo Centro analisi probabilmente siamo
all'inizio, magari non si è organizzati bene; non sto dicendo che
non si può migliorare, ma la mia preoccupazione era questa:
accorpando gli altri 70-80 che si fanno in via Guido Rey, aumenta
il numero, se ci sono già problematiche adesso...questa era la mia
preoccupazione. Quindi non era una critica sul fatto che non
funzionava, ma è un'osservazione...se si può migliorare questo
servizio, e l'interpellanza va in quella direzione, non è un
accanimento. Grazie.
