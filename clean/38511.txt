Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini



Oggetto del Consiglio n. 2033 del 20 aprile 2016 - Resoconto
OGGETTO N. 2033/XIV - Interpellanza: "Rimozione di alcuni
componenti del Consiglio di amministrazione della società
Sitrasb".
Viérin M. (Presidente) -
Punto n. 30 dell'ordine del
giorno. La parola al Consigliere Cognetta.
Cognetta (M5S) -
Una nota a margine: avevo chiesto di
distribuire in questo Consiglio regionale ai miei colleghi
Consiglieri copia dei verbali dei quali si fa riferimento
all'interno dell'interpellanza, anche per far capire l'iniziativa
stessa, che è stata scritta in questo modo su suggerimento degli
uffici, in quanto non si potevano mettere direttamente all'interno
dell'interpellanza le parti di verbale come avevo provato a fare,
da parte della Presidenza di questo Consiglio mi è stato impedito
di fare quest'azione. A me dispiace, perché qui si dovrebbe fare
gioco di squadra rispetto alla trasparenza e rispetto alle cose che
in qualche modo dovrebbero chiarire ciò che accade, al di là dei
gossip
giornalistici e di tutte quante le dicerie che ci
sono in giro, invece, grazie a lei, Presidente Marco Viérin, non è
possibile farlo. Vorrei che ricominciasse il tempo perché questo
non ha nulla a che vedere con l'interpellanza, grazie, stavo solo
spiegando.
Ora, io cercherò di spiegare ciò che è successo, devo fare un
riassunto e quindi vi dovete fidare di ciò che dico. Qualora
qualcuno avesse dei dubbi su ciò che sto per dire può fare un "116"
e chiedere i verbali: intendo qualcuno dei Consiglieri visto che io
non posso darli. Mi rimane solo un dubbio, Presidente Marco Viérin:
mi chiedo come faccia a rispondermi il Presidente Rollandin, penso
che risponderà lui, visto che non ha fatto un "116", è una domanda
che io mi pongo tra me e me, poi magari lui ha altri modi...e mi
domando il Governo in generale come fa ad avere un'idea di questo
tipo se non ha visto i verbali, ma queste sono domande che conviene
non porsi...giusto perché dovrei essere solo io ad averli in
teoria, e ringrazio.
Perché faccio quest'interpellanza e perché faccio questi punti?
E poi chiederò al termine la rimozione dei Consiglieri Bich e
Raffaelli, che, se non sbaglio, dovrebbero essere anche in quota
Stella Alpina, giusto per completare il quadro. Cos'è successo alla
Sitrasb? È stata assunta una persona che di fatto non doveva essere
assunta per sostituire
part-time
un altro dipendente,
operazione che in genere, a detta dei verbali, viene fatta con un
cambio 1:1, questa volta invece per sostituire una persona ne hanno
prese due e questo lo hanno fatto all'insaputa di chi è autorizzato
a fare le assunzioni, cioè il Presidente della società stessa. Ora,
voi capite che il Presidente della società, quando ha notato
quest'anomalia, ha indagato: com'è che ho qui una persona in
organico in più rispetto a quella prevista? Soprattutto era stato
avvisato di questo - sempre a detta dei verbali - perché non faceva
i turni di notte, allora si chiede: questa qui viene e non fa il
turno di notte, è strano, la prendiamo per sostituire e non fa poi
il lavoro che deve fare...
(interruzione del Consigliere La Torre, fuori
microfono)
...il collega La Torre dice: "sarà raccomandata", in effetti,
secondo me, è una persona che ha avuto sicuramente una forte
spinta, un'accelerata e non è valdostana se volessimo proprio
essere precisi, che sorpresa... Dicevo, questa persona quindi viene
ritrovata assunta all'interno della società e chiaramente il
Presidente dice: cosa facciamo, qual è il problema, chi l'ha
assunta. Comincia a chiedere ai vari dirigenti: il primo dei quali
dice che non ne sa nulla, il secondo dice che l'ha saputo da un
altro, il terzo non sa chi è stato, pur avendo fatto la
comunicazione all'INPS, non sa chi glielo ha riferito e diventa il
gioco delle tre carte. Fa una domanda verbale, una seconda domanda
verbale, una terza domanda verbale, poi fa una domanda scritta:
nessuna risposta. Fino a che giustamente fa una lettera di richiamo
ad uno dei tre e gli dice: "adesso mi dici, per piacere, chi te lo
ha detto" e per tutta risposta si sente dire: "eh, ma sei stato tu
a dirmelo", "io, ma non è possibile, e quando l'avrei fatto?" e gli
viene fornita una data e lui dice: "ma io in quella data ero via,
in malattia". Allora hanno cercato di fregare il Presidente? Questo
è quello che c'è all'interno dei verbali. A questo punto saltano
dei dirigenti, e direi! E ci manca solo che non saltino! Ma come tu
lavori alle mie spalle e io non ti devo mandare a casa? Ma stiamo
scherzando! Chi li ha assunti questi dirigenti? La passata
gestione. Quella di quelli bravi però dell'altra volta, non questo
qui, questo è ancora più divertente di tutto. Allora voi capite che
nelle società partecipate possiamo anche discutere sui presidenti o
non sui presidenti, ma alla fine non cambia nulla se i dirigenti
fanno come pare a loro. Mi ricorda qualcosa di già sentito alla
Monterosa, da lontano eh!
Dulcis in fundo
c'è un'altra chicca in questi verbali -
che è
a latere
, ma che avevo aggiunto qui dentro per
evidenziare -: quando, dopo tre anni di fila che lo stesso
dirigente si è sempre occupato delle imprese di pulizia e di fare
l'appalto, il nuovo Presidente ha fatto lo stesso appalto, ha
risparmiato la bellezza del 30 percento: da 200 mila si è scesi a
170 mila in un colpo solo, mentre nei tre anni precedenti lo stesso
appalto dato alla stessa ditta è stato di 200 mila euro l'anno.
Stiamo sempre parlando del lavoro dei dirigenti. Forse si è
accorciato il tunnel o forse il Lysoform di colpo è passato da 10
euro a 2,50 euro, vai a sapere.
Al termine di tutto questo chiaramente il Presidente va nel
Consiglio di amministrazione - non vi riporto i dettagli del fatto
che questa persona assunta era incinta, non poteva andare a
lavorare, perché c'è un DPS che dice che non poteva lavorare, non
vi riporto questi dettagli tecnici che sono scritti nei verbali,
quindi li potete leggere - dove comunica che sarebbe il caso di
dare una sistemata ai dirigenti e fa votare questa cosa: tre votano
a favore e due, i Signori Bich e Raffaelli, votano contro. Io, dopo
aver letto tutto questo, aver fatto un minimo di ragionamento
piccolo per quanto mi compete nella mia brevissima esperienza
politica e intellettiva, mi chiedo se è giusto che restino, se
questi due Consiglieri fanno gli interessi della società o se
piuttosto non facciano i propri. Vorrei che fosse chiaro che questo
ragionamento è lontano da ciò che penso io su Vittone, a me di
Vittone sinceramente interessa poco, adesso vorrei diventare
forbito. Questa è una questione tecnica e per "tecnica" intendo
dire ciò che c'è scritto nei verbali. Chiunque li legge capirebbe
che o fai l'interesse della società, o fai i tuoi interessi quando
sei nominato all'interno della società e chi non lo fa, secondo me,
dovrebbe andare a casa, e qui è descritto questo.
Ora, fermo restando che il Governo può scegliere come meglio
crede ciò che vuole, io ritengo, Presidente, che, alla luce di
quello che c'è scritto qui, lei dovrebbe fare sicuramente un
profondo ragionamento su chi in questo momento fa parte di quel
Consiglio di amministrazione che non difende gli interessi della
società al di là delle appartenenze politiche. Il brutto è proprio
questo: che tutto questo discorso è stato montato ad arte, anche da
me sono venuti dei Consiglieri a raccontarmi che lì stava
succedendo di tutto, infatti stava succedendo questo.
Infine un po' di gossip. Possiamo fare un po' di gossip tra di
noi? Chi l'ha fatta assumere? Io ho chiesto: chissà chi è stato, un
uccellino mi ha sussurrato, - quindi prendetelo come un gossip
qualunque -, mi ha detto che fa riferimento ad un Assessore che ha
come centro di riferimento la Grand-Combin e, in particolare, è
della zona medesima. Non lo so, ma questo è stato un uccellino, non
so chi è...
(brusìo in aula)
...sarà un uccellone perché è grosso a cui piacciono un sacco i
Tor
. Dicevo, è chiaro che se poi uno cerca di fare
quest'operazione che ho appena detto e alla fine di cercare di
portarsi a casa anche la presidenza della società, in qualche modo
spalleggiato dai colleghi suoi di Stella Alpina, che mettono in
giro voci "alla come vengono", il cerchio si chiude a questo punto
e diventa un
Risiko
, cioè noi dobbiamo fare queste cose
semplicemente perché ci dobbiamo mettere qualcuno. Non vi sto a
dire...perché la cosa bella di stamattina è che mi avete dato altre
idee su cosa andare a guardare, perché è bellissimo il fatto che
spendevamo 90 mila e adesso 38 mila su certe cose. La vecchia
gestione deve essere stata veramente allegra, il che mi fa dire a
questo punto che sicuramente andrò a cercare tutto quello che manca
ancora rispetto alla vecchia gestione. Aspetto la sua risposta.
Presidente -
Prima di passare la parola al Presidente
della Regione, solo per ricordarle, come avevo già detto a voce,
che il Regolamento prevede quanto abbiamo fatto e mi sono
confrontato anche con l'Ufficio di Presidenza, quindi niente di
personale. La parola al Presidente della Regione.
Rollandin (UV) -
Sono onorato di poterle rispondere,
collega, soprattutto perché penso che sia importante, tenuto conto
che ho sentito dire nel passato Consiglio: "fermate Omar Vittone",
adesso sento giustamente una serie di problematiche, le chiederei
gentilmente di passare al suo collega questo verbale...
(interruzione del Consigliere Cognetta, fuori
microfono)
...allora faremo in modo che il suo collega faccia un "116",
mettetevi d'accordo una volta tanto, così ci togliete
dall'imbarazzo.
Io l'unica cosa che posso dirvi è che per una volta ho capito
che c'erano dei problemi e che i problemi venivano affrontati in un
modo piuttosto urgente, il che ha portato a delle decisioni che
sono state anche criticate, io non entro nel merito. Ho anche
cercato di capire se nel Consiglio di amministrazione ci fossero
dei problemi particolari, ci sono stati dei malintesi che sono
stati chiariti. Posso dirle che su questo c'è stato un chiarimento
e quindi, per quanto mi riguarda - vengo alla risposta -, non sto
ad andare oltre. Secondo quello che emerge, da come ho visto anche
nell'ultimo Consiglio di amministrazione, non ci sono delle ragioni
particolari per cui si debba intervenire nei confronti dei due
Consiglieri che lei ha citato, in quanto credo che si possa
tranquillamente immaginare che il Consiglio di amministrazione
possa funzionare con la logica che lei auspicava prima, cioè in
modo che ci sia tutta l'attenzione ai risparmi, alla gestione
oculata senza oggi andare oltre questo passo, credo sia già
sufficiente.
Presidente -
La parola al Consigliere Cognetta.
Cognetta (M5S) -
Presidente Rollandin, cosa le devo dire?
Lei deve cercare di salvare i suoi equilibri interni, sennò chissà
cosa succede al Governo, quindi chiaramente non può farlo, l'avevo
già preannunciato.
Per quanto riguarda la questione di passare o non passare le
informazioni, com'è stato detto giustamente dal Presidente del
Consiglio, i "116" sono riservati e, di conseguenza, io non li
passo a nessuno e chi vuole può farlo, e questo è un fatto anche
lui acclarato.
Per quanto riguarda infine la gestione della società o delle
società in generale, secondo me, al di là del caso specifico - che
sicuramente fa capire come funziona perché dà un'idea chiara di
com'è il
Risiko
per accaparrarsi i lavori, le assunzioni,
dare le consulenze e così via -, forse una maggiore attenzione alla
qualità intrinseca dei Consiglieri, al di là dell'appartenenza
politica, ci andrebbe. Io non gliele ho messe qui dentro, se lei ha
letto, ci sono anche altre cose che sarebbero da discutere in
maniera approfondita con alcuni Consiglieri che "portano" nei
consigli d'amministrazione, perché è un lavoro delicato, anche il
nostro è un lavoro delicato, io non metto le cose fuori perché so
come funziona, però posso essere qui e dirle quello che le dico in
virtù di fatti acclarati, "ha fatto questo", "non ha fatto quello",
di "sentiti dire" qui ce ne sono fin troppi e si parla troppo poco
dei fatti, perché, purtroppo, i fatti sono difficili da
raggiungere, i "si dice" invece diventano notizia.
Ci sono colleghi che, quando magari lavorano su CVA o su altri
argomenti, sono precisi, fanno i fogli perché sono quelli che
servono, conviene parlare un po' di meno e avere i fogli corretti
per poter fare l'azione giusta verso il vostro Governo, purtroppo è
difficile, perché spesso, per riuscire a mettere le informazioni
adeguate per "farvi male", detto in maniera molto semplice, ci
vuole tempo e fatica, non è facilissimo. D'altro canto, però,
ritengo che se noi vogliamo dare lustro e dignità al lavoro che
facciamo, è quello che dobbiamo fare. Questo vale anche per gli
altri colleghi di opposizione che spesso giocano anche loro da una
parte e dall'altra a seconda delle convenienze.
