Classificazione
EDILIZIA
Edilizia pubblica
ISTRUZIONE PUBBLICA
Università



Oggetto del Consiglio n. 2279 del 15 luglio 2016 - Resoconto
OGGETTO N. 2279/XIV - Reiezione di mozione: "Impegno per la
messa in liquidazione della società NUV S.r.l..".
Rosset (Presidente) -
Punto 42 dell'ordine del giorno.
Per l'illustrazione, ha chiesto la parola il Consigliere Chatrian,
ne ha facoltà.
Chatrian (ALPE) -
Come gruppo abbiamo voluto ripresentare
una mozione su un tema a noi caro, ma caro a questo Consiglio in
questi tre anni e anche nella passata legislatura. Nel 2009 il
Governo regionale, la maggioranza regionale decise di istituire una
società
ad hoc
: la NUV (Nuova Università Valle d'Aosta)
S.r.l., per dare mandato di operare e ristrutturare il contenitore
della Nuova Università e anche, com'è stato detto più volte
all'interno di questo Consiglio, di tutto il contratto che era
stato siglato anche con le Forze armate. Tuttavia, questa società
si è occupata anche di altre opere che facevano riferimento ad un
contratto più ampio.
Voi direte che è il solito giochetto dell'opposizione
ripresentare qualche mozione che fino a pochi mesi fa magari anche
altri colleghi avevano approvato con noi, sostenuto in maniera
forte, no, qui c'è stato un cambiamento forte su questo tema.
L'Assemblea della Nuova Università Valle d'Aosta ha confermato
Bruno Milanesio quale Amministratore unico per il triennio
2016-2018 qualche settimana fa. Voi vi chiederete perché abbiamo
presentato questa mozione e soprattutto cosa chiede. La mozione è
molto chiara, anche a seguito delle dichiarazioni che ci ha fatto
il Presidente Rollandin solo pochi mesi fa: "il Consiglio regionale
impegna la Giunta regionale a procedere alla messa in liquidazione
della società NUV S.r.l.". Non abbiamo voluto mettere dei tempi,
non abbiamo voluto mettere delle liquidazioni entro due, tre o
quattro mesi perché era il principio che a noi interessava. Si è
scelto come Assemblea di nominare ancora per un triennio il Signor
Milanesio gratuitamente (2016-2018) e nell'ultimo dibattito che
abbiamo avuto in quest'aula il Presidente giustamente ci ha
dettagliato lo stato dell'arte ultimo: cosa ha fatto la società nel
2010, nel 2012, 2013, nel 2015; è stato pagato troppo
l'Amministratore unico, troppo poco, quella ormai è storia, è
inutile stare lì a rivangare certe scelte che questo Consiglio non
ha preso in considerazione. Il Presidente ci ha aiutato a redigere
nuovamente questa mozione, perché giustamente ci ha detto: "una
parte di costi non possiamo modificarli, perché se si dovesse
mettere in liquidazione la società, comunque l'Ente Regione, il
dicastero che si occupa dei lavori pubblici dovrebbe comunque
continuare a pagare all'esterno professionisti, consulenti che
hanno dei contratti in essere. Non possiamo quindi venire qui a
dire: "si cambia tutto da domani, c'è un contratto in essere",
quindi quella parte non si può modificare. Cosa si può modificare?
Si può modificare ancora la piccola struttura rimasta, che comunque
costa circa 250 mila euro all'anno per il prossimo triennio, quindi
750 mila euro nei tre anni. L'Amministratore a questo punto è stato
nominato senza retribuzione, senza emolumento.
L'obiettivo finale di questa nostra iniziativa con queste
variabili nuove rispetto al passato quindi è, se possibile a questo
punto, senza andare a gravare i funzionari del collega Baccega o i
dirigenti, cercare di risparmiare un po' di denaro pubblico che si
avvicina agli 800 mila euro. Se ci sono le possibilità, noi
diciamo: "la presentiamo al Consiglio regionale", l'auspicio da
parte del nostro gruppo quindi è che ci sia ampia condivisione su
un tema di questo genere visto e considerato che sta scemando un
po' lo spirito con cui era stata costruita la NUV, a maggior
ragione anche dopo le parole che il Presidente pochi mesi fa ci
aveva messo sul tavolo.
L'obiettivo di oggi è fare un passo in più, non andiamo a
gravare nessun altro, avete preso questa decisione come Assemblea
di nominare l'Amministratore ancora per tre anni gratuitamente,
pertanto cerchiamo di spostare i rapporti con l'Assessorato dei
lavori pubblici, mettiamo in liquidazione subito, potremmo
risparmiare circa 800 mila euro con un piccolo gesto che va nella
direzione di utilizzare queste risorse pubbliche magari per qualche
cosa di urgente. Idee ne avremo, perché fra due settimane
discuteremo la variazione di bilancio.
Dalle ore 18:16 assume la presidenza il Vicepresidente Marco
Viérin
.
Viérin M. (Presidente) -
Ha chiesto la parola il
Consigliere Cognetta, ne ha facoltà.
Cognetta (M5S) -
Anch'io per sostenere la mozione
presentata dai colleghi di ALPE rispetto all'ipotesi che si sta
mettendo in campo, cioè di procedere alla liquidazione della
società NUV. Sinceramente abbiamo più volte criticato questa
società per tutta una serie di questioni e oggi quindi ci sentiamo
di sostenere appieno questa scelta. Ci sarà quindi un voto
favorevole da parte mia rispetto a questa mozione.
Presidente -
Siamo in discussione generale. Ci sono altre
richieste? Ha chiesto la parola il Consigliere Gerandin, ne ha
facoltà.
Gerandin (UVP) -
Anch'io sosterrò questa mozione, in
quanto è la diretta conseguenza di quello che negli anni abbiamo
presentato quando si parlava di bilancio e di razionalizzazione di
risorse, quando si parlava di difficoltà a reperire i
finanziamenti. Non ultimo, presentai un'interpellanza in cui chiesi
espressamente anche le motivazioni per cui, a fronte di quella che
è stata una progettazione totalmente esterna, una direzione dei
lavori esterna da 1,9 milioni e un ingegnere assunto nella società
NUV che svolgeva le funzioni di responsabile unico del
procedimento, si era trovata la necessità di dare un incarico come
supporto al responsabile unico per 153 mila euro, se ricordo bene.
Proprio per questi motivi, proprio perché ormai le scelte dal punto
di vista progettuale sono state fatte, c'è una direzione dei lavori
esterna...io per quei motivi per cui già dissi a suo tempo anche
all'Assessore Baccega, che, a mio parere, per il prosieguo dei
lavori una collaborazione con i Lavori pubblici sarebbe stata più
che sufficiente... Per queste ovvie ragioni in questo momento in
cui ci troviamo di fronte anche a difficoltà di carattere economico
è poco sostenibile il fatto di tenere in piedi una società, che
peraltro pare anche nel programma di maggioranza siano all'interno
di quelle considerazioni di carattere generale. Pertanto, voterò a
favore di questa mozione.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Per chiarezza, anche rispetto
all'argomento della prima mozione proposta dal collega Cognetta
sulla commissione d'inchiesta, il fatto di ricordare gli impegni
del passato, per noi non fa che sottolineare ancora in maniera più
importante gli impegni del futuro: ci siamo dati un nuovo
programma, al punto n. 16 di questo programma - tra l'altro,
condiviso anche dal collega Gerandin - si è parlato di una legge
sulle società partecipate, si parla di progressiva riduzione delle
società oggi esistenti con accorpamenti e chiusure. La maggioranza
quindi lavorerà nel prossimo periodo per fare un ragionamento
complessivo non legato ai momenti che correttamente l'opposizione
vuole portare alla discussione dell'Assemblea, ma fanno parte di un
percorso che non è invece all'interno di un ragionamento che le
forze politiche che oggi devono sviluppare questo programma
faranno.
Noi riteniamo che con l'avvio della legge sulle società
partecipate inizierà un percorso nuovo e, rispetto a queste
società, nel prossimo periodo si cominceranno a fare dei
ragionamenti per far sì che evidentemente una risposta a questo
punto programmatico si possa dare per impostare correttamente un
inizio di lavoro diverso per quella parte di Amministrazione
comunale che negli anni è stata meno utilizzata in relazione anche
alla carenza di investimenti che ci sono stati. L'astensione quindi
non come negazione di un impegno del passato, ma come invito da
parte nostra anche alla maggioranza a lavorare su questo impegno
programmatico.
Dalle ore 18:26 riassume la presidenza il Presidente
Rosset
.
Rosset (Presidente) -
Non ci sono altre richieste di
intervento, dichiaro chiusa la discussione generale. Ha chiesto la
parola il Presidente della Regione, ne ha facoltà.
Rollandin (UV) -
L'argomento ritorna, come ha detto il
collega Chatrian, dopo una serie di mozioni e interrogazioni che
avevano un po' lo stesso contenuto, questa chiede di liquidare.
Noi, nell'ultima risposta che abbiamo dato, avevamo sottolineato
come, rispetto a quello iniziale, c'era stata una riduzione del
programma che viene portato avanti e avevamo detto che avremmo
mantenuto la società, tenendo conto del grado di presenza di
personale ad oggi in questa società, fino alla fine di questi
lavori. Ha già sottolineato anche lei che il costo
dell'Amministratore praticamente non ci sarà più, in quanto il
responsabile Bruno Milanesio ha accettato di mantenere la carica
senza compenso e in più il personale che oggi è presente
nell'organico della società è costituito da quattro persone, che in
qualche modo hanno un costo globale di 193 mila euro, quindi credo
che questi siano funzionali a quell'organizzazione che comunque
sarebbe necessaria.
Quello che lei diceva, di avere una sinergia con
l'Amministrazione, l'abbiamo fatto, tant'è che, quando si ha avuto
bisogno di alcuni professionisti, anziché andare all'esterno, è
stata chiesta all'Assessorato una collaborazione, che c'è stata e
che c'è, quindi siamo ad un'operazione di riduzione progressiva che
va verso una chiusura con il completamento dei lavori di quel
tratto che si sta portando avanti. Come voi sapete, gli impegni
sono parecchi perché sovente ci sono anche delle problematiche
legate ad una realizzazione non facile. Finora le tempistiche sono
state rispettate con un impegno non indifferente della società, che
ha mantenuto salda questa tempistica. Quindi noi riteniamo di
chiudere questa esperienza con la fine di questi lavori, come
abbiamo già detto l'altra volta. Non ci sembra che ci sarebbe un
risparmio se, invece di mantenere la società, dovessimo mettere in
piedi comunque qualcosa che possa funzionare per attivare quei
meccanismi che sono collegati con l'andamento che la società ha
portato avanti fino adesso. D'altronde non è una società che ha
esperti, ha quattro persone, per il resto molti degli esperti
facevano già parte dell'organico dell'Amministrazione a cui veniva
chiesta una collaborazione, per cui noi, sotto questo profilo, come
penso sia logico, ci asterremo, tenendo conto che le finalità sono
raggiunte nel momento in cui sono terminati i lavori.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Ad un certo momento mi ero quasi illuso
che ci fossero le condizioni per approvare questo atto perché i
passi erano stati fatti in questi ultimi mesi, le cifre sono
all'incirca le stesse, quelle che dicevo io poc'anzi, l'ordine di
grandezza è quello e per un momento, come capita nelle migliori
famiglie, mi ero quasi illuso che questa volta si potesse accettare
la proposta che abbiamo fatto. Magari il buon senso ogni tanto, al
di là della maggioranza e dell'opposizione, può dare dei primi
risultati, invece no, ho sentito richiamare il nuovo programma al
punto n. 16 o che cosa, e poi il Presidente ha detto: "abbiamo già
cercato di fare qualcosa e...", però la speranza è l'ultima a
morire.
Più rileggevo la mozione scritta in maniera semplice, mi dicevo
se oggi questa mozione viene approvata dal Consiglio, non è che
abbiamo subito le risorse disponibili...
(interruzione di un Consigliere, fuori microfono)
...stavo facendo un ragionamento generale. Dicevo: fra due
settimane discuteremo la variazione di bilancio, sapendo
perfettamente che in due settimane non si va a chiudere una
struttura del genere - sarei non corretto - però per il mese di
ottobre-novembre avere quelle disponibilità, quei 600-700 mila euro
in più. Penso che qualche Assessore potrebbe essere interessato ad
avere a disposizione in tre anni 600 mila euro. Mi ha fatto
dispiacere sentir citare nuovamente il nuovo programma che avete
redatto a più mani e che comunque oggi non si fa un passo avanti,
ma si rimane sulla stessa posizione. Noi manterremo la nostra
mozione.
Avete capito che l'unico obiettivo della nostra proposta era
quella di fare un passo in più e avere qualche soldino in più
pubblico da poter destinare magari a opere sociali o anche per
eventuali investimenti a livello regionale.
Presidente -
Altri interventi per dichiarazione di voto?
Non ci sono altri interventi, possiamo mettere in votazione la
mozione. Dichiaro aperta la votazione. La votazione è chiusa.
Presidente: 32
Votanti: 7
Favorevoli: 7
Astenuti: 25 (Baccega, Bertschy, Bianchi, Donzel, Fabbri,
Farcoz, Follien, Fontana, Fosson, Grosjean, Guichardaz, Isabellon,
La Torre, Marguerettaz, Marquis, Nogara, Péaquin, Perron, Restano,
Rini, Rollandin, Rosset, Testolin, Laurent Viérin, Marco
Viérin)
La mozione non viene accettata.
