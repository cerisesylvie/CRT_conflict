Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 1282 del 19 aprile 2000 - Resoconto
OGGETTO N. 1282/XI Proposta di regolamento: "Modifiche al
regolamento regionale 30 novembre 1998, n. 7 (Disciplina
dell'imposta regionale sulle formalità di trascrizione, iscrizione
ed annotazione di veicoli al Pubblico registro automobilistico
(IRT)). Abrogazione del regolamento regionale 25 marzo 1999, n.
2".
Articolo 1 (Modifica all'articolo 2)
1. Il comma 2 dell'articolo 2 del regolamento regionale 30
novembre 1998, n. 7 (Disciplina dell'imposta regionale sulle
formalità di trascrizione, iscrizione ed annotazione di veicoli al
pubblico registro automobilistico (IRT)), già modificato
dall'articolo 1 del regolamento regionale 25 marzo 1999, n. 2, è
sostituito dal seguente:
"2. L'IRT è dovuta per ciascun veicolo al momento della
richiesta di ciascuna formalità. È dovuta una sola imposta quando
per lo stesso credito ed in virtù dello stesso atto debbano
eseguirsi più formalità di natura ipotecaria ai sensi delle
disposizioni vigenti in materia.".
Articolo 2 (Modifica all'articolo 4)
1. Il comma 5 dell'articolo 4 del regolam. reg. 7/1998 è
sostituito dal seguente:
"5. La sanzione per l'omesso o il ritardato pagamento dell'IRT
entro i termini previsti dai commi 1 e 2 è determinata ai sensi
dell'articolo 13 del decreto legislativo 18 dicembre 1997, n. 471
(Riforma delle sanzioni tributarie non penali in materia di imposte
dirette, di imposta sul valore aggiunto e di riscossione dei
tributi, a norma dell'articolo 3, comma 133, lettera q), della
legge 23 dicembre 1996, n. 622). Alle sanzioni si applicano le
riduzioni previste dall'articolo 13 del decreto legislativo 18
dicembre 1997, n. 472 (Disposizioni generali in materia di sanzioni
amministrative per le violazioni di norme tributarie, a norma
dell'articolo 3, comma 133, della legge 23 dicembre 1996, n. 622).
Il pagamento della sanzione e degli interessi moratori, calcolati
nelle misure di legge, deve essere eseguito contestualmente alla
regolarizzazione del pagamento dell'IRT.".
Articolo 3 (Sostituzione dell'articolo 5)
1. L'articolo 5 del regolam. reg. 7/1998 è sostituito dal
seguente:
"Articolo 5
(Affidamento del servizio di riscossione dell'IRT)
1. Le attività di liquidazione, riscossione e contabilizzazione
dell'IRT ed i relativi controlli, nonché l'applicazione delle
sanzioni per l'omesso, il ritardato o l'insufficiente versamento,
possono essere effettuate con le seguenti modalità:
a) gestione diretta;
b) gestione nelle forme di cui al comma 5 dell'articolo 52 del
d.lgs. 446/1997;
c) affidamento, a condizioni da stabilire tra le parti, allo
stesso concessionario del pubblico registro automobilistico.
2. La Giunta regionale stabilisce con propria deliberazione le
modalità di svolgimento delle attività di cui al comma 1.".
Articolo 4 (Modifica all'articolo 7)
1. Al comma 2 dell'articolo 7 del regolam. reg. 7/1998 sono
aggiunte, in fine, le seguenti parole: "o il compenso stabilito tra
le parti, ai sensi dell'articolo 56, comma 4, del d.lgs. 446/1997,
come modificato dall'articolo 1, comma 1, lettera t), del decreto
legislativo 30 dicembre 1999, n. 506 (Disposizioni integrative e
correttive dei decreti legislativi 15 dicembre 1997, n. 446, e 18
dicembre 1997, n. 472, recanti, rispettivamente, disposizioni in
materia di imposta regionale sulle attività produttive e di tributi
locali, nonché di sanzioni amministrative tributarie).".
Articolo 5 (Modifica all'articolo 12)
1. Dopo il comma 5 dell'articolo 12 del regolam. reg. 7/1998 è
aggiunto il seguente:
"5bis. Per quanto non espressamente previsto dal presente
regolamento si applicano le norme vigenti in materia.".
Articolo 6 (Abrogazione)
1. Il regolam. reg. 2/1999 è abrogato.
PresidenteLa parola al Consigliere Praduroux.
Praduroux (UV)
In conseguenza della modifica da parte
dello Stato dell'articolo 56 del decreto legislativo n. 446/97 che
è stato rivisto da un successivo decreto legislativo n. 506 del 30
dicembre 1999, la Regione Valle d'Aosta ritiene di adeguare il
proprio regolamento regionale, poiché si tratta di una funzione
provinciale, a causa di alcune modifiche sostanziali proposte dallo
Stato.
Un primo provvedimento riguarda il provvedimento sopracitato (n.
506/99) che corregge una lacuna dello stesso articolo 56
relativamente al fatto che una sola imposta è dovuta in caso di
ipoteche sull'autoveicolo. In relazione al fatto che il decreto
legislativo n. 506/99 inserisce tale specificazione all'articolo 1,
occorre quindi abrogare il regolamento regionale n. 2/99, articolo
6. Un ulteriore provvedimento di modifica riguarda le sanzioni per
l'omesso o ritardato pagamento stabilite dall'articolo 13 del
decreto n. 471 del 18 dicembre 1997, articolo 2.
La norma riguardante le sanzioni in materia di imposte dirette e
di IVA stabilisce una sanzione per il mancato o ritardato pagamento
pari al 30 percento che è più favorevole rispetto a quella
attualmente stabilita del 100 percento. Le province potevano
decidere di applicare fra il 100 percento e il 400 percento. La
sanzione viene applicata dalla data in vigore del decreto
legislativo n. 506/99, articolo 2.
Infine, il decreto n. 506/99 risolve le problematiche relative
all'individuazione del concessionario della riscossione e
stabilisce che le attività di riscossione dell'imposta, se non
gestite direttamente (comma a) o affidate, nel rispetto delle norme
vigenti in materia di affidamento di servizi pubblici, a soggetti
abilitati alla riscossione dei tributi (comma b), vengono affidate
in convenzione (articoli 3 e 4) a condizioni da stabilire fra le
parti, allo stesso soggetto gestore del PRA (comma c).
Le recentissime proposte a livello nazionale di abolizione del
PRA non cambiano l'attuale esigenza di proporre la modifica del
regolamento come sopra proposto in quanto, eventualmente, verrebbe
poi meno l'ultima delle tre opzioni per lo svolgimento del servizio
di riscossione.
Presidente
Dichiaro aperta la discussione generale. Se
nessuno chiede la parola, dichiaro chiusa la discussione generale.
Si passa all'esame dell'articolato.
Pongo in votazione l'articolo 1:
Consiglieri presenti: 27
Votanti e favorevoli: 25
Astenuti: 2 (Lanièce, Tibaldi)
Il Consiglio approva.
Pongo in votazione l'articolo 2:
Consiglieri presenti: 27
Votanti e favorevoli: 25
Astenuti: 2 (Lanièce, Tibaldi)
Il Consiglio approva.
Pongo in votazione l'articolo 3:
Consiglieri presenti: 27
Votanti e favorevoli: 25
Astenuti: 2 (Lanièce, Tibaldi)
Il Consiglio approva.
Pongo in votazione l'articolo 4:
Consiglieri presenti: 27
Votanti e favorevoli: 25
Astenuti: 2 (Lanièce, Tibaldi)
Il Consiglio approva.
Pongo in votazione l'articolo 5:
Consiglieri presenti: 27
Votanti e favorevoli: 25
Astenuti: 2 (Lanièce, Tibaldi)
Il Consiglio approva.
Pongo in votazione l'articolo 6:
Consiglieri presenti: 27
Votanti e favorevoli: 25
Astenuti: 2 (Lanièce, Tibaldi)
Il Consiglio approva.
Pongo in votazione la proposta di regolamento nel suo
complesso:
Consiglieri presenti: 27
Votanti e favorevoli: 25
Astenuti: 2 (Lanièce, Tibaldi)
Il Consiglio approva.
