Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3999 del 3 ottobre 2024 - Resoconto
OGGETTO N. 3999/XVI - Interrogazione: "Motivazioni del
mancato intervento di sostituzione dell'impianto di raffrescamento
del presidio di psichiatria di Via
Saint-Martin-de-Corléans".
Bertin (Presidente) -
Punto n. 25. All'interrogazione
risponde l'assessore Marzi, a cui passo la parola.
Marzi (SA) - "
Quali siano le motivazioni del mancato
intervento dichiarato dall'USL riportato dall'Assessore in
occasione della discussione in Aula in data 3 aprile 2024":
confermiamo, come riferito in Aula lo scorso 3 aprile, in risposta
all'interrogazione che i lavori di sostituzione del gruppo
frigorifero a servizio del reparto di psichiatria sono stati
eseguiti nei mesi di aprile e maggio e che lo stesso è stato
attivato nel mese di giugno.
Confermiamo, inoltre, come avevamo già riferito nell'occasione,
che risulta essere necessario un ulteriore intervento di
sostituzione dell'unità di trattamento dell'aria al quale stiamo
procedendo. L'Azienda USL riferisce che tale lavoro sarà svolto
durante l'inverno 2024-2025, confermando quanto avevamo già
comunicato ad aprile scorso.
Quando il secondo intervento sarà realizzato, gli effetti
benefici sugli ambienti serviti dall'impianto di raffrescamento
saranno ottimali.
Presidente -
Replica il consigliere Manfrin.
Manfrin (LEGA VDA) -
Assessore Marzi, io comprendo la
difficile opera di tenere a galla la baracca che si è scelto o che
ha conquistato, non lo so, o che le hanno appioppato. Io non ho
idea sinceramente, arrivati ad un certo punto, di quale sia la
verità politica, però, vede, se lei pensa che leggere delle
risposte, che sono completamente slegate dalla realtà, sia
sufficiente per ingannare chi parla direttamente tanto con il
personale quanto con le persone, con gli utenti che frequentano
quella struttura, io lo dico subito, probabilmente io non voglio
addossare tutta la colpa a lei, Assessore, magari lei giustamente
non può andare lì di persona, quindi si fida di quello che le
scrivono, ci può stare, io non ho idea di quale sia la verità, di
una cosa però sono certo: che, esattamente come mi hanno scritto e
mi ha riportato più di una persona, le persone all'interno della
struttura hanno passato l'estate nell'inferno, con il caldo,
pazienti e personale sanitario.
Ora, lei immagini - non glielo auguro, ovviamente, e non lo
auguro a nessuno, non soltanto di essere un lavoratore in una
struttura che chiaramente lavora con pazienti psichiatrici,
costretto a lavorare con le temperature di quest'estate - di essere
un utente psichiatrico, che ha già una fragilità in sé e che a
questa fragilità deve aggiungere il fatto che deve stare in una
struttura in cui non può neanche aprire le finestre per far entrare
un po'd' aria; non c'è l'impianto di raffrescamento e non può
neanche aprire le finestre.
Si ricorderà che, nell'interrogazione che io le avevo formulato,
Assessore, le dicevo: fate un impianto di raffrescamento oppure
mettete delle sbarre fuori dalle finestre in maniera che queste
possano essere aperte.
Non lo avete fatto. È inutile che lei mi racconti che la USL le
dice che è stato terminato l'impianto, non c'è nessun impianto.
D'altra parte, se così fosse, non ci sarebbe bisogno di dire -
come giustamente lei mi ha detto - che l'unità di trattamento
dell'aria che completerà gli interventi dovrà essere invece
sostituita nell'inverno 2024-2025. Non è così, ma poi un po' di
umanità: ma è sufficiente prendere un condizionatore portatile da
mettere alle persone che sono in quella struttura, tanto ai
lavoratori quanto agli utenti.
Glielo abbiamo detto con grande anticipo, Assessore, glielo
abbiamo detto con grande anticipo. E i risultati sono questi.
Se lei, Assessore, non è in grado né di far mettere delle
griglie alle finestre per poterle aprire, nè di comprare un
"cacchio" di condizionatore da mettere nelle stanze degli utenti e
negli uffici del personale sanitario, io mi chiedo, davvero, se non
siamo neanche capaci di fare questo, come si possano raggiungere
altri obiettivi con la nostra sanità.
Mi sembra un obiettivo minimo, Assessore, non stiamo parlando
del taglio, abbattimento delle liste d'attesa, della costruzione
dell'Ospedale nuovo e altre cose, un "cacchio" di condizionatore,
una "cacchio" di griglia fuori dalla finestra. Neanche questo.
Assessore, faccia le sue riflessioni, senta l'USL e dica che le
risposte che le forniscono sono cavolate che noi smontiamo in un
secondo.
