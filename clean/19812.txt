Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 2993 del 5 febbraio 2003 - Resoconto
OGGETTO N. 2993/XI Prospettive occupazionali dell'industria nel
2003. (Interrogazione)
Interrogazione Preso atto della dichiarazione, riportata sui
mezzi di informazione valdostani, del Segretario regionale
FIOM-CGIL secondo cui l'anno 2003 sarà l'anno nero dell'industria
in Valle;
Sottolineate altresì le preoccupazioni di tale sindacato che si
basano sul fatto che, oltre alla crisi dell'indotto Olivetti e
dell'indotto auto, vi è anche una carenza di manodopera
specializzata con conseguente difficoltà di ricollocazione della
stessa;
il sottoscritto Consigliere regionale
Interroga
l'Assessore competente per sapere:
1) se condivide le affermazioni rese dal Segretario del
sindacato FIOM-CGIL;
2) quali sono le azioni già intraprese o da intraprendere al
fine di ricercare soluzioni che possano almeno attenuare la crisi
che, come sottolinea il sindacato, si sta prospettando nel settore
industriale.
F.to: Lanièce
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda le questioni
poste, in modo irrituale chiederei un chiarimento al Consigliere
Lanièce, perché nella premessa dell'interrogazione dice
testualmente che
"vi è anche una carenza di manodopera
specializzata con conseguente difficoltà di ricollocazione della
stessa"
; ora, delle due l'una: o la mano d'opera manca, o la
mano d'opera la si deve ricollocare!
Al di là di questo, la carenza di mano d'opera qualificata, in
particolare di tecnici e di quadri nel settore industriale
caratterizza da tempo la domanda di lavoro in questo settore.
Questa carenza persiste anche in presenza di una fase congiunturale
negativa, poiché riguarda profili professionali strategici per le
imprese, mentre le attuali tensioni di mercato interessano
tendenzialmente posizioni lavorative a contenuto professionale più
basso.
Per quanto riguarda le dichiarazioni rilasciate dal sindacato
sulla crisi industriale, credo che nessuno, al momento, sia in
grado di disconoscere una situazione di crisi del settore che non
riguarda la Valle, ma che interessa l'industria complessivamente a
livello mondiale. Credo altresì che i segnali di inversione, specie
là dove i timori sono legati anche alle ipotesi di un conflitto,
siano per ora non facilmente individuabili. Devo dire, da questo
punto di vista, che nella nostra realtà industriale ci sono anche
dei segnali di controtendenza, nel senso che nell'ultima riunione
della Commissione regionale per l'impiego che si è tenuta questa
settimana, la Cogne Acciai Speciali ha chiesto la possibilità di
effettuare contratti di formazione lavoro per 45 persone, che sono
una dimensione significativa per la nostra realtà.
Rispetto alle preoccupazioni sull'andamento del settore
industriale non si esprime solo il sindacato, ma ci sono anche
forti preoccupazioni da parte della Confindustria, sia in sede
locale che in sede nazionale e, nello stesso sito della
Confindustria, si legge che il 2003 sarà probabilmente un anno di
convalescenza più che un anno di ripresa. La ripresa potrà
consolidarsi nella seconda metà del 2003 e nel 2004. Le incertezze
e i rischi sono notevoli, hanno a che fare, fra l'altro, con
situazioni di crisi in alcuni Paesi, Argentina, Brasile e Turchia
e, con la possibilità di nuovi attentati terroristici, con gli
sviluppi della questione irachena, una delle incognite dello
scenario - dice sempre Confindustria - è rappresentata dal prezzo
del petrolio.
Credo, in ogni caso, che vada fatta una riflessione sullo stato
del settore e soprattutto è significativo che in periodi di crisi
si riconosca l'importanza del settore industriale e il significato
che la presenza di questo settore ha nella Valle. Da anni
sosteniamo l'imprescindibilità di una presenza importante e
significativa di ogni settore economico e quindi anche
dell'industria, se si vuole che il contesto territoriale sia in
grado di svilupparsi e di superare momenti di difficoltà. È questo
un modello di sviluppo in cui concorrono i diversi settori
economici ed è un modello in cui è possibile realizzare importanti
sinergie fra settori economici diversi. Per dare qualche dato: dal
1993 al 2003 l'occupazione nelle medie e grandi imprese industriali
è aumentata in Valle del 70 percento; siamo passati da 2300 a 3900
addetti, senza considerare i rapporti di lavori interinali.
Per quanto riguarda poi il peso dell'industria nel panorama
regionale, si può dire che, per quanto riguarda la partecipazione
al PIL, secondo dati forniti dall'Istituto Tagliacane e dalla
Unioncamere, l'industria valdostana contribuisce per circa il 25
percento alla formazione del reddito procapite e altrettanta
percentuale è quella degli occupati nel settore industriale. Se
andiamo a vedere qual è il valore assoluto con cui in Valle d'Aosta
il settore industriale contribuisce alla formazione del reddito
procapite, notiamo che tale importo è superiore al valore medio
nazionale. Il valore medio nazionale è di 4.755 € procapite, in
Valle d'Aosta siamo a 5.333 €.
Per quanto riguarda i dati relativi all'andamento del mercato
del lavoro in Valle, quei dati che sono stati elaborati
dall'Agenzia del lavoro, che rappresenta un osservatorio da questo
punto di vista, possiamo dire che - anche se questi dati sono
riferiti al 2002 - il mercato del lavoro in Valle appare toccato
solo parzialmente dalla fase recessiva che ha interessato
l'economia internazionale. Come riconosce anche "Standard &
Poors" - fra l'altro sulla stampa è uscita una interpretazione un
po' modificativa del contenuto della valutazione della "Standard
& Poors" stessa - il PIL regionale è stato, negli anni,
superiore alla media nazionale; questo ha delle conseguenze dal
punto di vista dell'occupazione, della produzione e del
reddito.
Per quanto riguarda l'indagine trimestrale sulle forze di lavoro
ISTAT per lo scorso anno, si nota una sostanziale stazionarietà del
numero degli occupati nella nostra regione. Va però sottolineato
che fra il 1999 e il 2002 gli occupati in Valle sono cresciuti di
3.000 unità, passando da 52.000 nel 1999 a 55.000 nel 2002. Per
correttezza di analisi, potrebbe darsi che i dati dello scorso anno
possano ancora aver beneficiato degli effetti positivi della fase
espansiva del 1999-2002, e anche i dati provvisori relativi alle
assunzioni confermerebbero questa valutazione, perché si osserva
una domanda di lavoro ancora in crescita, ma a tassi decrescenti
rispetto al periodo precedente. Sappiamo che le statistiche
arrivano un momento dopo lo sviluppo e l'evoluzione dei fatti,
comunque i dati che vengono avanti sono dati sufficientemente
oggettivi e non delineano una situazione di tracollo economico.
Parte delle tensioni occupazionali sono state fronteggiate con un
maggior ricorso alla cassa integrazione guadagni e con un minor
utilizzo della forza lavoro extraregionale.
A livello settoriale sembrerebbe emergere che a tirare la
domanda sia il terziario, mentre il settore industriale vive
complessivamente una fase di incertezze, sebbene il settore edile
abbia avuto una forte ripresa in conseguenza dei lavori
post-alluvione.
Sulla base delle rilevazioni ISTAT, l'occupazione del settore
industriale, quindi manifatturiero e costruzioni, risulterebbe
complessivamente in leggera crescita nell'ultimo anno, ma è un dato
che va letto con cautela in relazione agli effetti della
stagionalità e dell'incidenza del lavoro a termine, in particolare
del lavoro interinale. Le "performances" della domanda di lavoro
hanno determinato un contenimento del tasso di disoccupazione su
valori modesti, collocabili sempre secondo l'ISTAT intorno al 4
percento; valore che, peraltro, risulterebbe in lieve contrazione
rispetto all'anno precedente, quindi abbiamo ancora un "trend"
positivo da questo punto di vista. Le fonti amministrative
segnalano una riduzione dello stock di disoccupati e parallelamente
una crescita del flusso di persone in cerca di occupazione.
In estrema sintesi, quindi, i dati statistici al momento
disponibili relativi allo scorso anno mettono in luce un quadro non
ancora critico per la nostra regione. Questa fotografia va però
letta con particolare attenzione, infatti da questo insieme di
informazioni mancano i dati relativi alla cassa integrazione, che
come è noto nei mesi recenti è stata utilizzata in diverse
occasioni. Inoltre, come dicevo prima, le fonti statistiche
scontano un certo ritardo rispetto alla attualità dei fatti.
Una certa attenzione nella lettura di questi dati è opportuna in
considerazione della situazione specifica di alcune particolari
realtà produttive, in particolare del settore manifatturiero.
Infatti, alcune aziende regionali che, per ruolo e dimensioni,
rivestono una significativa importanza nell'ambito dell'economia
regionale, stanno vivendo momenti di incertezza e a seconda dello
sviluppo che queste situazioni avranno, potranno portare a
significativi cambiamenti nel quadro di riferimento. D'altro canto,
il primo trimestre del 2003 sarà cruciale per avere indicazioni più
precise circa il miglioramento congiunturale internazionale e i
conseguenti benefici che questo potrà portare anche sul piano
locale, ma anche per avere indicazioni più chiare circa
l'evoluzione della crisi FIAT, ulteriore elemento di incertezza, il
cui ruolo non risulta certamente irrilevante per il sistema
locale.
In conclusione, si può dire che attualmente il settore
industriale risenta di una crisi esogena di natura mondiale e non
di una carenza strutturale presente nell'impresa valdostana; in
questi anni sono state poste le condizioni per un ulteriore
sviluppo dell'economia regionale, del settore industriale in modo
particolare, e la situazione di molte imprese del settore dipende -
lo ribadisco - da una risposta del mercato che ci auguriamo non
abbia a dover tardare ulteriormente.
In merito alla seconda questione, a fronte di una crisi che ha
dimensioni non regionali, ci sono interventi che devono essere
presi a livelli diversi. Ci sono politiche macroeconomiche che
vanno assunte a livello europeo e nazionale; possiamo dire che, per
quanto riguarda gli strumenti che esistono a livello regionale,
questi sono degli strumenti funzionali e rispondono alle esigenze
dell'industria locale. Sono diverse le opportunità che vengono
offerte alle imprese, a partire dagli aiuti agli investimenti, alla
ricerca, all'acquisizione di nuove tecnologie e di nuovi prodotti.
Siamo in attesa della notifica finalmente da parte dell'Unione
europea di un disegno di legge in sostegno del settore, ma credo
che la Regione abbia oggi la strumentazione per affrontare questa
situazione di crisi.
Per quanto riguarda poi questioni specifiche, attraverso lo
sportello per l'internazionalizzazione la Valle d'Aosta partecipa a
un progetto, insieme al Piemonte, che è chiamato "Dall'idea
all'auto", relativamente al rilancio del distretto automobilistico
piemontese e valdostano, e questo progetto intende valorizzare e
assistere le aziende interessate a cercare nuovi mercati del
settore, garantendo ai clienti una fornitura completa, sia dal
punto di vista della componentistica, sia da quello della
competitività e dei servizi. Ci stiamo quindi movendo anche per far
fronte ai problemi creati dalla crisi del settore auto.
La situazione del settore industriale, sempre riguardo alle
crisi Olivetti e FIAT, è oggetto di attenzione da parte del "Patto
per lo sviluppo", che ha attivato, al suo interno, un tavolo di
confronto finalizzato a monitorare la situazione e individuare
soluzioni che consentano di affrontare in positivo la situazione
attuale. Sono state messe in campo anche nella legge finanziaria
delle misure che consentano il prolungamento nel tempo
dell'utilizzo di ammortizzatori sociali, come la cassa
integrazione, che aiutano la stabilizzazione dei livelli
occupazionali in una situazione di crisi come quella odierna. In
ogni caso, all'interno del "Patto per lo sviluppo" sono presenti
gli imprenditori, le organizzazioni sindacali, la Regione e altro.
Stiamo monitorando attentamente la situazione e vedendo quali
possano essere gli interventi per affrontare questa situazione, che
riteniamo essere congiunturale.
Président
La parole au Conseiller Lanièce.
Lanièce (SA)
Prendo atto della risposta.
Innanzitutto, sulle affermazioni dell'Assessore in merito alla
premessa dell'interrogazione, posso solo dire che ho ripreso quanto
riportato sui giornali, virgolettato, dal segretario Albertinelli,
quindi eventualmente faccia riferimento al segretario per il
significato della sua dichiarazione.
Inizialmente l'Assessore ha condiviso in parte le affermazioni
rese dal segretario della FIOM-CGIL; poi, nella continuazione del
suo intervento, ha enunciato dei dati che, alla fine, confermano
che c'è una crisi piccola in Valle d'Aosta, derivante da una crisi
mondiale - possiamo dire anche italiana, dovuta alla crisi della
FIAT - e quindi ha snocciolato dei dati positivi. A parte il fatto
che l'Assessore ha affermato correttamente che questi dati si
riferiscono al 2002, mentre sappiamo che la situazione di crisi fa
riferimento ai dati del 2003, quindi ai primi mesi, in cui abbiamo
notato diverse situazioni di difficoltà: Zincocelere, Elelys,
Olivetti, e via dicendo. Ritengo comunque che occorra fare molta
attenzione al settore industriale, perché si rischia di far
dipendere qualsiasi crisi da cause estranee alla nostra Regione.
Occorre prendere spunto da questa considerazione dei sindacati, che
non sono un partito avverso alla corrente politica dell'Assessore,
quindi non possono giocare contro ma, anzi, sono dalla stessa
parte; per cui, il fatto che abbiamo sollevato questo problema,
vuol dire che sono in possesso di dati che possono creare degli
allarmismi.
Ho letto su una ANSA recentemente che è stato fatto un elenco
delle mappe industriali a rischio in Italia. In questa mappa si
dice che ci sono 4 stabilimenti a rischio in Valle d'Aosta: anche
questa è una cosa sempre collegata al settore industriale, e magari
in un futuro chiederemo quali sono questi stabilimenti a rischio.
Occorre pertanto porre in essere varie azioni per dare risposte
positive al settore industriale, il quale, in questi anni, ha
sempre avuto una situazione altalenante, dovuta al fatto che in
Valle d'Aosta lo stesso è stato imperniato sull'Olivetti - e lo è
ancora adesso - e in parte sull'indotto auto, il quale, a sua
volta, ha avuto recentemente questo colpo molto forte dovuto alla
crisi della FIAT. Occorre porre in essere azioni importanti, anche
dal punto di vista della formazione, perché il fatto richiamato
nella premessa e sottolineato dal segretario Albertinelli, è
proprio quello della carenza di manodopera specializzata. Non so se
ricordate, ma due anni fa un'industria che si era collocata in
bassa Valle aveva fatto una dichiarazione al "TG3", dicendo che non
riusciva a reperire dei lavoratori valdostani dotati della
necessaria specializzazione. Almeno in questa direzione, dove
possiamo sicuramente intervenire al di là delle crisi congiunturali
che dipendono da fattori esterni, bisogna quindi favorire una forte
formazione specializzata, per garantire a tutte le industrie che
vengono in Valle di trovare la manodopera loro necessaria.
Con questa indicazione mi auguro che le dichiarazioni del
segretario Albertinelli non siano veritiere, in modo che il settore
industriale possa ancora navigare - o, piuttosto, galleggiare -
come ha fatto in questi anni.
