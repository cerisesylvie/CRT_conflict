Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3283 del 26 novembre 1987 - Resoconto
OGGETTO N. 3283/VIII - RINVIO OGGETTI (PP.LL. N. 441 E N.
448).
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Questa proposta di legge è stata
presentata in data 17 agosto 1987 e testimonia, come da titolo
"Norme urgenti sulla caccia", il bisogno di intervenire in maniera
sollecita su questo tema.
La legge è arrivata in Commissione, il presidente della
Commissione competente ha richiesto all'Assessorato un parere, cioè
se questa legge poteva rientrare nell'elaborazione legislativa
sulla caccia - alcuni progetti giacciono in Commissione da qualche
tempo e si è preannunciato un nuovo testo da parte della Giunta
regionale - oppure se poteva avere un suo iter differenziato,
proprio perché interveniva solo su un tema dei tanti che sono
all'ordine del giorno sulla caccia, cioè quello sulla composizione
del Comitato caccia.
Da allora la Commissione non ha più affrontato questo problema,
non ci sono state più convocazioni o dibattiti su questo tema,
quindi mi sono deciso a discutere questa legge in Consiglio per
sottolineare che sulla caccia esiste oggi un atteggiamento di
indecisione, di incapacità al confronto, al dialogo, al dibattito,
anche allo scontro, che non serve a nessuno: né ai cacciatori, né
agli ambientalisti, né soprattutto agli interessi della
Regione.
Voglio in questa illustrazione fare un breve "excursus" sul tema
della legislazione della caccia, proprio per sottolineare come,
comunque vada avanti il dibattito sulla legge globale che deve
regolare la caccia, una norma urgente sul problema della
composizione del Comitato caccia si impone.
Anche in questa aula spesso si è affrontato il problema, però
c'è sempre stata la tendenza da parte di tutti - Nuova Sinistra non
fa eccezione - a voler vedere la caccia come un problema che è
sostanzialmente di appartenenza o dei cacciatori o degli
ambientalisti. Se si rimane in questa ottica di scontro fra
cacciatori ed ambientalisti, il problema non si risolverà mai.
Forse sarebbe opportuno rendersi conto che la caccia è una delle
tante competenze della Regione Valle d'Aosta, previste dallo
Statuto in termini di specificità per la nostra Regione, e,
pertanto, dovremmo avere l'orgoglio e sentirci responsabili di
arrivare in fretta ad una legislazione che è carente, da questo
punto di vista, da molti anni.
È interessante quanto recita il 2° comma dell'art. 1 della legge
regionale n. 28 del 23.5.73, recante "Provvedimenti per la
protezione della selvaggina e per l'esercizio della caccia nella
Regione Autonoma Valle d'Aosta", legge che attualmente regola
questo tipo di attività: "Fino a quando la Regione non avrà
disciplinato la materia della caccia". È una legge che demanda, non
si sa bene a quando, né come, la disciplina della caccia; in questa
norma quindi vi è la testimonianza che si è voluto abdicare ad un
diritto della nostra Regione e ad un dovere nostro come
responsabili politici, che è quello di emanare dei provvedimenti
che regolino questo tipo di attività.
Vorrei ricordare come questa competenza alla Valle d'Aosta
derivi direttamente dall'art. 2 dello Statuto, cioè appartenga a
quelle competenze su cui la nostra Regione ha potestà legislativa
primaria. In questo senso mi scuserete una piccola "punta"
polemica: non si capisce molto l'atteggiamento di chi, per esempio
nel caso della marmotta, sbandiera il vessillo dell'autonomia
riguardo ad alcune competenze statali, quando poi ha rinunciato per
anni, per decenni, a questi tipo di competenze. Penso che sia una
competenza da recuperare, di cui sia da recuperare la coscienza, e
sottrarla al dibattito che avviene soltanto fra ambientalisti e
cacciatori.
La situazione in giro per l'Italia è molto differenziata, ma
poiché nel disegno di legge che dobbiamo discutere si parla
sostanzialmente di Comitato caccia, mi voglio riferire alla
legislazione attualmente vigente nella Provincia autonoma di
Bolzano, che prevede anch'essa un comitato caccia. Intanto - questo
lo dico soltanto per testimoniare quanto minimo sia questo
provvedimento di cui discutiamo oggi - questo comitato caccia non è
inserito in una legislazione ristretta come quella nostra, ma in un
progetto organico, che, con lo stesso titolo, parte da un'analisi
estremamente precisa di quelle che sono le caratteristiche
dell'esercizio della caccia e, soprattutto, si pone principalmente
un obiettivo, cioè quello di avere dei dati scientificamente
corretti. La prima cosa che ha fatto in questa normativa il
Consiglio provinciale della Provincia autonoma di Bolzano è
predisporre un osservatorio scientifico. Credo che questo sia un
dato estremamente importante perchè troppo spesso si va un po' per
slogan su questo tema, mentre la disciplina della caccia, e
soprattutto la difesa della selvaggina, abbisogna di un patrimonio
scientifico estremamente importante; per questo la legge organica
sulla caccia è importante ed è urgente, proprio perchè consente di
uscire da quelle diatribe politiche sulla caccia che non sono
assolutamente utili al raggiungimento degli obiettivi.
Il problema grosso è stabilire che ha competenza in questo
settore; al riguardo si possono fare tutta una serie di
discussioni, però abbiamo l'impressione che se non si prende questo
cammino di affrontare e di dare un supporto scientifico alle
decisioni politiche, una legge sulla caccia non uscirà mai da
questo Consilio e in questo avremmo abdicato completamente alle
nostre prerogative statutarie.
L'altra metodologia, che è fondamentale per avere una legge
sulla caccia, è quella di affrontare i tre o quattro nodi centrali
che sono: le specie cacciabili, la potestà di stabilire il
calendario venatorio, le competenze assessorili, le competenze
della Giunta e quelle dei cacciatori, la gestione e il controllo a
livello della gestione della caccia. Se questi punti non si
affrontano uno alla volta, con provvedimenti parziali ma che
indirizzino la discussione per arrivare ad una legge organica sulla
caccia, a mio parere non si arriverà di nuovo a nessun risultato. E
lo testimoniano gli appelli fatti più volte in questo Consiglio da
qualche Consigliere cacciatore, anche dei gruppi di minoranza, i
quali si riappellano sempre con mozioni o interpellanze al fatto
che occorre un intervento unitario. Certamente, ma questo
intervento unitario si rende possibile soltanto se i nodi sono
stati chiariti e si è trovato un accordo di tipo politico.
Il primo punto su cui si deve chiarire bene quali sono i termini
politici della questione, non i termini sentimentali o emotivi
dell'essere più o meno favorevoli alla caccia, è la composizione
dell'organo di gestione. In questa proposta di legge si è voluto
affrontare questo primo tema: qual'è la situazione odierna? La
situazione odierna è che la caccia e la tutela della selvaggina
sono affidate ai cacciatori, con una garanzia di ben nove esponenti
su diciassette, cioè la maggioranza assoluta più uno. Infatti,
nell'art. 3 della nostra legge del '73 si dice che i componenti del
Comitato regionale per la caccia sono: un rappresentante
dell'Assessorato regionale agricoltura e foreste, che - pur
svolgendo le funzioni di rappresentante dell'Assessorato in
questione - da sempre è un cacciatore; otto rappresentanti dei
cacciatori e un rappresentante dei riservisti. Ho detto nove membri
su diciassette, anche perchè teoricamente, in base alle vostre
osservazioni, il rappresentante dell'Assessorato potrebbe essere un
ambientalista.
Vedrei bene il Consigliere Torrione fare il rappresentante
dell'Assessorato agricoltura e foreste in seno al Comitato caccia;
ma anche se fosse lui il rappresentante, con gli otto cacciatori e
il riservista - non si paga una riserva di caccia, con tutte le
tasse che questo comporta, soltanto per difendere la selvaggina, ma
evidentemente anche per cacciarla -, nove rappresentanti su
diciassette sono assicurati alla "lobby" dei cacciatori.
Gli altri rappresentanti sono costituiti da un ispettore
regionale forestale, un ispettore agrario, un professore di scienze
naturali, un rappresentante del turismo, un agricoltore, un
rappresentante dell'ENPA, uno della Pro-Natura, in totale sono
sette; per cui, ripeto, non esiste alcuna possibilità, nemmeno se
il presidente del Comitato caccia fosse un ambientalista, di andare
contro le decisioni della maggioranza dei cacciatori.
A mio parere questa situazione è grave soprattutto oggi, in cui
rispetto al 1973 si può affermare che la sensibilità su questi temi
è profondamente cambiata. Ma esiste un aspetto estremamente
importante, che è legato ad una questione di autonomia, e mi sembra
strano che il Movimento di maggioranza relativa, che fa
dell'autonomia un suo cardine di esistenza, non abbia avvertito
l'esigenza di modificare la composizione del Comitato caccia, là
dove, come nel nostro caso, si demanda una funzione squisitamente
politica, che proviene dalla competenza speciale dello Statuto
della Valle d'Aosta, ad un rappresentante dell'Assessorato.
Ma questa è una responsabilità grande, che deve assumersi il
politico in prima persona; i nostri colleghi dell'Alto Adige hanno
ben capito questo fatto e nella composizione del comitato caccia,
al primo punto si scrive: "La Giunta provinciale nomina per la
durata di cinque anni il comitato caccia composto dall'Assessore
competente in materia, in qualità di presidente". Questa è un
riaffermazione del diritto e delle responsabilità politiche che ci
sono su questo tema. Invece, nella nostra Regione la Giunta
regionale ha "appaltato" un diritto politico a dei responsabili di
associazioni venatorie, quindi ad una "lobby".
Però, cercando di fare una proposta di legge che fosse anche
praticabile a livello di Consiglio regionale, se l'Assessore
ritiene di essere molto occupato, di essere preso da tanti
argomenti - in effetti, come da più parti si dice, sarebbe bene
avere un Assessorato all'Agricoltura e Foreste ed un altro
all'Ambiente Naturale -, mettiamo comunque un funzionario, ad
esempio il responsabile del servizio tutela dell'ambiente naturale
e delle foreste: questa è una proposta.
E qui si torna al discorso iniziale: o riusiamo a dare una
svolta dal punto di vista tecnico alla politica, fornendo ai
politici dei mezzi che siano scientificamente corretti, che ci
diano la possibilità di prendere delle decisioni senza lasciarsi
influenzare dalla emozionalità di un partito preso, oppure non
riusciremo mai a prendere delle decisioni corrette, meditate. E
quindi, cosa di meglio di porre alla presidenza di questo Comitato
una persona che lo fa per mestiere, per competenza amministrativa,
per competenza tecnica?
Non voglio entrare in una polemica sulla attendibilità del
Comitato regionale per la caccia a 14 anni dalla promulgazione
della legge istitutiva, ma mi sembra che gli agricoltori, che hanno
un rappresentante su 17 componenti del Comitato caccia,
meriterebbero una rappresentanza maggiore, perchè sono quelli che
pagano il mal funzionamento della disciplina della caccia, in un
senso o nell'altro. Da una parte, infatti, l'urbanizzazione,
l'invasione del territorio anche alle alte quote, le piste
forestali, per dirla con un termine unico, l'antropizzazione della
nostra montagna ha portato ad una evoluzione del peso delle specie
presenti nel territorio, con l'aumento di una serie di specie
dannose per l'agricoltura, soprattutto per alcuni piccoli uccelli
come i passeri o le cornacchie; dall'altra parte, l'attività
venatoria, che vede un grosso numero di cacciatori ancora presenti
nel nostro territorio e in più concentrati su alcune aree, sta
provocando una pressione, su questi territori, notevolissima.
I cacciatori non guardano molto all'interesse dell'agricoltore,
ed in effetti in Italia, quando c'è stata la grande raccolta di
firme per il referendum sulla caccia - e ci è stata sostanzialmente
tolta con una decisione discutibile la possibilità di esprimerci su
questo tema -, in campo per la regolamentazione della caccia in
termini nuovi c'erano soprattutto gli agricoltori scatenati, perchè
esiste ancora un articolo del nostro Codice Civile che consente di
violare il diritto privato a lavorare, a produrre, da parte dei
cacciatori.
Ritengo che gli agricoltori devono avere un peso importante nel
Comitato caccia, e questo fatto è stato sottolineato in quasi tutte
le proposte di legge presentate dalla Giunta sulla caccia.
Veniamo ora ad esaminare, dopo gli agricoltori, la presenza
degli ambientalisti nel Comitato regionale per la caccia. Con la
nostra legge regionale si affida alla Pro-Natura, una associazione
presente al tempo, e all'ENPA il compito di rappresentare le
esigenze degli ambientalisti. Questa situazione si è poi evoluta
con l'introduzione nel Comitato di altre associazioni, però
meriterebbe una rivisitazione completa per affrontare la realtà di
oggi, che testimonia come gli ambientalisti in Valle d'Aosta si
sono scelti forme organizzative diverse: occorre una norma che dica
che si pongono in rappresentanti delle associazioni ambientaliste
più rappresentative della Regione.
In questo senso, la proposta di legge in oggetto, oltre a
proporre un funzionario dell'Assessorato Agricoltura, Foreste ed
Ambiente Naturale, riprende sostanzialmente e proposte della Giunta
regionale, cioè il dirigente dei servizi agrari ed affari generali
dell'Assessorato all'Agricoltura, un funzionario dell'Ufficio
regionale per il turismo, il responsabile del Servizio veterinario
dell'USL, due rappresentanti degli agricoltori, due esperti
naturalisti o in zoologia o in biologia designati dal Consiglio
regionale su proposta dell'Assessorato regionale all'Agricoltura e
Foreste, tre rappresentanti dei cacciatori, tre rappresentanti dei
naturalisti, un rappresentante del corpo forestale regionale.
Mi sembra che la proposta della Giunta sia interessante e
positiva - le modifiche che ho posto nel mio testo rispetto ai
progetti di legge della Giunta non sono significative, rimane un
Comitato caccia sufficientemente "snello", in cui sono
rappresentate le varie tendenze ambientaliste e degli agricoltori -
perchè soprattutto dà un ruolo ai tecnici. Voglio ribadire questo
concetto: per la prima volta viene immesso un rappresentante del
corpo regionale forestale. Il corpo, che attualmente svolge
funzioni di controllo dell'esercizio della caccia, non ha
possibilità legislativa di fare parte del Comitato caccia, mentre
questa partecipazione deve essere recepita in termini di legge.
Per quanto riguarda i rappresentanti delle associazioni
ambientaliste, cacciatori, agricoltori, ad eccezione dei
naturalisti (spiegherò poi il perchè), è importante sottolineare
che devono essere designati dalle associazioni stesse, senza
condizionamenti; cosa che invece nei progetti di legge della Giunta
viene stranamente cambiata, modificata, e che testimonia una
evidente pressione politica su questo tipo di scelta. Nelle
proposte della Giunta c'è sempre stata una costruzione di
meccanismi molto delicati per arrivare a queste designazioni in
modo più "soft", in modo più gradevole per le aspettative dei
cacciatori.
Infine, è demandata all'Assessorato regionale all'Agricoltura,
Foreste ed Ambiente Naturale la designazione di due esperti
naturalisti. In effetti, che un rappresentante della minoranza
deleghi alla Giunta la nomina di due esperti sembrerebbe un
controsenso, e in molte leggi anche della nostra Regione gli
esperti, ad esempio della commissione per il Parco nazionale Gran
Paradiso, vengono eletti due dalla maggioranza e due dalla
minoranza. Ho invece posto questa delega all'Assessore regionale
all'Agricoltura e presente proprio perchè si debba assumere degli
onori e degli oneri che fino adesso ha delegato a dei privati.
Non ho molto altro da aggiungere, se non che bisogna garantire
un corretto funzionamento di questo Comitato con un'altra piccola
modifica e cioè garantire che i rappresentanti degli agricoltori,
degli esperti naturalisti e degli ambientalisti devono essere delle
persone che non hanno il permesso di cacciare, perchè ovviamente
gli agricoltori sarebbero subito trasformati in cacciatori e questo
altererebbe lo spirito della legge.
Esiste poi un articolo che prevede la modifica dell'art. 6 della
legge regionale n. 28, per quanto riguarda il pagamento degli
emolumenti per questa commissione. Il 2° comma dell'art. 6 diceva
che al presidente del Comitato caccia spetta un assegno mensile a
titolo di rimborso spese di rappresentanza, di compenso per la
reggenza dell'ufficio di presidenza. Ovviamente, nel momento in cui
il presidente del Comitato caccia diventi un funzionario della
Regione o, ancora meglio, l'Assessore volesse presentare un
emendamento per assumere lui le funzioni di presidente del Comitato
caccia, non avrebbe diritto all'assegno mensile che attualmente è
dato al presidente del Comitato caccia.
Sento arrivare dai banchi del Partito Comunista alcune battute
sui soldi; vorrei conoscere dal punto di vista
amministrativo-legislativo perchè i soldi delle concessioni e delle
licenze di caccia non vengono iscritte al bilancio regionale.
Sarebbe una cosa interessante da disquisire, sempre che sia
legittimo dal punto di vista civile discuterne in questo Consiglio
e nei termini posti dal Consigliere comunista che parlava alla mia
destra.
Termino qua la mia illustrazione; chiedo ai colleghi Consiglieri
non solo di approvare la legge, cosa di cui faccio un appello
ovviamente formale, ma soprattutto di riflettere sui temi che mi
hanno condotto a presentare questa legge, che sono quelli di
rivendicare i nostri diritti di autonomia, il ruolo direttivo
dell'Amministrazione regionale e dell'Assessorato all'Agricoltura e
Foreste, di aggiornare la composizione del Comitato caccia a quelle
che sono le esigenze di una normativa adeguata ai tempi e degna di
rappresentare tutte le istanze regionali.
In questo senso penso sia possibile capire da questa legge lo
sforzo che sto cercando di fare e che porterò avanti per arrivare
ad una legislazione sulla caccia, proprio cercando di eliminare
tutti i fatti emotivi e di sottolineare che soltanto partendo da
certi dati scientifici possiamo avere i termini della questione
posti in maniera tale da risolvere questo annoso problema.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Penso che su questa legge forse sarebbe
più opportuno decidere cosa se ne vuole fare; mi risulta che in
Commissione non abbia avuto una discussione approfondita come
richiederebbe ed ero convinto che tornasse in Commissione o fosse
ritirata.
Prima di entrare nel merito, chiederei al Consigliere Sandri e
alla Giunta cosa si intende fare con questa legge: se la vogliamo
discutere o se vogliamo rimandarla alla Commissione.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale, Perrin; ne ha
facoltà.
PERRIN - (U.V.):
Si on veut continuer dans la discussion,
ce n'est pas nous qui pouvons l'empêcher; moi je demanderais à M.
Sandri s'il veut bien retirer cette loi, ainsi que celle sur le
Parc, parce que s'il y a des retards dans la présentation de ces
deux lois, c'est vraiment parce que n'a pas manqué la
confrontation, mais il y a eu trop de confrontation, ce qui a créé
le retard.
La loi sur la chasse est déjà à la discussion des Commissions;
il y aura la présentation d'un nouveau texte en Commission et une
confrontation pourrait être faite au niveau de Commission entre la
proposition que M. Sandri vient de faire et le texte présenté par
la Junte.
La même chose vaut pour la loi d'institution d'aires naturelles;
au plus tard vendredi prochain sera déchargé en Junte le texte de
la Junte sur la création d'aires naturelles et les Commissions
compétentes seraient l'endroit le plus intéressant pour faire une
confrontation sereine.
Nous donnons notre disponibilité en tant que Service de la
défense de l'environnement pour discuter en profondeur ces deux
textes de loi en Commission, pour arriver à la présentation d'un
texte qui soit le meilleure possible, non pour l'intérêt d'une ou
de l'autre catégorie, mais de la communauté valdôtaine.
Je prierais donc M. Sandri de retirer les deux projets de
loi.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Non trovo molta giustificazione nelle
richieste dell'Assessore e del Consigliere Cout e, personalmente,
gradirei un impegno da parte del presidente della Commissione, nel
senso che una parte dei problemi legati allo scarso funzionamento e
ai ritardi nella elaborazione legislativa su questi temi sono
dovuti al funzionamento della Commissione. Avevo richiesto un
parere dell'Agricoltura e Foreste sul mio disegno di legge e fino
ad oggi non ho avuto nemmeno la conferma che questa richiesta sia
partita dalla Commissione e sia arrivata all'Assessore.
Questa atteggiamento lo trovo dilatorio, trovo che la
Commissione non funziona a regime, per cui sono disponibile a
rinviare tutto in Commissione se il presidente della Commissione mi
garantisce un rapido ed incisivo dibattito sulle proposte di legge
sulla caccia, visto che l'Assessore mi garantisce che il nuovo
testo è già in Commissione e che esiste la volontà della Giunta di
presentare il testo sui parchi regionali.
Sono disponibile al rinvio, fatto salvo questo impegno del
presidente della II^ Commissione.
PRESIDENTE:
Il presidente della II^ Commissione sarà
assente per tutto il giorno; ha chiesto di parlare il
Vicepresidente della II^ Commissione, Consigliere Torrione, ne ha
facoltà.
TORRIONE - (P.S.I.):
Credo di poter assumere, in qualità
di Vicepresidente, con estremo piacere, questo compito. Posso
garantire, per quello che è di mia competenza, che questi due
disegni di legge saranno portati all'attenzione della II^
Commissione nel più breve tempo possibile.
Ne approfitto per informare che ci sono altre proposte di legge
che hanno bisogno di essere sollecitate anche all'interno della
Commissione, vedi una nostra legge sull'impatto ambientale, che
così faranno un pacchetto unico: caccia, riserve naturali e impatto
ambientale. Vediamo se riusciamo a far tirare fuori dal famoso
cassetto una proposta dell'Assessore Perrin.
PRESIDENTE:
Le proposte di legge n. 441 e n. 448,
entrambe presentate dal Consigliere Sandri, sono rinviate all'esame
della II^ Commissione consiliare permanente.
Il Consiglio prende atto.
