Classificazione
INDUSTRIA
LAVORO



Oggetto del Consiglio n. 952 del 17 novembre 2004 - Resoconto
OGGETTO N. 952/XII - Iniziative per tutelare i livelli
occupazionali presso la ditta Green Sport. (Interrogazioni)
Interrogazione
Appreso che la società che ha acquisito recentemente il
marchio "Napapijri", intende lasciare la nostra Regione la prossima
primavera;
Osservato che sono direttamente a rischio quasi cento posti
di lavoro, a cui si aggiungono quelli dell'indotto;
Ritenuto opportuno sapere quali iniziative ha assunto il
governo regionale in riferimento alla vicenda in esame;
il sottoscritto Consigliere regionale
Interroga
l'Assessore competente per sapere:
1) se sono fondate o meno le notizie di stampa circa la
circostanza che a fine maggio 2005 la società che detiene il
marchio "Napapijri" lascerà la Valle d'Aosta;
2) quali iniziative ha assunto il governo regionale per
scongiurare il pericolo della disoccupazione per i dipendenti della
società e quali opportunità vengono eventualmente proposte ai
lavoratori della ditta in questione e dell'indotto.
F.to: Curtaz
Interrogazione
- Preso atto che a seguito della presentazione del Piano
industriale da parte del Gruppo VF Corporation nuovo proprietario
dell'Azienda Green Sport, gli uffici amministrativi, i magazzini e
tutti gli altri impianti dell'azienda stessa verranno trasferiti
fuori Valle con le evidenti e gravi ripercussioni sui lavoratori
valdostani;
- Richiamata la precedente interrogazione discussa in data 20
ottobre scorso;
I sottoscritti Consiglieri regionali
Interrogano
la Giunta regionale per sapere quali sono le possibili
azioni, anche di concerto con le organizzazioni sindacali, che
possono essere intraprese al fine di tutelare i lavoratori
valdostani della sopracitata azienda.
F.to: Lanièce - Comé - Stacchetti - Viérin Marco
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Rispetto a questa questione avevamo già
affrontato il tema in occasione di un'interrogazione del
Consigliere Lanièce nei giorni scorsi; successivamente avevamo
incontrato i dipendenti della "Napapijri", le organizzazioni
sindacali il 26, avevamo anche sentito l'azienda e l'abbiamo
risentita stamani.
La questione è nota, nel senso che la società "Napapijri" - una
società con un "trend" positivo di sviluppo, che era nata in Valle
d'Aosta ed era riuscita a raggiungere il mercato a livello mondiale
con crescite di fatturato significative, un'azienda con degli
incrementi di fatturato superiori al 10%, un fatturato ultimo
intorno ai 74-76 milioni di euro -, sulla base delle decisioni
della proprietà, è stata acquisita dal gruppo "VF": un gruppo
americano che ha diversi marchi a livello mondiale, un gruppo che
fattura 5 mila miliardi di dollari, quindi le dimensioni sono
quelle di un colosso che si muove a livello mondiale. La nostra
preoccupazione era legata innanzitutto alla possibilità di una
continuità dell'attività produttiva, del lavoro e dei dipendenti
che hanno contribuito alla crescita e alla nascita di uno
stabilimento e di un'attività importante; un'attività che vedeva in
Valle non tanto la parte produttiva dell'azienda, che si trova nei
Paesi dell'est europeo e nel cosiddetto "Far East" e in Tunisia,
quanto il "cervello" dell'azienda, la parte logistica e la parte di
prototipazione e di test dei prodotti.
Nel momento in cui siamo venuti a conoscenza dalla stampa della
vendita della società, abbiamo sollecitato un incontro con il
responsabile della "Napapijri" in Italia, il quale nel mese di
maggio-giugno si era reso disponibile ad incontrarci al momento in
cui veniva stabilito il piano industriale. Il piano industriale è
stato definito, è un piano che non condividiamo in quanto prevede
il trasferimento di tutte le attività "Napapijri" al di fuori della
Valle d'Aosta e il mantenimento di una parte commerciale
nell'attuale sede in località Amérique di Quart, con delle
conseguenze negative sul tessuto anzitutto comunale; da tale punto
di vista, anche il Comune di Quart si è espresso con una propria
presa di posizione molto chiara e noi altrettanto abbiamo ribadito,
nella riunione di questa mattina, nei confronti del responsabile
della "VF Italia" la necessità di andare ad un ritiro di tale piano
e ad un suo profondo ripensamento. La caratteristica del piano è
tale per cui l'azienda intende avviare una procedura di mobilità
per il 50% dei 90 addetti e quindi con una concentrazione delle
attività sostanziali della "Napapijri" nelle varie sedi che sono
distribuite a livello nazionale fra Torino e Milano.
Come dicevo, la richiesta effettuata dal Presidente e dal
sottoscritto è stata quella di una profonda modificazione del
piano, la parte aziendale ha però riconfermato la volontà di andare
nella direzione del piano indicato, con una disponibilità ad
affrontare questioni relative alla rioccupazione delle persone che
dovrebbero andare in mobilità e di studiare soluzioni alternative
per quanto riguarda soprattutto l'attività sul piano commerciale,
da farsi direttamente o anche in collaborazione con i
rappresentanti della proprietà cedente la "Napapijri". Non siamo
soddisfatti dell'andamento dell'incontro di questa mattina, la
"vicenda Napapijri" è una vicenda negativa dal punto di vista degli
esiti sociali ed occupazionali, anche per l'immagine generale del
settore industriale: un conto è avere un'azienda in difficoltà
economiche, costretta a chiudere perché non ce la fa più, perché è
incorsa in procedure fallimentari o quant'altro; altro conto è
un'azienda che invece è in fase di sviluppo e decide di
abbandonare. È una riflessione anche sul ruolo delle imprese in
termini più generali; abbiamo approvato nel corso dell'ultima
adunanza consiliare una norma che va nella direzione di sostenere
la responsabilità sociale dell'azienda e tale tipo di
responsabilità consiste non solo nel tener conto dei parametri
economici, ma anche nel ricordarsi che all'interno delle aziende vi
sono delle persone che lavorano, che hanno creato la ricchezza
delle aziende stesse, mentre qui vediamo che le persone sono la
variabile dipendente di scelte operate sulla base di parametri
profondamente diversi.
È evidente che i poteri di intervento della Regione nei
confronti di un gruppo che ha sede nella Carolina del nord non sono
elevati. Abbiamo avuto nel passato una vicenda analoga per quanto
riguarda l'azienda "Conner", un'azienda statunitense, anche questa
andava bene, ma allora quanto meno la Regione era proprietaria
degli immobili e vantava dei crediti nei confronti dell'azienda,
mentre qui siamo in una situazione diversa. In ogni caso abbiamo
fatto presente all'azienda la nostra posizione, che è di assoluta
non condivisione di questo tipo di scelta, contemporaneamente siamo
preoccupati e ci attiveremo per quanto riguarda la possibilità di
creare soluzioni che consentano di rioccupare le persone che
perdono il posto di lavoro. Abbiamo sollecitato l'azienda affinché
eviti delle procedure che avviino e concludano la mobilità in tempi
eccessivamente stretti, perché un conto è avviare una "situazione"
in cui si creano soluzioni di attività alternative, altro conto è
avviare una procedura di licenziamento e lasciare che le cose
vadano avanti per conto loro. Mi pare di capire vi sia una certa
disponibilità da parte aziendale a studiare soluzioni alternative e
non accelerare il processo di mobilità, però questa è una questione
che al momento vogliamo verificare sul "campo", anche perché si
tratta di una vicenda con dei risvolti particolarmente negativi e
credo che a noi competa il ruolo di far sì che gli impatti di
scelte, che peseranno in modo deciso sul nostro tessuto economico,
siano accompagnate da soluzioni alternative almeno per quanto
riguarda l'attività dei lavoratori coinvolti nel processo di
mobilità.
In ogni caso su questa questione, visto che oggi si apre la
trattativa sindacale in sede "AVI", terremo informato il Consiglio
sugli sviluppi della situazione; vi è la massima disponibilità
dell'Amministrazione, con gli strumenti che ha sul piano delle
politiche industriali, sul piano anche delle società operanti nel
campo della promozione e del consolidamento delle imprese... di
mettere a disposizione della società le possibilità che la Regione
ha a propria disposizione, così come attivare tutti gli strumenti
previsti dal Piano di politica del lavoro.
Presidente - La parola al Consigliere Curtaz.
Curtaz (Arc-VA) - Questa è una vicenda che ci solleciterebbe a
una serie di riflessioni anche molto diverse rispetto a quelle che
siamo abituati a fare quando parliamo di crisi industriali, per
delle ragioni che già ha accennato l'Assessore. In genere siamo
abituati ad affrontare delle crisi determinate da aziende che non
funzionano bene, che non riescono più ad operare, che non fanno
utili: qui abbiamo una crisi per un'azienda che è cresciuta troppo
in fretta, che andava troppo bene rispetto all'organizzazione che
finora si era data, questa è almeno la versione dell'ex proprietà.
Di solito abbiamo a lamentarci di aziende che ottengono contributi
pubblici e poi li spendono male, spariscono o comunque cessano
l'attività, mentre qui abbiamo di fronte un'azienda che non ha mai
chiesto contribuzioni pubbliche, che ha sempre operato con le sue
sole forze; pertanto è difficile anche per noi inquadrare questa
vicenda nell'ambito delle problematiche industriali nella nostra
Regione.
Certo, è una vicenda che ci stimola a più di una riflessione. In
primo luogo sottolineo anch'io il problema della responsabilità
sociale, che viene totalmente ignorato; fra l'altro, segnalo, per
chi non lo avesse letto, un interessante articolo a firma di
Roberto De Vecchi sull'ultimo numero del "Corriere della Valle" che
affronta questo problema sotto un'ottica cristiana. Questo problema
sicuramente esiste, verrebbe da auspicare che i denari - i quali
immaginiamo tutti essere tanti - ottenuti dalla vecchia proprietà
dalla cessione delle quote della "Green Sport" possano essere
impiegati per dare nuovo lavoro in altre iniziative di carattere
imprenditoriale. Al di là del giudizio morale, non essendo questa
forse neppure la sede adatta per darlo, credo che un altro motivo
di riflessione sia quello degli effetti della globalizzazione, come
di un fenomeno che ci appare a volte molto lontano, ma che è molto
vicino alle nostre realtà, di una globalizzazione dei mercati che a
volte si dice che offra nuove opportunità, ma che lo scopriamo di
giorno in giorno lascia dietro di sé anche "lacrime e sangue", come
in questa occasione. Certo che la globalizzazione è un fenomeno che
va governato, si sente sempre più l'esigenza di un governo ad ogni
livello di questo fenomeno e non va lasciato alla legge del
mercato, perché nonostante il nome molto spesso si ha l'impressione
che la legge c'entri poco.
Fatte queste osservazioni, appena accennate e che meriterebbero
un approfondimento, che dire? Penso che il compito di una forza
politica in questo Consiglio, di fronte alle difficoltà e, per
certi versi, al dramma di famiglie di lavoratori che, perdendo il
lavoro, non possono più guadagnarsi da vivere, sia quello di
sollecitare il Governo regionale alla massima attenzione e alla
massima iniziativa per dare un futuro ai 93 lavoratori dell'azienda
e all'indotto.
Certo che, seppure con caratteristiche diverse, bisogna
riconoscere che in questo caso il Governo regionale è del tutto
incolpevole rispetto al verificarsi di questa situazione, balza
agli occhi come la crisi del settore industriale - e una certa
crisi economica magari più latente, ma che comincia a dare segnali
preoccupanti - sia un fenomeno che non possiamo più sottovalutare.
Mi sembra - e questa è una riflessione più specifica sul ruolo
della nostra Regione - che tali difficoltà ci debbano obbligare a
fare un'autocritica su quello che è stato fatto, a cercare nuove
vie, a capire perché questo "modello Valle d'Aosta" non solo per
quanto riguarda l'industria, ma per quanto concerne tutta una serie
di comparti economici è sempre più in difficoltà. Credo che già
dalla discussione del prossimo bilancio dovremmo cercare di capire
perché e se il Governo regionale ha adottato gli strumenti più
idonei per farci uscire da questo momento, che sicuramente non è
brillante.
Presidente - La parola al Consigliere Lanièce.
Lanièce (SA) - Prendiamo atto della risposta fornitaci
dall'Assessore che, ovviamente, non ci conforta. D'altronde nella
precedente iniziativa che ho presentato lo scorso Consiglio avevo
invitato, anche perché le notizie che circolavano erano tutto men
che positive, ad agire al più presto per vedere se vi era un
"margine di manovra", se era cioè possibile muoversi prima della
presentazione del piano industriale, perché anche con grosse
difficoltà forse si poteva fare qualcosa. Adesso con il piano
industriale approvato e presentato e con il contenuto, è ovvio che
i "margini di manovra" sono risicati, se non impossibili. Lo stesso
Assessore ha detto che la proposta, da lui presentata insieme al
Presidente, di modificare questo piano non ha avuto una risposta
positiva da parte del colosso americano.
La prima considerazione quindi è di sconforto per questa
vicenda, che è un po' strana, come ha detto il Consigliere Curtaz,
rispetto alle altre situazioni che abbiamo vissuto in questi anni:
di fronte ad aziende che erano in crisi e di conseguenza
"chiudevano i battenti", qui invece abbiamo un'azienda che andava
bene, con un fatturato di 76 milioni di euro - questo è stato
l'ultimo fatturato, come ci ha detto l'Assessore -, che di colpo,
per scelte economiche, decide di vendere al colosso americano e di
trasferirsi fuori Valle a partire dal prossimo anno, con grosse
difficoltà per il personale. Questo dimostra che occorre cominciare
a ripensare alla situazione industriale valdostana; un anno fa ho
presentato un'iniziativa chiedendo che si facesse un'adunanza
consiliare regionale monotematica sul problema dell'industria,
proposta che oggi rilancio: occorre fare all'inizio del 2005 tale
riunione, perché non vogliamo dare la colpa solo all'Assessore, ma
ritengo che tutte le forze politiche presenti in quest'aula abbiano
interesse a dare il loro contributo per un problema che da anni si
ripropone. Penso che un'adunanza del Consiglio sul problema
dell'industria sarebbe importante, anche per dialogare, per fare
delle proposte che possano servire alla collettività valdostana.
Bisogna ripensare anche alle scelte industriali, che purtroppo in
questi anni stanno distruggendo il tessuto occupazionale, economico
e sociale della nostra Regione, e far sì che, quando si decide di
fare installare o meno un'azienda in Valle d'Aosta, vi sia una
maggiore selezione, altrimenti rischiamo di vedere aziende che
arrivano cariche di entusiasmo, dopo 2 anni non vi è più questo
entusiasmo e dopo 3 anni, per questioni legate alla
globalizzazione, "chiudono i battenti" mettendo in difficoltà le
famiglie valdostane. Occorre quindi prestare maggiore attenzione su
come scegliere e valutare le aziende che si collocano nel nostro
territorio, ma anche su quelle stesse che nascono nel nostro
territorio, come è il caso della "Green Sport".
Ben venga l'articolo citato dal collega Curtaz che affronta il
problema della responsabilità sociale delle industrie, perché
soprattutto in questo caso la "Napapijri" ha avuto grande successo,
ma lo deve ai suoi 93 dipendenti, e quindi è importante che si
tenga conto delle persone che hanno contribuito al successo di tale
azienda. A questo punto occorre, visto che le possibilità di agire
della Regione sono minime, porre in essere, utilizzando i
meccanismi delle leggi regionali, quelle iniziative che permettono
un ricollocamento di questi addetti, facendo attenzione che essi
hanno una qualifica di operatori tessili e che non è facile che
trovino spazio nella nostra realtà, che ha degli spazi per altre
qualifiche. Anche qui quindi occorre creare i presupposti affinché
queste persone possano trovare nella Regione qualcuno che possa
dargli una mano per la loro ricollocazione. Bisogna poi tener conto
del fatto che questa azienda con il suo trasferimento fuori Valle
porterà un danno all'indotto: abbiamo infatti letto sul giornale
che alcune ditte hanno detto che vi sarà una perdita del 10% del
fatturato, e quindi anche questo è da considerare.
L'invito è a far presente al più presto alla commissione
competente eventuali nuovi sviluppi e comunque in futuro a cercare
di tener conto di questa amara vicenda, in modo da "prendere
spunto" da tali errori per far sì che non si ripetano in futuro,
oltre all'invito ad effettuare al più presto un'adunanza consiliare
monotematica sul problema dell'industria, perché forse con il
contributo di tutti potremo fare in modo che il settore industriale
in Valle d'Aosta possa essere rilanciato.
