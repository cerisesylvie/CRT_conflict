Classificazione
ASSISTENZA SOCIALE



Oggetto del Consiglio n. 354 del 5 febbraio 2019 - Resoconto
OGGETTO N. 354/XV - Interrogazione a risposta immediata:
"Tempistiche per la definizione dei criteri relativi
all'individuazione della figura del "navigator" e dei relativi
formatori in relazione all'applicazione del decreto legge sul
reddito di cittadinanza".
Rini (Présidente) -
Point 3.01 à l'ordre du jour.
La parola al collega Mossa per l'illustrazione.
Mossa (M5S) -
Con il reddito di cittadinanza del
Movimento 5 Stelle, le cui domande partiranno dal 6 marzo, verrà
introdotta anche la figura del cosiddetto "
navigator
", che
sarà colui che aiuterà i beneficiari ad orientarsi nel mondo del
lavoro e li monitorerà affinché rispettino gli impegni presi con lo
Stato, da cui traggono il beneficio, e con i datori di lavoro.
In tutta Italia sono previste 10.000 assunzioni: nel dettaglio,
4.000 per le Regioni e 6.000 per lo Stato centrale. Tra i delicati
e fondamentali compiti del navigator c'è quello di aiutare chi è in
cerca di lavoro a superare tutti gli ostacoli previsti e
connetterlo con i piani di sviluppo e qualunque tipo di servizio
disponibile in base alle sue reali capacità. Il navigator sarà come
in una cabina di regia molto complessa, in cui la sua attività si
svolgerà attraverso le fasi prestabilite dall'Agenzia nazionale
delle politiche attive del lavoro. Ci sarà una fase preparatoria,
una fase di acquisizione delle domande e di valutazione delle
stesse, una fase di erogazione delle carte prepagate che danno il
diritto al beneficio del reddito e, infine, si attuerà una fase di
monitoraggio dell'assistito affinché rispetti gli impegni presi,
pena la decadenza del beneficio. I navigator, oltre a essere
connessi con i beneficiari, saranno connessi anche con i Comuni per
quanto riguarda i lavori socialmente utili, ma anche con altri
navigator di altre Regioni e altre città, in maniera tale da creare
una fitta rete tra le offerte e le domande di lavoro, mai esistita
sino ad ora in Italia.
Vista la particolarità di questa figura e visto che, come già
accennato, le domande partiranno il 6 marzo (tra appena un mese), i
navigator dovranno essere formati e attivi sul territorio in tempi
relativamente brevi. Per questo motivo chiediamo all'Assessore
competente quali siano le tempistiche necessarie alla definizione
dei criteri attraverso i quali poter procedere all'individuazione
delle figure dei navigator e dei loro formatori.
Presidente -
La parola all'Assessore Bertschy.
Bertschy (UVP) -
Credo che ci vorrà probabilmente una
convocazione in Commissione per dare una panoramica generale di
cosa avviene con l'introduzione di questa misura così importante e
impattante, sia in termini economici che organizzativi.
Rispetto alla questione legata all'assunzione dei
navigator
, immagino che lei sappia che costoro dovranno
essere assunti e contrattualizzati dall'ANPAL e, ad oggi, c'è una
forte interlocuzione fra Regioni, Ministero e ANPAL stessa per
capire come si procederà al riguardo. Questo per due motivi: il
primo, proprio nella forma di reclutamento del personale, in così
breve tempo e con così alte competenze da mettere a disposizione;
il secondo, per l'invasione di campo che questo provvedimento e
questa modalità organizzativa fa sulle politiche di competenza
delle Regioni, sia per quel che riguarda la formazione, sia per
quel che riguarda la figura di questo navigator che entrerà
nell'organizzazione stabile dei Centri per l'impiego. Ad oggi c'è
un'interlocuzione forte e, soprattutto, la necessità di dividere le
due fasi.
Riguardo al provvedimento, è una scelta politica, evidentemente
speriamo che possa generare l'obiettivo per il quale è stata
proposta e, soprattutto, che possa generare quel beneficio di
interesse a riportare nel mondo del lavoro persone oggi
svantaggiate. Tutto questo grande obiettivo, però, per il lavoro
che si sta facendo e che giorno dopo giorno stiamo seguendo in
termini sia tecnici che politici, in questa fase di avanzamento del
provvedimento rischia di essere fortemente messo in difficoltà per
la velocità con la quale lo si vuole far entrare in funzione.
Le Regioni aspettano ancora l'assunzione di 1.600
professionalità che nel dicembre 2017, attraverso il piano di
rafforzamento del Centro dell'impiego, dovevano essere messe a
disposizione. Oggi il reddito di cittadinanza ne prevede altre
4.000, quindi stiamo parlando di 5.600 persone che dovranno entrare
nei Centri dell'impiego, più i navigator. Io credo che riuscire a
contrattualizzare in così breve tempo tutte queste persone sia
un'impresa titanica. Speriamo veramente di riuscire a mettere le
persone in condizione di ottenere tale servizio.
Mercoledì mattina noi seguiremo l'audizione che c'è al Senato e,
ripeto, giorno dopo giorno seguiremo l'evoluzione del problema. Mi
scuso per aver sforato.
Presidente -
La parola al collega Mossa per la
replica.
Mossa (M5S) -
Assessore, la ringrazio per la risposta e
perché, come ha detto, porterà in Commissione la problematica.
Questo ci fa molto piacere. Ci spiace che venga vista come
un'invasione di campo da parte del nazionale ma, come abbiamo
sempre determinato, noi siamo il "Governo del fare" e, quindi, non
siamo abituati alla flemma delle Regioni che ancora avanzano a
passetti. Noi stiamo portando avanti un progetto mirato che porterà
finalmente in prima linea i Centri per l'impiego, per aiutare le
persone in difficoltà. So che in questa Regione non siamo abituati
a prese di posizione così forti, ci abitueremo e, finalmente,
risolveremo i problemi delle persone in difficoltà.
Dalle ore 11:08 assume la presidenza il Vicepresidente
Rollandin.
