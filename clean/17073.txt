Classificazione
ASSISTENZA SOCIALE
Invalidi civili


Resoconto integrale del dibattito dell'aula
Oggetto del Consiglio n. 426 del 10 febbraio 1999 - Resoconto
SÉANCE DU 10 FÉVRIER 1999 (APRÈS-MIDI)
OGGETTO N. 426/XI Iniziative per la modifica della normativa
riguardante l'erogazione di prestazioni da parte dell'INAIL ai
silicotici. (Approvazione di risoluzione)
Risoluzione Il Consiglio regionale della Valle d'Aosta
Preso atto dell'iniziativa intrapresa dalla V Commissione
consiliare permanente in merito alla annosa vertenza
INAIL-silicotici;
Ricordato come già in passato il Consiglio regionale si sia
occupato, sotto diversi profili, dei problemi derivanti dalle
interpretazioni dell'INAIL in materia di rendite per infortuni e
malattie professionali, con particolare riferimento ai
silicotici;
Constatati i gravi danni morali, sociali ed economici causati
dalla revoca e diminuzione delle rendite a suo tempo riconosciute
ed erogate dall'INAIL stesso;
Vista la necessità di assicurare maggiore tranquillità e
sicurezza ai lavoratori e pensionati interessati;
Segnalato come della questione si siano ripetutamente
interessati la Giunta regionale ed i Parlamentari valdostani;
Ribadito come il tema centrale resti la modifica del comma 5
dell'articolo 55 della legge n. 88 del 1/9/89;
Rilevato come attualmente sia all'esame del Senato il
provvedimento 3593/A che prevede tra l'altro il riordino della
disciplina prevista dal suddetto articolo;
Ritenuto che la formulazione di rinvio a successiva normativa
rischia di protrarre la definizione dell'annosa problematica
mentre, al contrario, è improcrastinabile entrare nel merito della
questione in tempi brevi.
Impegna
Il Governo regionale ed i Parlamentari ad attivarsi presso tutte
le sedi competenti e preposte affinché si possa giungere ad una
riscrittura del comma 5 dell'articolo 55 della legge 88 del 1/9/89
nel testo così formulato:
Le prestazioni erogate dall'INAIL possono essere in qualunque
momento rettificate dallo stesso istituto, entro i termini ultimi
di revisionabilità delle rendite di inabilità permanente, in caso
di errore commesso in sede di attribuzione, erogazione o
riliquidazione delle prestazioni.
Non integra gli estremi di un errore rilevante ai fini della
rettifica un mutamento della diagnosi medico - legale da parte
dell'INAIL. Nel caso in cui siano state riscosse prestazioni
risultanti non dovute, si dà luogo a recupero delle somme
corrisposte se l'indebita percezione sia dovuta a dolo
dell'interessato accertato giudizialmente.
Il mancato recupero delle somme predette deve essere addebitato
al funzionario responsabile soltanto in caso di dolo o colpa grave.
I soggetti nei cui confronti si è proceduto a rettifica delle
prestazioni sulla base della normativa precedente, possono entro 60
gg. dall'entrata in vigore della presente legge chiedere all'INAIL
in riesame del provvedimento.
Le disposizioni di cui ai commi 260 e 261 dell'articolo 1 della
legge 23 dicembre 1996, n. 662, non si applicano per le prestazioni
erogate dall'INAIL, le quali restano disciplinate dal comma 5
dell'articolo 55 della legge 9 marzo 1989, n. 88, come sostituito
dalla presente legge.
Il sesto comma dell'articolo 146 del Testo Unico approvato con
D.P.R. 30 giugno 1965, n. 1124, è sostituito dal seguente:
"Le revisioni di cui ai precedenti commi possono essere
richieste dal titolare della rendita anche oltre il termine di
quindici anni previsto dall'articolo 137".
All'articolo 80 del D.P.R. n. 1124/65, dopo il primo comma
aggiungere il seguente:
"Per il precedente o i precedenti infortuni si considera la
riduzione dell'attitudine al lavoro così come determinata a seguito
della procedura dal successivo articolo 83".
F.to: Rini - Cuc - Charles Teresa - Fiou - La Torre - Collé -
Frassy
Président La parole au Président de la Vème Commission, le
Conseiller Rini, pour l'illustration.
Rini (UV) Avremo potuto presentare questa risoluzione con più
calma, con i tempi previsti dal regolamento di questo Consiglio, ma
visto che in questi giorni è in discussione al Senato un
provvedimento che riguarda i problemi inerenti l'INAIL e che con
questa iniziativa abbiamo la possibilità di influenzare coloro che
dovranno prendere delle decisioni, abbiamo deciso di chiedere
l'iscrizione d'urgenza per poter agire in tempi utili.
Penso che tutti noi abbiamo, durante gli ultimi 10 anni, sentito
sovente parlare della vertenza in atto da parte degli invalidi del
lavoro nei confronti dell'INAIL, questo con particolare riferimento
ai silicotici. Molti di noi non avevano e probabilmente non hanno
ancora oggi grande cognizione dell'annoso problema che ha provocato
e provoca gravi danni morali, sociali ed economici, ad oltre 1000
famiglie valdostane.
La V Commissione consiliare ha ritenuto opportuno approfondire
le proprie conoscenze sul problema e ha effettuato tutta una serie
di audizioni. Sono stati sentiti i rappresentanti delle
associazioni degli invalidi del lavoro, le organizzazioni
sindacali, i patronati, l'Onorevole Caveri e il Senatore
Dondeynaz.
Quelle audizioni sono state utili per farci capire l'ampiezza e
la gravità della problematica. Abbiamo potuto anche constatare come
tutti quelli che abbiamo sentito si sono battuti e sono sempre
stati vicini a quanti sovente in silenzio hanno subito e stanno
subendo un sopruso, additati come imbroglioni, per aver percepito
una rendita per invalidità accertata, dichiarata e convalidata
anche dopo numerose visite dallo stesso ente erogante, cioè
l'INAIL.
Molti assicurati hanno infatti visto revocare la rendita dopo
anni e a volte decenni di erogazione e numerose e periodiche
visite, che riconfermavano e accertavano l'aggravamento della
malattia. In pratica l'INAIL ha riconosciuto un miracolo, cioè
quello della guarigione dei silicotici valdostani.
La mia impressione e penso anche di altri è che l'INAIL, per
portare a pareggio i suoi disastrosi bilanci, abbia pensato di
ridurre le rendite.
La vicenda è incominciata nel 1989, quando il Parlamento varava
una legge, esattamente la n. 88, che con l'articolo 55, comma 5,
dava la possibilità all'INAIL di recuperare gli errori
commessi.
La legge prescrive ai dirigenti INAIL una gestione che eviti la
necessità dell'intervento statale per ripianare i disavanzi e i
dirigenti hanno interpretato, e interpretano, l'articolo 55 in modo
molto restrittivo con revisioni a tappeto e drastiche riduzioni o
revoche delle prestazioni, cosa che ovviamente permette di risanare
i bilanci dell'INAIL.
Per cercare di arginare questo fenomeno sono state prese diverse
iniziative. Una, importante, è stata quella dell'organizzazione di
un convegno di alto livello proprio ad Aosta. In seguito a queste
prese di posizione, per un breve periodo le cose sono migliorate,
fino all'avvicendamento del direttore INAIL della sede della Valle
d'Aosta, che ha reintrodotto le verifiche a tappeto con il metodo
restrittivo, come in precedenza.
Gli stessi Parlamentari valdostani, in particolare l'Onorevole
Caveri, hanno tentato di modificare la legge che ha generato questa
spiacevole situazione. È stata presentata una proposta di legge,
che fu accettata dal Senato, ma non dalla Camera dei Deputati per
mancanza di copertura finanziaria. Poi un collegato alla
finanziaria andava nello stesso senso, ma non veniva accettato per
estraneità di materia.
Adesso è all'esame del Senato il provvedimento n. 3593/A, che
prevede il riordino della disciplina prevista dall'articolo 55
della legge n. 88/89, comma 5. È opportuno che in questo
provvedimento venga inserito il testo formulato con la risoluzione
che stiamo per votare e che riprende i testi precedentemente
presentati. Se non dovesse passare al Senato, il tutto tornerà
comunque alla Camera dei Deputati, dove abbiamo ancora una
chance.
I Parlamentari che abbiamo sentito durante le audizioni
replicano che ci possono ancora essere degli spazi di manovra e che
l'approvazione di un documento da parte del Consiglio regionale
possa servire come supporto alla loro iniziativa. Iniziative che,
come ho già detto, ci sono state e sicuramente continueranno ad
esserci finché il problema non sarà risolto. Speriamo che questo
avvenga in tempi molto brevi.
Se il testo verrà approvato, ci saranno queste sostanziali
modifiche, cioè le somme corrisposte per errore potranno essere
recuperate solo se l'indebita percezione sia dovuta a dolo
dell'interessato; questo deve essere accertato giudizialmente ed è
un punto molto importante, perché attualmente su tutti questi
Valdostani c'è questa spada di Damocle che pende. Quanti hanno
avuto la revoca o la diminuzione della rendita, potranno entro 60
giorni dall'entrata in vigore della modifica dell'articolo 55
chiedere il riesame del provvedimento. Infine, le prestazioni
dell'INAIL non potranno più essere rettificate, se non entro i
termini fissati di 15 anni, a meno che la rettifica non sia
richiesta dal beneficiario della rendita.
Detto questo, spero che, vista l'importanza e la gravità della
problematica, questa riduzione venga approvata possibilmente
all'unanimità, in modo che raggiunga l'effetto che si spera possa
avere, e che i silicotici auspicano.
Volevo solo fare una precisazione. Alcuni colleghi mi hanno
fatto rilevare che il testo formulato potrebbe essere più chiaro.
In effetti c'è un errore di battitura, i primi tre commi
dell'impegno dovrebbero formare un comma unico, così il testo
sarebbe forse più comprensibile. Inoltre, nella prima riga
dell'impegno, dove si dice "Impegna il Governo regionale ed i
Parlamentari", sarebbe più opportuno sostituire con "Impegna il
Governo regionale ed invita i Parlamentari ad attivarsi" perché non
abbiamo competenza diretta sui Parlamentari.
Président La discussion générale est ouverte.
La parole au Conseiller Beneforti.
Beneforti (PVA-cU) Brevemente, perché il Presidente della V
Commissione, che ringrazio, ha - anche se sinteticamente -
rappresentato quali erano i termini di questa vertenza nei
confronti dell'INAIL, nonché le iniziative che s'intendono prendere
per arrivare a una soluzione della vertenza stessa.
Lo ringrazio per il lavoro che ha compiuto, per le audizioni che
ha promosso, per il confronto che c'è stato anche a livello di
commissione. Del resto era un impegno che questo Consiglio si era
preso a seguito della mozione presentata dal nostro gruppo di
demandare a un approfondimento della vertenza con i silicotici e
l'INAIL nella sede della commissione competente. Così è stato e la
commissione ha tratto le conclusioni con la risoluzione che è stata
presentata.
La risoluzione poteva essere certamente più articolata e
contenere ulteriori elementi che rendessero più chiara la
situazione e i motivi per cui era stata aperta la vertenza nei
confronti della sede INAIL di Aosta. Ma poiché il testo rappresenta
la volontà unitaria della V Commissione, non entro nel merito della
mozione e non dico neanche il perché dovrebbe essere più articolata
e contenere altri elementi. L'importante era ed è sostenere la
vertenza tutti assieme, come in occasioni passate lo è stato.
Nonostante l'impegno dei nostri Parlamentari, l'impegno di altri
Parlamentari che hanno collaborato in sede di Senato e Camera dei
Deputati con i nostri Parlamentari, nonostante tutti gli impegni
che ci sono, occorreranno altre iniziative a sostegno della
vertenza, perché non è così facile arrivare alla soluzione
definitiva. Chi l'ha vissuta come l'ho vissuta io, sa benissimo
quali sono gli ostacoli che si possono incontrare, come lo ha
capito la commissione e come lo ha capito la Giunta che si è
interessata del problema. Quindi occorreranno altre prese di
posizione, che mi auguro che vengano approfondite e prese
all'unanimità, in modo da portare avanti unitariamente il sostegno
per la risoluzione della vertenza.
Però ci sono alcuni aspetti formali che ritengo di porre
all'attenzione dei presentatori. Per economia di tempo chiedo
cinque minuti di sospensione per vedere con i firmatari se con
queste limature - perché sono solo limature - si può trovare una
soluzione unitaria. Dopo di che dichiaro fin da ora il voto
favorevole del nostro gruppo.
Président Point d'objections? Le Conseil est suspendu pendant
cinq minutes.
Si dà atto che la seduta è sospesa dalle ore 18,56 alle ore
19,14.
Président La parole au Président de la Vème Commission, le
Conseiller Rini.
Rini (UV) Abbiamo portato alcune piccole modifiche. Nella prima
parte, all'inizio, sarebbe da leggere: "Preso atto dell'iniziativa
intrapresa dalla V Commissione consiliare permanente in merito alla
vertenza INAIL-silicotici;", togliamo "annosa", mi sembra
superfluo. Poi nell'ultimo capoverso, "Ritenuto che" togliamo
"formulazione di" e mettiamo: "Ritenuto che un ulteriore rinvio a
successiva…", eccetera. Nella parte
dell'impegno, "Impegna Il Governo regionale ed invita i
Parlamentari ad attivarsi presso tutte le sedi competenti e
preposte affinché si possa giungere ad una riscrittura del comma 5
dell'articolo 55 della legge 88 del 1/9/89 sulla base della
seguente proposta:" e poi si va avanti come da testo.
Président Le texte qui a été ainsi énoncé a trouvé un consensus
unanime au sein du Conseil.
Je soumets au vote la résolution dans le texte qui a été ainsi
amendé:
Risoluzione Il Consiglio regionale della Valle d'Aosta
Preso atto dell'iniziativa intrapresa dalla V Commissione
consiliare permanente in merito alla vertenza INAIL-silicotici;
Ricordato come già in passato il Consiglio regionale si sia
occupato, sotto diversi profili, dei problemi derivanti dalle
interpretazioni dell'INAIL in materia di rendite per infortuni e
malattie professionali, con particolare riferimento ai
silicotici;
Constatati i gravi danni morali, sociali ed economici causati
dalla revoca e diminuzione delle rendite a suo tempo riconosciute
ed erogate dall'INAIL stesso;
Vista la necessità di assicurare maggiore tranquillità e
sicurezza ai lavoratori e pensionati interessati;
Segnalato come della questione si siano ripetutamente
interessati la Giunta regionale ed i Parlamentari valdostani;
Ribadito come il tema centrale resti la modifica del comma 5
dell'articolo 55 della legge n. 88 del 1/9/89;
Rilevato come attualmente sia all'esame del Senato il
provvedimento 3593/A che prevede tra l'altro il riordino della
disciplina prevista dal suddetto articolo;
Ritenuto che un ulteriore rinvio a successiva normativa rischia
di protrarre la definizione dell'annosa problematica mentre, al
contrario, è improcrastinabile entrare nel merito della questione
in tempi brevi.
Impegna
Il Governo regionale ed invita i Parlamentari ad attivarsi
presso tutte le sedi competenti e preposte affinché si possa
giungere ad una riscrittura del comma 5 dell'articolo 55 della
legge 88 del 1/9/89 sulla base della seguente proposta:
"Le prestazioni erogate dall'INAIL possono essere in qualunque
momento rettificate dallo stesso istituto, entro i termini ultimi
di revisionabilità delle rendite di inabilità permanente, in caso
di errore commesso in sede di attribuzione, erogazione o
riliquidazione delle prestazioni. Non integra gli estremi di un
errore rilevante ai fini della rettifica un mutamento della
diagnosi medico - legale da parte dell'INAIL. Nel caso in cui siano
state riscosse prestazioni risultanti non dovute, si dà luogo a
recupero delle somme corrisposte se l'indebita percezione sia
dovuta a dolo dell'interessato accertato giudizialmente. Il mancato
recupero delle somme predette deve essere addebitato al funzionario
responsabile soltanto in caso di dolo o colpa grave. I soggetti nei
cui confronti si è proceduto a rettifica delle prestazioni sulla
base della normativa precedente, possono entro 60 gg. dall'entrata
in vigore della presente legge chiedere all'INAIL il riesame del
provvedimento.
Le disposizioni di cui ai commi 260 e 261 dell'articolo 1 della
legge 23 dicembre 1996, n. 662, non si applicano per le prestazioni
erogate dall'INAIL, le quali restano disciplinate dal comma 5
dell'articolo 55 della legge 9 marzo 1989, n. 88, come sostituito
dalla presente legge."
Il sesto comma dell'articolo 146 del Testo Unico approvato con
D.P.R. 30 giugno 1965, n. 1124, è sostituito dal seguente:
"Le revisioni di cui ai precedenti commi possono essere
richieste dal titolare della rendita anche oltre il termine di
quindici anni previsto dall'articolo 137".
All'articolo 80 del D.P.R. n. 1124/65, dopo il primo comma
aggiungere il seguente:
"Per il precedente o i precedenti infortuni si considera la
riduzione dell'attitudine al lavoro così come determinata a seguito
della procedura dal successivo articolo 83".
Conseillers présents et votants: 29
Pour: 29
Le Conseil approuve à l'unanimité.
Le Conseil sera convoqué les 23 et 24 février prochains.
La séance est levée.
