Classificazione
CASA DA GIOCO



Oggetto del Consiglio n. 2946 del 27 luglio 2007 - Resoconto
OGGETTO N. 2946/XII - Reiezione della mozione: "Trasmissione
ai Consiglieri regionali di documentazione sulla Casa da gioco di
Saint-Vincent".
Mozione
Preso atto che, da informazioni apparse negli organi di
stampa, grazie ad alcune iniziative ispettive, è emerso che
esistono alcuni documenti relativi al Casinò di Saint-Vincent, che
non sono stati portati a conoscenza dei Consiglieri;
Ritenuto che su temi, quali la revisione del disciplinare o
le linee di sviluppo del Casinò di Saint-Vincent, sia importante
coinvolgere l'intero Consiglio;
Considerato che l'esperienza di coinvolgere i Consiglieri
nella definizione di linee strategiche si stia rivelando uno
strumento utile di collaborazione tra Giunta e Consiglio;
Il Consiglio regionale
Impegna
l'Assessore alle Finanze a riferire, entro otto giorni, alla
competente Commissione consiliare, sulla bozza del nuovo
disciplinare e sulle linee guida del Comitato strategico formato
dai professori Zandano, Farinet, Vitelli e a fornire ai commissari
la relativa documentazione.
F.to: Squarzino Secondina - Venturella - Sandri - Bortot -
Fontana Carmela
Presidente
- La parola al Consigliere Bortot.
Bortot (Arc-VA)
- La mozione riguarda un impegno
dell'Assessore alle finanze a riferire entro 8 giorni, alle
competenti Commissioni consiliari, sulla bozza del nuovo
disciplinare e sulle linee guida del Comitato strategico, formato
dai proff. Zandano, Farinet, Vitelli e a fornire ai commissari
relativa documentazione. Peccato che, ovviamente per responsabilità
collettiva, non della maggioranza, questa cosa sia stata presentata
addirittura nel mese di giugno, se non nel mese di maggio. Era
stata presentata di fronte agli organi di stampa che avevano
pubblicato parti della relazione che esiste, che abbiamo richiesto
in audizione al Consiglio di amministrazione, che il Consiglio di
amministrazione ci ha rifiutato. La relazione esiste e non viene
pubblicizzata, quindi in questo caso, essendo il Consiglio
regionale l'azionista maggioritario di riferimento della "Casinò
S.p.a.", la mozione impegna l'Assessore a riferire e a mettere a
disposizione questa documentazione.
Presidente
- Dichiaro aperta la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Questa mozione è un po' singolare,
perché impegna il Governo a riferire su documenti e su argomenti
che... o non sono di sua competenza - non sono neppure stati
approvati dal Consiglio di amministrazione, tipo il documento che
viene citato di indirizzo strategico -, ovvero su un documento che
è ancora allo studio. Abbiamo dei documenti di lavoro che
ovviamente sono all'analisi degli uffici, del Governo, e che
andranno tranquillamente in un confronto come altri documenti.
Il Consigliere Bortot qui si è dimenticato della genesi di
questo documento, che faceva riferimento a un documento portato
all'analisi del Consiglio regionale sui trasporti e questo era un
documento che era arrivato nelle Commissioni dopo essere stato
trattato dal Governo regionale, cioè con un documento corposo e
documentato, in modo da avere un punto di partenza certo, su cui
già c'era un'istruttoria. Ritengo che questa proposta sia
eccessiva, fuori luogo; dall'altra parte sono sicuramente a
rappresentare l'intenzione del Governo di confrontarsi con le
Commissioni e con le componenti politiche di questo Consiglio, nel
momento in cui ci saranno gli elementi per confrontarsi... oggi non
siamo in quella condizione.
Rispetto a questo argomento, se l'invito al ritiro non dovesse
avere esiti, ci sarà la nostra astensione.
Presidente
- La parola al Consigliere Bortot.
Bortot (Arc-VA)
- Faccio presente che questo documento,
che non ci viene consegnato, fa parte, a tutti gli effetti, di una
trattativa ufficiale fra il Governo e le organizzazioni sindacali.
Vorrei capire come saremo in grado di decidere e deliberare, in
quanto azionisti, non avendo la possibilità di essere informati
sull'argomento. Non c'è problema a ritirarla, nella misura in cui
martedì si riunisce la IV Commissione, ha convocato in audizione il
Consiglio d'amministrazione del casinò, viene anche lei e ci dà
questo documento... a questo punto ritiriamo la mozione.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Se intende che il Governo porti
all'attenzione della Commissione un documento che non è suo, che è
un foglio di lavoro, che non è né da sostenere, né da spiegare, è
un documento in mano alle organizzazioni sindacali, ma non è un
documento su cui imbastire una discussione né un contraddittorio,
perché è un documento dove ci sono delle riflessioni punto e
basta... Da quell'attività, abbia pazienza, altrimenti qui è tutto
confuso fra chi ha incarichi di Governo, chi ha incarichi di
maggioranza e di minoranza, non si capisce più niente, allora, così
come abbiamo fatto per i trasporti, ci confronteremo, prendendo
tutto il tempo possibile e immaginabile nel momento in cui avremo
licenziato delle proposte che sono oggetto di approvazione, di
bocciatura, eccetera.
Oggi, quindi, non intavolo una discussione quando non c'è né un
parere, né una posizione definita nell'ambito del Governo. Lei ha
tutti gli elementi per fare le riflessioni esattamente come tutti i
Consiglieri... le faccia, ma io non mi confronto in Commissione su
un documento che non è un documento definito!
Presidente
- La parola al Consigliere Bortot.
Bortot (Arc-VA)
- Assessore, non pretendiamo alcun
documento ufficiale; pretendiamo il documento con il quale lei sta
discutendo con le organizzazioni sindacali. Se lei arriva in
Commissione e in Consiglio con un accordo con le organizzazioni
sindacali... cosa facciamo? Smentiamo il Governo... smentiamo le
organizzazioni sindacali?
Faccia una cosa: mezz'ora prima che inizi la Commissione,
depositi sul tavolo anonimamente, così come circola, questo
documento, noi daremo un'occhiata e daremo autonomamente il nostro
contributo. In questo modo, su questo accordo, e su questo nuovo
disciplinare, da definire, da rielaborare, da approvare, da
referendare, anche noi, "miseri" Consiglieri di questo Consiglio
regionale possiamo dare il nostro parere!
La mozione non è ritirata.
Presidente
- Pongo in votazione la mozione in
oggetto:
Consiglieri presenti: 28
Votanti: 8
Favorevoli: 7
Contrari: 1
Astenuti: 20 (Borre, Caveri, Cerise, Cesal, Frassy, Isabellon,
La Torre, Lanièce, Lavoyer, Maquignaz, Marguerettaz, Ottoz, Perron,
Praduroux, Rini, Stacchetti, Tibaldi, Vicquéry, Viérin Adriana e
Viérin Marco)
Il Consiglio non approva.
