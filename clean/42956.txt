Classificazione
ATTIVITÀ CULTURALI



Oggetto del Consiglio n. 424 del 24 marzo 2021 - Resoconto
OGGETTO N. 424/XVI - Interrogazione: "Modalità di selezione
delle proposte per la Saison culturelle 2021".
Bertin (Presidente)
- Punto n. 12 all'ordine del giorno.
Per la risposta, l'assessore Jean-Pierre Guichardaz.
Guichardaz J. (PCP) -
L'open call "Être Saison en 2021" è
stato una sorta di esperimentazione, diciamo così, legata al
particolare momento storico e allo stop artistico imposto dal
Covid, proprio di uno strumento finalizzato a raccogliere le
proposte artistiche valdostane da selezionare per la Saison
culturelle, quanto meno per quella parte di Saison che auspichiamo,
Covid permettendo, di poter rappresentare oltre che in streaming
anche dal vero.
Una specie di sondaggio, se vogliamo chiamarlo così, avente
l'obiettivo di permettere a tutti gli interessati - alla fine sono
stati oltre settanta i gruppi artistici che hanno presentato la
loro candidatura - di presentare appunto i propri progetti nei
tempi giusti e all'ufficio preposto, evitando così altre forme
d'interfaccia con l'Amministrazione.
Questa modalità ha risposto alla necessità di costruire una
sorta di Saison parallela - forse è meglio dire di recupero - in
questa fase storica particolare in cui la tradizionale Saison
culturelle non ha potuto essere programmata a causa delle
incertezze dovute alla situazione pandemica, cercando di mettere a
punto procedure definite nei tempi e nelle modalità, così da
permettere a tutti gli artisti locali che aspirano al palco della
Saison di avere contezza intanto di chi avrebbe effettuato la
selezione delle proposte artistiche e poi dei tempi per la loro
presentazione.
Naturalmente con l'Open call center non è stata indetta dagli
uffici preposti una procedura concorsuale in senso stretto e non si
sono previste graduatorie di merito o attribuzione di punteggi,
anche perché, come lei sicuramente sa, le prestazioni richieste
erano di natura artistica e per loro natura, quindi, uniche e
infungibili e come tali inidonee a essere oggetto di procedure
comparative, così recita la giurisprudenza di merito.
Preciso che gli spettacoli da proporre potevano appartenere a
qualunque genere: teatro, danza, teatro danza, narrazione, musica
vocale e strumentale, circo, arti visive performative eccetera,
anche per ragazzi, compresi i monologhi e con la sola esclusione
delle mere letture. Gli uffici preposti hanno pertanto accordato
una piena libertà rispetto alla forma espressiva.
Quindi, per rispondere nello specifico, la raccolta, la
selezione dei progetti e le valutazioni circa i cachet sono state
condotte in piena autonomia dall'Ufficio iniziative culturali e
spettacoli della Struttura attività culturali, struttura che,
peraltro, da sempre si occupa dell'organizzazione della Saison
secondo criteri dianzi esplicitati in base anche a valutazioni di
congruità tipiche proprio di questo genere di prestazioni
artistiche.
La programmazione di questa specifica call che ha selezionato
una decina di e
nsemble
è stata quindi gestita internamente e
senza ricorrere a consulenze esterne, data anche l'esperienza negli
anni maturata dai dipendenti della struttura.
Fermo restando che ogni proposta artistica ha evidenziato una
sua peculiarità, una sua originalità, e si contraddistingueva con
diversi staff artistici, gli uffici hanno lavorato in assoluta
libertà e autonomia per costruire un cartellone plurale e
trasversale adatto a un pubblico variegato, eterogeneo, con
particolare attenzione alla visione streaming per le questioni che
le dicevo prima, cioè legate all'eventualità che non sarà possibile
fare una rappresentazione dal vero articolando un variegato
assemblaggio dei diversi segmenti dello spettacolo dal vivo, quindi
dal jazz alla musica classica dalla fusion metal rap alla musica
d'autore, dal teatro al teatro danza, oltre che di novità e di
talenti.
Presidente -
Per la replica, il consigliere Ganis.
Ganis (LEGA VDA) -
La nostra interrogazione è finalizzata
a fare un po' di chiarezza, nell'ambito della open call "Être
Saison en 2021", sul metodo utilizzato per selezionare i progetti
in questa edizione.
Oltre a mettere in luce, come ha detto lei, i vari artisti
valdostani con la loro performance, cosa alquanto importante, ogni
progetto prevede un cachet, quello che lei non ha detto è che varia
da progetto a progetto, è una spesa a carico dell'Amministrazione
regionale. Per questa edizione il costo ammonta a 54.805 euro.
Detto questo pare che la scelta del progetto, come giustamente
ha detto lei, venisse fatta, secondo questa modalità: "La selezione
dei progetti avverrà a insindacabile giudizio della direzione della
Saison Culturelle 2021 che, tramite personale interno alla
struttura attività culturali, valuterà sia la qualità artistica
delle proposte che la loro fattibilità, in base alla necessità di
programmazione, alle risorse economiche e alla finalità della
manifestazione".
Perché da parte nostra ci si chiedeva quali fossero i metodi
adottati per ritenere valido un progetto, dato che si parla di
soldi, rispetto a un altro.
Perché nel fare queste scelte bisogna avere competenze in campo
musicale, teatrale, organizzativo. Chi giudica dovrebbe avere
referenze e competenze di un certo livello tecnico e
professionale.
Detto questo, crediamo, al fine di essere propositivi e
collaborativi, che i progetti futuri debbano essere classificati
con dei punteggi ottenuti dopo una serie di valutazioni tecniche,
al fine di stipulare una graduatoria e successivamente selezionare
i più idonei. Una cosa che lei non ha detto è questa: da quello che
è emerso, in caso di risposta negativa il progetto non selezionato
veniva semplicemente scartato e l'artista informato via mail senza
saperne il perché e senza poter fare delle considerazioni in
merito, in vista di miglioramento o di modifiche per l'anno
successivo.
Ecco perché tutto questo non ci pare logico e vista la nostra
intenzione nel fare chiarezza in merito, come gruppo continueremo a
vigilare nella speranza che per tutti i progetti presentati dagli
artisti ci sia lo stesso metodo di valutazione, anche perché chi è
stato escluso aveva tutti i requisiti professionali e
artistici.
Presidente -
Per i restanti due minuti, la parola al
consigliere Perron.
Perron (LEGA VDA) -
A chiusura di quanto dice il collega
Ganis, innanzitutto le rendiamo atto che questa apertura agli
artisti valdostani, regolamentata in una qualche forma, è stata
certamente una cosa positiva.
È che, secondo noi, come è già successo per tanti anni in questo
genere di manifestazioni, come succede in tante manifestazioni di
questo tipo a livello pubblico, quando si parla di progetti inclusi
e di progetti scartati si creano delle zone d'ombra.
Ad esempio - e la invito a controllare se le nostre informazioni
sono corrette - si trovano degli artisti che suonano più volte
all'interno della stessa manifestazione, ci sono settantadue
progetti, quindi artisti che suonano più volte oppure succede che
una casa di produzione abbia due artisti, cioè due progetti su due
che sono stati presentati e che vengono presi.
Allora capisce che poi all'esterno e anche agli altri artisti -
dei quali io ho fatto anche parte per tanto tempo... conosco queste
questioni - diventa un po' difficile da giustificare che a qualcuno
su due progetti gliene vengano presi due su settanta e certamente
dà adito a perplessità o a qualche timore di poca chiarezza.
Allora sicuramente su questo tema noi ci ritorneremo, perché
riteniamo positivo il primo passo che avete fatto, ma riteniamo che
si possa fare di più, in particolar modo si potrebbe pensare a
istituire delle giurie competenti; lei dice che a livello normativo
queste cose non vengono fatte, non lo so, mi vengono in mente
innumerevoli concorsi che hanno delle giurie: si potrebbero
stabilire - anche magari con la partecipazione di qualcuno da
fuori, di competente, del settore - dei criteri di rotazione anche
per far sì che non sempre gli stessi suonino tutti gli anni, e mi
creda che non parlo a caso: queste cose sono successe ampiamente,
vi sono artisti che hanno usufruito innumerevoli volte
dell'opportunità e questo crea delle disfunzioni.
Io sono sicuro che questo primo passo sia positivo, noi ci
riserviamo ulteriori iniziative e un confronto sul tema per poter
migliorare ancora di più e dare dei criteri di equità e di
giustizia su questo campo artistico che è decisamente
importante.
