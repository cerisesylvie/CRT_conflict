Classificazione
ENERGIA



Oggetto del Consiglio n. 2457 del 7 febbraio 2007 - Resoconto
OGGETTO N. 2457/XII - Incentivi in materia di promozione
dell'uso razionale dell'energia. (Interrogazione)
Interrogazione
Vista la legge n. 3 del 2006, in materia di interventi per la
promozione dell'uso razionale dell'energia e la delibera della
Giunta regionale n. 1619 con cui si determinano le tipologie
oggetto di incentivazione;
Constatato che al 31 dicembre u.s. erano stati attribuiti
poco più di 100 mila euro di contributi in base alla normativa
sopra richiamata;
Evidenziato che la Finanziaria statale 2007 prevede una
detraibilità fiscale del 55%, in soli tre anni, per gli interventi
di riqualificazione energetica di edifici esistenti (sino ad una
detrazione di 100.000 €), per interventi su edifici esistenti,
parti di edifici esistenti o unità immobiliari, riguardanti
strutture opache e verticali, opache orizzontali (coperture e
pavimenti), finestre comprensive di infissi (sino a 60.000 €), per
l'installazione di panelli solari per la produzione di acqua calda
per usi domestici, industriali o per piscine, strutture sportive,
case di ricovero e cura, istituti scolastici e università (fino a
60.000 €), per la sostituzione di impianti di climatizzazione
invernali con impianti dotati di caldaie a condensazione
econtestuale messa a punto del sistema di distribuzione,
detraibilità ottenibile con le stesse procedure di quella del 36%
prevista per le ristrutturazioni, cioè comunicazione da avviare al
Centro Operativo di Pescara, certificazione energetica e pagamento
tramite bonifico bancario, in attesa delle precisazioni previste
con le disposizioni attuative del Ministero dell'Economia e delle
Finanze, da adottare con Decreto entro il 28 febbraio 2007;
i sottoscritti Consiglieri regionali
Interrogano
l'Assessore competente per conoscere:
1) quanti incentivi sono stati dati per ogni tipologia di
sistema utile al risparmio energetico, sia attivi che
passivi;
2) quali difficoltà siano emerse nell'applicazione della
legge stessa ed in particolare dell'allegato A, della deliberazione
della Giunta regionale 1619 del 2006 che hanno portato a un così
basso numero di richiesta di contributi;
3) quali iniziative siano state prese per rimuovere gli altri
ostacoli normativi all'attuazione della legge: divieto di inserire
i pannelli solari sui tetti in losa, limiti paesistici o di
volumetria ecc.;
4) quali iniziative siano state prese per promuovere la
conoscenza degli importanti vantaggi fiscali previsti dalla nuova
normativa nazionale.
F.to: Sandri - Fontana Carmela - Ferraris
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Ho letto con attenzione le premesse e le
ho trovate molto puntuali, quindi ringrazio per l'interrogazione
che permette di fare il punto su questa situazione che sta a cuore
a tutti; le domande sono precise, quindi cercherò di rispondere in
modo altrettanto chiaro. Prima domanda: dalla data di applicazione
della legge regionale n. 3/2006 - ovvero 1° giugno 2006 - sono
state concesse 66 agevolazioni, che hanno riguardato esclusivamente
interventi passivi di risparmio energetico mediante l'isolamento di
superfici trasparenti (n. 63) e di superfici opache orizzontali (n.
3). Le richieste di agevolazione per i sistemi attivi - ossia
generatori di calore, collettori solari, pompe di calore - non
possono al momento essere evase, poiché nella maggioranza dei casi
i costruttori delle apparecchiature non mettono a disposizione dei
richiedenti le certificazioni, quindi non abbiamo la certificazione
del rendimento energetico come previsto dalle discipline del
decreto del Ministro dell'industria in data 2 aprile 1998,
discipline che devono essere osservate in maniera assoluta, quindi
siamo impossibilitati alla quantificazione del finanziamento. Nei
casi in cui le certificazioni pervengono peraltro queste si
riferiscono il più delle volte a condizioni di funzionamento
diverse rispetto a quelle per le quali le apparecchiature
interessate sono state installate. Siamo di fronte a una realtà di
installatori che non tengono conto delle certificazioni previste
per legge e infatti non le stiamo dando, siamo solo a 66 perché, se
non vi sono le certificazioni, non procediamo.
Seconda domanda: le difficoltà sulla certificazione interessano
- in maniera sicuramente meno ostativa - anche i materiali da
costruzione (come, ad esempio, le vetrature) e non soltanto le
apparecchiature, per cui la situazione si ripercuote sulla velocità
del procedimento istruttorio o sull'effettiva conclusione di
quest'ultimo. Tuttavia, non si può ricondurre il minor numero di
richieste alle cause sopra evidenziate, bensì ai differenti criteri
di finanziamento che sono stati introdotti dalla nuova normativa
rispetto alle precedenti leggi regionali: faccio riferimento alla
legge n. 62/1993 sulle fonti rinnovabili, alla n. 9/1995
sull'isolamento, alla n. 44/1996 sul metano. In effetti, queste
ultime leggi prevedevano un generalizzato finanziamento a pioggia
delle installazioni, mentre la nuova legge regionale n. 3/2006 ha
inteso volutamente imprimere una svolta nell'elargizione dei
benefici economici, introducendo un sistema selettivo che si
propone di incentivare le realizzazioni di alto profilo
tecnologico, premiando l'efficienza energetica e quindi la qualità
degli investimenti effettuati. Ovviamente la selezione delle
installazioni eligibili sottintende un minor numero di richiedenti
e quindi il soddisfacimento di un minor numero di soggetti, però
consente di ottimizzare l'efficacia del sistema di ridistribuzione
delle risorse pubbliche nel momento in cui, ad esempio, favorisce
la virtuosa metodologia di intervento che si propone di incentivare
la realizzazione di opere di isolamento termico propedeutiche
all'inserimento di sistemi di riscaldamento ad alta efficienza,
ossia il ragionamento è quello che l'intervento del mettere solo il
pannello, se non è integrato da dei vetri di un certo tipo, da una
coibentazione adeguata, ossia da un progetto che garantisce un
risparmio energetico così come sta emergendo dalle esperienze che
stiamo facendo di confronto con le altre realtà territoriali della
Lombardia, dell'Emilia Romagna, del Trentino, non otteniamo i
risultati che vogliamo. In questo caso il sistema va in questa
direzione, quindi, grazie alla modulazione delle variabili di
natura finanziaria che si adottano nel calcolo delle agevolazioni
della legge regionale n. 3/2006, si tende ad evitare che si crei
quello che viene definito "edificio colabrodo" e si tende ad
incentivare l'utilizzo di un progetto di apparecchiature termiche
finanziate con risorse pubbliche, ma con un risultato certo...
favorisce la concentrazione delle utenze, che si sostanzia in un
beneficio generalizzato di sicurezza delle installazioni, di
risparmio di combustibili e di aumento dell'efficienza energetica
degli impianti, anche se questo non sempre accontenta quei
condòmini che vorrebbero la caldaietta murale sul balcone per non
dipendere dalla volontà assembleare del caseggiato, anche qui
abbiamo capito che purtroppo il fatto di avere un'atomizzazione
degli impianti non è nell'interesse della Comunità, perché non solo
non si ottiene un minor risparmio, ma si ottiene un inquinamento
superiore, un controllo infinitamente atomizzato delle verifiche
del funzionamento, cosa che non garantisce nessuno e stiamo
imprimendo così come l'indirizzo nazionale la volontà di
concentrare gli impianti; razionalizza l'intervento finanziario
della Regione nel momento in cui concentra le risorse sull'aiuto
alle realizzazioni che altrimenti non sarebbero effettuate perché
non competitive (vetri con caratteristiche di bassa emissività,
caldaie a condensazione, accumulatori inerziali dell'energia
termica, sistemi di riscaldamento a bassa temperatura, materiali a
basso coefficiente di conducibilità). Oggi chi vuole realizzare una
casa nel rispetto ecologico e del risparmio energetico deve cioè
mettersi in testa che nella fase iniziale spende di più, certamente
lo recupererà di più, ma nella fase iniziale bisogna introdurre
materiali di qualità, certificati... e soprattutto rispettosi delle
norme ecologiche e ambientali e noi su questo stiamo battendo,
evitando di agevolare indiscriminatamente quelle opere che chiunque
normalmente eseguirebbe dovendo procedere ad una ristrutturazione
tecnologico-edilizia. Una valutazione di tipo meramente
quantitativo sul numero delle richieste di agevolazione pertanto
non è idonea a misurare il grado di raggiungimento degli obiettivi
della legge di cui si tratta, senza dimenticare che la stessa non
può certamente essere già considerata a regime, soprattutto se si
considera l'innovatività dei criteri di valutazione adottati
rispetto al passato. La legge è partita nel 2006 e attraverso tutta
una serie di sollecitazioni nei confronti degli imprenditori, degli
installatori e del mercato stiamo creando quel presupposto
culturale che è alla base di interventi di questo genere. In
relazione a quest'ultimo aspetto, non va sottaciuto che ancora
adesso - fortunatamente in misura non significativa - non si sono
adeguati al nuovo sistema di incentivazione né gli operatori del
settore, né tanto meno i cittadini, poiché frequentemente gli
stessi elaborano le proprie iniziative in base alla vecchia
metodologia (nonostante le iniziative di informazione portate
avanti nel secondo semestre dello scorso anno con la "Chambre", il
Centro Sviluppo, l'ARPA e le associazioni dei consumatori). Non a
caso abbiamo fatto nascere presso l'ARPA anche l'Ufficio energia,
dove non solo i cittadini si possono rivolgere, ma troveranno un
laboratorio che mette a disposizione tutti i tipi di materiali
esistenti e le tecnologie esistenti per fare quella informazione a
chi non saprebbe altrimenti dove ricevere questi dati, per favorire
l'utilizzo di tali materiali. Verosimilmente andrebbe ancora
ricordato che la preannunciata abrogazione della legge regionale
del 1993, legata all'assoluta incertezza sui nuovi parametri
normativi che sarebbero stati successivamente introdotti dalla
legge regionale n. 3/2006, avrebbe favorito un'eccezionale ondata
di realizzazioni, che probabilmente in tempi normali non si sarebbe
verificata. La risposta è scritta, poi ve la faccio avere.
Terza domanda. Allo stato si può affermare che considerevoli
risultati sono stati raggiunti in materia urbanistica, in relazione
alla previsione contenuta negli atti amministrativi di attuazione
della legge regionale n. 11/1998, i quali dispongono univocamente
che la "superficie urbanistica" degli edifici è attualmente
considerata al netto delle murature, contrariamente a quanto era
previsto in passato per i preesistenti "indici di edificabilità".
Il problema però ancora esiste, tant'è vero che stiamo
interloquendo con il CELVA, perché riteniamo fondamentale che
l'Assemblea dei comuni possa comprendere e introdurre all'interno
delle assemblee comunali della nostra Regione valutazioni in merito
ai regolamenti edilizi, perché è evidente che questo passaggio
culturale passa attraverso un passaggio normativo che deve
facilitare il cittadino e anche il progettista in merito agli
interventi di carattere di risparmio energetico. In questo senso
abbiamo insediato da circa 20 giorni la Commissione per la
certificazione di edilizia urbanistica con la partecipazione di
tutti i soggetti interessati - Celva, tecnici, ingegneri,
architetti e l'Assessorato -, perché il nostro obiettivo sempre
dichiarato qui dentro, e credo condiviso, è quello di andare verso
una certificazione di qualità valdostana, quindi sul modello di
"Casa Clima", sul modello delle altre operazioni che sono state
fatte in Lombardia e in Emilia Romagna, anche noi vorremmo arrivare
a una certificazione di edificabilità. In materia di impatto delle
apparecchiature che sfruttano le fonti rinnovabili, al momento
esiste unicamente la previsione contenuta nel "Regolamento edilizio
tipo" approvato dalla Regione, che non è giuridicamente vincolante
per le amministrazioni comunali, ma che fornisce già delle
indicazioni di metodo qualora le stesse amministrazioni volessero
orientarsi fattivamente per l'uso razionale dell'energia. Il
medesimo Regolamento... e qui ci sono tutte le spiegazioni. Sto
incontrando anche numerosi Sindaci che mi pongono un altro
problema, che colgo l'occasione per evidenziare, poi le do la
risposta scritta, compresa la quarta domanda, perché mi sono un po'
dilungato, ed è il problema dei centri storici, perché, mentre
stiamo incentivando con forza le amministrazioni comunali al
rispetto delle energie alternative e soprattutto ad introdurre
questi concetti per loro stessi, si trovano in difficoltà i Sindaci
perché molte volte i cittadini nei centri storici non riescono a
collocare interventi di risparmio energetico perché entra in ballo
anche la Sovrintendenza ed entrano in ballo anche altre
autorizzazioni che normalmente non vengono ottenute con facilità:
questo è un problema che si pone e su cui dovremo tornare. Il tempo
è scaduto, vi lascio la risposta scritta ed eventualmente ci
torniamo sopra.
Presidente
- La parola al Consigliere Sandri.
Sandri (GV-DS-PSE)
- Mi fa piacere che, al di là delle
tante parole, l'Assessore abbia detto una cosa abbastanza semplice:
che la legge è fallita palesemente, non c'è un pannello solare che
è stato messo grazie ai contributi della Regione, complimenti!
Bella legge, l'abbiamo fatta noi, prendiamone atto, ed è stata
applicata peggio perché è un regolamento complicato che ha posto
dei vincoli altissimi di qualità che non ha nessun senso mettere,
che ha provocato il fallimento di questa cosa. Ci troviamo allora
ad avere un'Italia che va avanti e una Valle d'Aosta che rimane
indietro, perché in Italia esiste la possibilità da quest'anno di
poter arrivare a detrarre fino a 60mila euro di spese per quanto
riguarda interventi tipo finestre o pannelli solari e fino a
100mila euro proprio per interventi di riqualificazione energetica
dalle proprie tasse, il 55% - quindi molto di più che non è il 36
che è stato fatto per le ristrutturazioni qualche anno fa - in soli
3 anni, quindi recuperando il 18% della spesa ogni anno. Questa è
l'Italia che va avanti, che mette i pannelli solari, che rende le
fonti di inquinamento ridotte, noi in Valle d'Aosta con l'obiettivo
di fare delle cose straordinarie, dobbiamo evitare le "case
colabrodo", lasciamo che le case rimangano così come sono, senza
nessun incentivo e nessun miglioramento dal punto di vista
energetico e lo si vede da cosa? Lo si vede dal suo Assessorato che
fa vergogna da questo punto di vista, perché è uno degli edifici
più inquinanti dal punto di vista energetico! Lei c'è dentro da un
anno, faccia un piano di ristrutturazione, ci metta i pannelli
solari, faccia vedere che sta cambiando! Così come si dovrebbe
cambiare il Palazzo regionale e tante altre cose del genere, perché
si ha l'impressione che tale legge, troppo complicata, non viene
attuata, non si parla, come lei ha dimostrato, degli incentivi
statali, non si vuol far sapere che lo Stato fa delle cose che qui
non siamo stati in grado di fare, risultato finale: la gente non
metterà i pannelli perché non è informata, perché ha troppe
difficoltà burocratiche, perché richiede certificazioni che sono
impossibili e che nessuno chiede. Non c'è nessuno Stato, nessuna
Regione che si mette a fare politiche di questo genere! Alla fine
l'impressione che si ha è che lei, il Governo e la maggioranza che
lei rappresenta vogliano difendere gli interessi di chi vende il
gas, di chi vende la benzina o il gasolio, di chi vende le lose, ma
della salute dei cittadini, dell'inquinamento e del risparmio
energetico non importa assolutamente nulla!
L'importante oggi è rendersi conto del fallimento di una
politica, non c'è un pannello solare in più rispetto all'anno
scorso, mentre in tutta Europa si sta viaggiando a velocità
impressionante, fra l'altro sui pannelli solari fotovoltaici in
Italia abbiamo un'esplosione di tetti solari, mentre in Valle
d'Aosta abbiamo visto solo quello di "CVA", il resto è zero. Credo
che una riflessione su questo tema debba essere fatta in fretta e
che si debbano mettere delle regole obbligatorie, ossia si deve
cambiare dalla proposta di assistenza di contributo al fatto che in
Valle d'Aosta, se vuoi avere una casa, devi metterci i pannelli
solari, salvo che tu sia proprio all'"Envers" con la montagna di
sopra, ma se hai un'esposizione solare, devi avere
obbligatoriamente i pannelli solari in tutte le case a partire
dagli edifici pubblici, questo è un obbligo perché è l'unico modo
per ridurre le emissioni nocive, gas serra e tutte le altre cose.
Se vogliamo centrare gli obiettivi di Kyoto, questo è
indispensabile, così come è indispensabile intervenire sulle
caldaie e l'unica cosa su cui le do ragione è evitare
l'atomizzazione, perché i condomini devono mantenere impianti
centralizzati o con il teleriscaldamento, o con caldaie a gas ad
alta condensazione, ma certamente obbligatoriamente integrate con
pannelli solari per il riscaldamento dell'acqua calda. In Valle
d'Aosta la stragrande maggioranza dell'acqua è ancora scaldata
bruciando petrolio e questo credo sia un insulto alla nostra
intelligenza!
