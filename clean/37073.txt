Classificazione
AMBIENTE
Inquinamento
UNIONE EUROPEA E RAPPORTI INTERNAZIONALI



Oggetto del Consiglio n. 944 del 14 gennaio 2015 - Resoconto
OGGETTO N. 944/XIV - Interpellanza: "Predisposizione di un
programma di informazione e di sensibilizzazione della popolazione
in merito alla conferenza sul clima che si terrà a Parigi".
Presidente -
Qualcuno chiede la parola per
l'illustrazione? Chiede la parola il Consigliere Bertin; ne ha
facoltà.
Bertin (ALPE)
- Grazie Presidente.
A dicembre di quest'anno, a Parigi, si terrà un'importantissima
conferenza sul clima nel quadro della convenzione delle Nazioni
Unite sul cambiamento climatico, sarà la COP 21 che, in seguito
all'esito sostanzialmente negativo della Conferenza di Copenaghen
di due anni fa e delle successive, rappresenta una tappa decisiva
per il futuro accordo internazionale sul clima. Questo di Parigi
sarà un appuntamento fondamentale, come detto, che dovrà, secondo
quanto stabilito e rinviato a Copenaghen (anche perché a Copenaghen
non si è trovato un accordo), elaborare uno strumento legalmente
vincolante per tutti, con impegni a partire dal 2020. Un compito
estremamente difficile, dal quale però dipende l'avvenire del
pianeta. Lo sappiamo, i cambiamenti climatici sono una delle
maggiori sfide della nostra epoca, e il riscaldamento globale
rappresenta una delle maggiori minacce per il nostro pianeta.
L'abuso dell'ambiente ormai rappresenta appunto una minaccia quanto
lo sono le guerre e il terrorismo per la nostra convivenza civile e
per il pianeta.
Dalla rivoluzione industriale ad oggi, le emissioni di CO2 sono
cresciute in modo esponenziale, con conseguenze sempre più dirette
sul clima. La prima vera presa di coscienza mondiale sul problema
vi è stata in occasione della Conferenza delle Nazioni Unite
sull'ambiente e per lo sviluppo, tenutasi a Rio, nel 1992, data
importante che tutti conosciamo. Alla conclusione di questa
conferenza, si tentò di stabilizzare le concentrazioni in
stratosfera del gas ad effetto serra ai livelli del '92. A partire
dal '94, con l'entrata in vigore del Trattato di Rio, si sono
succedute con scadenza annuale le cosiddette "Conferenze delle
parti", che hanno lo scopo di dare seguito ai principi stabiliti
dalla convenzione quadro a cui facevamo riferimento e, tra queste,
evidentemente la più conosciuta è quella di Kyoto del '97, dalla
quale poi è uscito il protocollo sottoscritto da una parte dei
Paesi occidentali, tranne gli Stati Uniti; tra l'altro il
protocollo, come sappiamo, non è più in vigore.
La Conferenza di Parigi, appunto, dovrà ristabilire
l'obbligatorietà giuridica e armonizzare i singoli interventi in
materia, coinvolgendo sia i Paesi industrializzati che quelli in
via di industrializzazione; sarà una tappa fondamentale, un
obiettivo non più rinviabile. La comunità scientifica lancia
allarmi ormai quasi giornalieri sull'argomento; di conseguenza, il
mancato intervento sarebbe terribile per il pianeta. Da ultimo,
l'Organizzazione meteorologica mondiale ha riferito che nel 2013 le
emissioni dei gas serra hanno raggiunto i livelli più alti negli
ultimi 30 anni. Il 2014 - l'abbiamo appreso in questi giorni - è
stato l'anno più caldo in assoluto da quando si sono standardizzate
le raccolte di dati. Sono ormai evidenti gli effetti del
riscaldamento globale che ha ormai raggiunto un grado
dall'industrializzazione in poi e, come sappiamo, i due gradi sono
il limite massimo nel quale non potranno non esserci conseguenze
gravissime per il pianeta, con conseguenze a tutti i livelli,
economico innanzitutto. Il famoso "Rapporto Stern" calcolò che gli
impatti economici del cambiamento climatico, se non controllati e
se non si interviene per limitarli, potrebbero costare il 20
percento del PIL mondiale, una cifra assolutamente
considerevole.
Il mancato accordo di Parigi potrebbe avere conseguenze, come ho
detto, catastrofiche per tutti, ad iniziare dal nostro territorio;
sono certo dinamiche globali, ma hanno effetti locali e saranno
purtroppo particolarmente evidenti ed importanti per un territorio
vulnerabile e sensibile come il nostro, un territorio di montagna e
di alta montagna. Dalla Conferenza di Lima dell'anno scorso sul
clima, stiamo assistendo a una mobilitazione a tutti i livelli:
associazioni, cittadini, Enti territoriali, eccetera. In molte
occasioni le Regioni hanno rivendicato un ruolo nella strategia
globale dei cambiamenti climatici. Ricordo che il Comitato delle
Regioni, anche a Lima, l'anno scorso, ha rivendicato, in occasione
di quella conferenza, il ruolo degli Enti territoriali. In questa
fase anche l'opinione pubblica internazionale avrà un ruolo molto
importante nell'influenzare le scelte dei decisori e su questo, e
per questo, ci sarà una grande mobilitazione e c'è una grande
mobilitazione. Ognuno di noi deve esercitare la propria piccola
responsabilità, che è una responsabilità verso il nostro
territorio, ma in generale verso anche le prossime e future
generazioni; ognuno deve fare la sua piccola parte.
Pertanto volevamo sapere cosa aveva intenzione di fare il
Governo regionale e se si era predisposto, anche in funzione di
sensibilizzare la popolazione rispetto a questo appuntamento e alle
conseguenze del mancato accordo, un programma in questo senso.
Grazie.
Presidente
- Grazie. Per la risposta, ha chiesto la
parola l'Assessore Bianchi; ne ha facoltà.
Bianchi (UV)
- Sì, grazie Presidente. Intanto ringrazio
il collega per aver richiamato all'attenzione un tema, quello dei
cambiamenti climatici, di grande interesse e attualità.
In generale, credo sia utile introdurre una breve premessa che
risponde anche al primo punto dell'interpellanza:
"quali
iniziative sono previste in vista della Conférence climat de Paris
2015"
.
A livello mondiale, l'azione politica per il contrasto al
cambiamento climatico si è concretizzata soprattutto attraverso,
come ricordava lei, collega Bertin, l'approvazione nel 1997 del
Protocollo di Kyoto, che si propone appunto di contrastare i gas
serra e di riportarli entro limiti tali da garantire uno sviluppo
sostenibile. La scadenza di detto protocollo, inizialmente prevista
per il 2012, è stata successivamente prorogata fino al 2020. Esso,
tuttavia, è diventato operativo a partire dalla sua sottoscrizione
da parte di un numero di Nazioni tali da rappresentare almeno il 55
percento della produzione di gas serra, e ciò è avvenuto solo nel
2005, con l'adesione della Russia. La recentissima Conferenza ONU
di Lima sui cambiamenti climatici ha approvato un documento che
sarà discusso durante il vertice di Parigi, in programma alla fine
di quest'anno. Si tratta, quindi, di un appuntamento per la
definizione delle strategie post-Protocollo di Kyoto per mettere
effettivamente ed incisivamente in atto azioni da parte dei Paesi
sviluppati e di quelli in via di sviluppo maggiori emittori di gas
a effetto serra, sulla base di un accordo universale giuridicamente
costrittivo sul clima.
L'appuntamento di Parigi è pertanto un evento gestito a livello
nazionale e, in particolare, dal Ministero dell'ambiente. Non sono
previste iniziative - chiaramente durante la conferenza -
specifiche da parte delle singole Regioni, fatta salva, appunto, la
partecipazione ai tavoli tecnici nazionali e transfrontalieri, che
saranno attivati in preparazione dell'evento. A tal proposito,
posso evidenziare la stretta correlazione con la definizione e
approvazione della strategia nazionale di adattamento ai
cambiamenti climatici cui la Regione sta partecipando insieme ad
altre Regioni italiane. In questa direzione è stata effettuata una
prima analisi del contesto, delle iniziative, delle attività
strutturate e condotte in Regione, dal titolo: "Vivere in montagna
e adattarsi ai cambiamenti climatici. Proposta di elementi per una
strategia regionale valdostana", realizzata nell'ambito del
Comitato scientifico di Fondazione Montagna Sicura, con il supporto
di altri Enti, tre cui ARPA VdA.
In merito invece al secondo punto:
"se è stato predisposto o
si intende predisporre un programma di informazione e
sensibilizzazione della popolazione riguardo alla conferenza in
questione e agli effetti di un mancato accordo"
, questa
interpellanza mi dà modo di evidenziare il lavoro svolto
dall'Assessorato e dalla Regione sul tema, nell'ambito dei fenomeni
e delle strategie che hanno una dimensione globale, come ricordava
lei. In questo contesto generale si inseriscono le diverse attività
di monitoraggio di variabili ambientali connesse al cambiamento
climatico svolte, peraltro, ormai da anni, dall'ARPA della Valle
d'Aosta e da Fondazione Montagna Sicura, sotto la regia degli
Assessorati competenti in materia di ambiente e di difesa del
suolo. La concentrazione e le caratteristiche dell'aerosol in
troposfera e stratosfera, la concentrazione di ozono in atmosfera
(collegata alle radiazioni solari a terra nella banda
dell'ultravioletto), i flussi di carbonio (collegati a ecosistemi
naturali e caratteristici del nostro territorio), i bilanci di
massa dei ghiacciai, la variazione dei cicli stagionali della
vegetazione e la valutazione della risorsa idrica connessa alle
precipitazioni nevose e allo studio dell'evoluzione del permafrost,
sono tutte attività che si concentrano nello studio e nell'analisi
di fenomeni connessi con i cambiamenti climatici, nell'ambito di un
laboratorio privilegiato quale è quello della nostra Regione che ha
caratteristiche territoriali distintive nel panorama europeo e
mondiale.
Nell'ambito della
Stratégie d'avenir du massif du Mont
Blanc
, lo scorso anno sono stati definiti dei gruppi di lavoro
tematici, allo scopo di predisporre dei progetti da presentare in
modo coordinato nella nuova programmazione di finanziamento
2014-2020. Noi, come Assessorato, coordiniamo il gruppo di lavoro
relativo ai cambiamenti climatici e con i partner individuati
svizzeri e francesi, in particolare, dobbiamo affrontare e
approfondire proprio la maggiore e migliore conoscenza degli
impatti provocati dai cambiamenti climatici nel massiccio del Monte
Bianco. Sulla base delle conoscenze scientifiche internazionali e
delle attività condotte sul nostro territorio, l'Assessorato
conduce da anni un'azione di informazione e di sensibilizzazione
riguardo al tema del cambiamento climatico, anche attraverso la
rivista
Environnement
e la pubblicazione edita da ARPA,
veicolate anche attraverso il portale web. Il recente numero di
dicembre 2014 di
Environnement
è nuovamente espressamente
dedicato al cambiamento climatico e contiene una prima informativa
circa l'evoluzione delle politiche internazionali, nazionali e
regionali circa il contrasto e l'adattamento al cambiamento
climatico. Sempre nello scorso dicembre, la collaborazione con
l'Agenzia nazionale ANSA ha consentito la pubblicazione di uno
speciale sui cambiamenti climatici in Valle d'Aosta.
Continuo citando eventi quali il "
Mountains
Under
Watch
2013 - O
sservare gli effetti dei cambiamenti
climatici nelle Alpi", Conferenza internazionale organizzata nel
febbraio 2013, a Bard, che è stata un'importante occasione di
confronto tra esperti di tutto il mondo sul monitoraggio degli
effetti del cambiamento climatico di un ambiente alpino. In tale
occasione sono stati proposti anche laboratori didattici
interattivi nelle scuole medie e superiori e una serata aperta al
pubblico dal titolo: "Come cambia il clima di montagna: quale
futuro?".
In conclusione, ad oggi la Valle d'Aosta si pone di fatto come
una realtà riconosciuta di primo piano nelle attività di
monitoraggio integrato del cambiamento climatico globale e degli
effetti che questo determina sulle diverse componenti del proprio
territorio. L'Assessorato intende mantenere alto il livello di
attenzione sull'argomento, continuando nell'azione di
sensibilizzazione e di formazione. Come di consueto, gli esiti dei
progetti e delle iniziative avviati verranno comunicati e diffusi
secondo le modalità ritenute più idonee.
Colgo l'occasione per evidenziare ad esempio il seminario
transfrontaliero dal titolo "Cambiamenti climatici e gestione delle
vie di accesso all'alta montagna", in programma il 4 febbraio
presso l'Università della Valle d'Aosta. Tale iniziativa rientra
nel progetto
Eco innovation en altitude
ed è organizzata da
Fondazione Montagna Sicura con il coordinamento dell'Assessorato.
Azioni specifiche - e concludo - saranno intraprese anche
nell'ambito della prossima programmazione europea 2014-2020
nell'ambito degli assi a carattere ambientale, che prevedono
anch'essi azioni di formazione, comunicazione e sensibilizzazione.
L'auspicio di tutti, credo, è che al termine della Conferenza di
Parigi si possano sviluppare degli scenari incoraggianti e utili a
garantire uno sviluppo sostenibile per il nostro pianeta.
Grazie.
Presidente
- Grazie Assessore. Per la replica, ha chiesto
la parola il Consigliere Bertin; ne ha facoltà.
Bertin (ALPE)
- Grazie Presidente.
L'obiettivo principale di questa interpellanza, ed è evidente,
era quello di porre all'attenzione delle istituzioni regionali
valdostane questo importante appuntamento di Parigi nel 2015, che
sarà probabilmente l'appuntamento più importante
dell'anno...insomma, il 2015 non sarà soltanto EXPO...non vorrei,
però, che lo interpretaste come un invito a costituire una nuova
società partecipata, sono contrario a nuove società partecipate, e
l'abbiamo già detto.
La Conferenza del clima di Parigi sarà una tappa fondamentale
per l'avvenire del pianeta e ormai ne siamo tutti consapevoli.
Ognuno di noi dovrà fare la sua piccola parte e speravamo che la
Regione - in parte l'ha anche fatto - avesse messo nell'agenda
questo appuntamento come uno dei più importanti. È importante, lo
sottolineo ancora una volta, sensibilizzare, rendere consapevoli i
cittadini di quali saranno gli effetti di un mancato accordo a
Parigi e i generali effetti del clima sul nostro territorio e sul
pianeta in termini generali. Ognuno dovrà fare, deve fare, la
propria piccola parte. Questa era, in fondo, anche una sorta di
mozione che vi invitava a fare di più. Sappiamo e abbiamo più volte
notato che la rivista
Environnement
si è interessata di
questo argomento, ma crediamo che debba, al di là di uscire
nell'ambito degli addetti ai lavori, in qualche coinvolgere la
cittadinanza tutta, rendendola consapevole di quanto sta
succedendo. È indubbio che per rispondere alla sfida posta dalla
modifica del clima non si possa che fare un ripensamento del
modello economico e sociale. La crisi ambientale e climatica
dev'essere un'occasione per programmare una trasformazione del
nostro sistema produttivo e del modello economico soprattutto che
lo alimenta, attraverso una rapida transizione che preveda, nei
tempi più brevi possibili, l'abbandono delle fonti fossili per
delle scelte diverse. Ma queste scelte si potranno fare soltanto se
la cittadinanza, l'opinione pubblica internazionale sarà
consapevole dei rischi che stiamo correndo. Un'azione in questo
senso di informazione è essenziale al fine poi di dare seguito e di
raggiungere gli obiettivi che credo tutti siamo consapevoli essere
necessari per il nostro pianeta. Grazie.
Presidente
- Punto 13 all'ordine del giorno.
