Classificazione
ASSISTENZA SANITARIA E OSPEDALIERA



Oggetto del Consiglio n. 1609 del 23 novembre 2005 - Resoconto
OGGETTO N. 1609/XII - Uso improprio del servizio di Elisoccorso.
(Interpellanza)
Interpellanza
Premesso:
·
che nel recente incontro col Ministro della Salute, il
Presidente della Regione e l'Assessore regionale della Sanità hanno
evidenziato l'uso improprio dell'elisoccorso in Valle
d'Aosta;
·
che il servizio di soccorso sanitario a mezzo elicottero è
puntualmente disciplinato da una convenzione vigente tra
l'Amministrazione regionale e l'USL della Valle d'Aosta e dal
relativo protocollo allegato, ove si stabilisce chiaramente che
l'opportunità di utilizzare la risorsa "elisoccorso" è accertata e
attivata dalla C.O. 118;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quali sono le situazioni di uso improprio e/o di abuso
dell'elisoccorso che si sono verificate nella nostra regione e di
cui è stata data notizia al Ministro;
2) per quali ragioni è stata rappresentata al Ministro tale
situazione, essendo estranea alla sua sfera decisionale e
rientrando comunque nelle competenze e nella discrezionalità degli
enti regionali di cui in Premessa;
3) quali sono le sue intenzioni per eliminare o, quanto meno,
per ridurre, l'uso improprio o l'abuso dell'elisoccorso in Valle
d'Aosta.
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - La recente visita "lampo" del Ministro Storace,
nel corso della quale c'è stato un incontro con il Presidente
Caveri e con l'Assessore Fosson, ha posto in evidenza uno degli
sprechi dell'amministrazione sanitaria, ovvero quella dell'uso
dell'elisoccorso.
Alla luce delle informazioni che ci sono giunte direttamente o
per via mediata, tramite gli organi di informazione, abbiamo
coagulato in questa interpellanza alcune perplessità e formulato
una serie di quesiti per capire per quali ragioni al Ministro siano
stati evidenziati gli sprechi dell'elisoccorso valdostano, quando
sappiamo che il Servizio di soccorso sanitario a mezzo elicottero è
puntualmente disciplinato da convenzioni che vigono fra
l'Amministrazione regionale e l'USL e anche con il Soccorso alpino
valdostano. Ci sono dei protocolli allegati a queste convenzioni
dove viene chiaramente definito che l'opportunità di utilizzare la
risorsa elisoccorso è attivata dalla centrale operativa "118",
quindi è rimessa alla discrezionalità di questo organismo. Per tali
ragioni non abbiamo compreso perché queste situazioni di uso
improprio siano state enunciate al Ministro e per quali ragioni al
Ministro sia stata rappresentata tale situazione, essendo estranea
alla sua sfera di competenza, e tanto meno possa dipendere da una
discrezionalità di sue scelte; quali sono, in ultima analisi, le
intenzioni che ha il Presidente per eliminare le situazioni di uso
improprio o abuso dell'elisoccorso che sono state denunciate dal
Ministro e peraltro ci risulta anche sussistano nella nostra
regione.
Président - La parole au Président de la Région, Caveri.
Caveri (UV) - Rispondo volentieri, dicendo che è un tema di cui
da molti anni mi occupo, avendo avuto sempre rapporti di viva
simpatia con il Soccorso alpino valdostano, ma anche con il Corpo
nazionale del soccorso alpino.
Qui il tema è abbastanza delicato, nel senso che con il passare
degli anni sono sempre più gli alpinisti, soprattutto con l'avvento
del telefonino, che per un semplice affaticamento o magari anche
per un improprio equipaggiamento, chiamano l'elicottero
dell'elisoccorso e trovano sempre un medico che testimonia "ex
post" che esisteva una qualche ragione medica. Quindi oggi siamo
impossibilitati di avere una modellistica, fino a quando non
verranno modificati quegli obblighi di prestazione sanitaria
obbligatoria che oggi consentono una copertura omnicomprensiva a
questo tipo di prestazione. Il che non è giusto, perché molto
spesso gli interventi potrebbero essere pagati dalle assicurazioni,
perché la maggior parte degli alpinisti salgono in montagna o
perché soci del Club alpino o perché dotati di un'assicurazione, ma
non siamo in grado di riscuotere questo tipo di assicurazione,
poiché ovviamente la prestazione sanitaria è obbligatoria. Questo
tema ha interessato prima il responsabile della Protezione civile,
Bertolaso, e successivamente il Ministro della salute, Storace, che
sono rimasti molto impressionati dalle cifre che abbiamo loro
fornito.
Quest'anno, per la Valle d'Aosta, il collega Fosson mi ha dato
questa tabella relativa al 2004. Sono prestazioni da 500 mila euro,
ma se mettiamo assieme tutti i costi del servizio di elisoccorso,
sono circa 4-5 milioni di euro l'anno. Allora non è che oggi ci sia
un uso improprio. Là dove ci fosse un uso improprio, già oggi c'è
la possibilità nella convenzione da parte della società
elicotteristica di rivalersi, nel momento in cui il Servizio
sanitario non si facesse carico dell'impiego. Il punto è che,
concepita com'è concepita l'obbligatorietà della prestazione
sanitaria, ci troviamo di fatto "démunis", ed è questa la ragione
per la quale dobbiamo discutere con i responsabili nazionali. Una
soluzione - già in passato individuata - è quella - tranne che per
le persone che vanno in montagna per motivi di lavoro - di
prevedere delle forme di ticket, per cui io chiamo l'elicottero, ma
pago un ticket abbastanza salato e quindi ci penso prima, oppure di
immaginare delle formule obbligatorie di assicurazione - ed è la
cosa su cui abbiamo ragionato con Bertolaso e Storace - per chi va
per svago in quota, immaginando poi delle formule assicurative per
gli sciatori collegate all'erogazione dello skipass, cosa che
comincia ad avvenire anche nei comprensori sciistici valdostani.
Ripeto: non si tratta di mettere in discussione l'obbligatorietà
della prestazione sanitaria, ma di trovare dei "distinguo" che
consentano di poter avere meccanismi virtuosi come capita in molti
soccorsi. La prestazione in Svizzera dell'elisoccorso è a
pagamento; questo implica che le persone paghino? Naturalmente no!
Implica che le persone prevedono delle assicurazioni di un certo
genere per chiunque vada a fare attività rischiose in alta
quota.
Mi rendo conto che entriamo in un terreno scivoloso, che la
norma debba essere scritta in maniera appropriata, perché se io
sono un imbecille e con il mio "snow board" mi infilo sulla parete
nord dell'Emilius, mi schianto e deve arrivare un soccorritore e
rischiare la vita, è proprio una prestazione sanitaria
obbligatoria, cioè la guida alpina si deve calare, rischiare la
vita, dobbiamo pagare noi per uno che fa una cosa di questo genere?
Tenete conto che quando uno in autostrada si schianta a 200
chilometri all'ora, arriva la prestazione sanitaria obbligatoria,
ma poi ti arriva una multa. Invece noi non abbiamo la possibilità
di multare le persone che fanno delle follie in montagna, per cui
se oggi in autostrada mi schianto a 200 chilometri all'ora contro
un guard-rail, pago i danni alla società autostradale e ho una
sanzione, mentre se io sono un cretino che va a fare sci alpinismo
nel cuore dell'inverno quando c'è tanta neve e finisco sotto una
valanga, non c'è problema, arriva l'elicottero, arriva il cane,
paga tutto "Pantalone", cioè il contribuente!
Credo che si debba lavorare attorno a degli obblighi
assicurativi con aspetti di diritto assicurativo, come abbiamo
cominciato a fare, in piena connessione con una visione dello
Stato, perché lo stesso problema l'hanno sul soccorso marino, che
in parte è a pagamento - già oggi il soccorso delle capitanerie di
porto e dei mezzi navali sul mare comporta degli obblighi per i
diportisti di formule assicurative -. Quindi credo che si debba
ragionare in maniera molto aperta, partendo dal presupposto che
posso chiamare l'elicottero, ma pago. Ripeto: si tratta di trovare
un obbligo assicurativo che corrisponda a determinate prestazioni,
che non possono più essere considerate obbligatorie. In una logica
di riduzione del "welfare", anche su questo bisogna ragionare.
Président - La parole au Conseiller Tibaldi.
Tibaldi (CdL) - Tutto sommato un po' di rigore non guasta,
quando si tratta di tagliare gli sprechi, quindi potrebbe essere
un'occasione per rimeditare la sua posizione sulla Finanziaria,
visto che ha espresso apprezzamenti nei confronti di una certa
linea che sta portando avanti il Ministro Storace!
Battute a parte, possiamo condividere "in toto" quello che lei
ha detto, però pensavamo che la risposta fosse più esaustiva in
merito all'uso improprio e agli abusi dell'elisoccorso, perché
indubbiamente delle situazioni anomale esistono anche nella nostra
regione e penso che, se non lei, il suo collega Fosson - che
presidia il Sistema sanitario valdostano - ne sia a conoscenza.
L'elisoccorso rischia di essere un abuso da parte dell'utente, è
vero, dell'utente sprovveduto che va in montagna in maglietta o
ciabatte come lei diceva e pretende che il sistema pubblico lo
assista sempre e comunque; ma rischia di essere impropriamente
utilizzato anche da chi svolge questo servizio. Sappiamo bene quali
sono le tariffazioni orarie e giornaliere di coloro che prestano
servizio medico sull'elicottero, di quanto costa spostare
l'elicottero con un medico a bordo, il quale poi si cali col
verricello per andare ad assistere una persona; allora riteniamo
che se di abusi non ce ne devono essere, è bene che non ce ne siano
da entrambe le parti!
Nell'apprezzare la risposta che lei ha fornito alla nostra
interpellanza e la volontà manifestata al Ministro di intervenire
legislativamente per affievolire quella obbligatorietà della
prestazione sanitaria, che oggi impone un intervento, vorremmo
sottolineare che gli organi politici di riferimento, cioè voi,
devono però prestare concreta attenzione alle altre situazioni di
uso improprio o di abuso dell'elisoccorso. Le cito un esempio che
mi è stato recentemente riferito: il 4 settembre scorso, ad Antey,
in seguito ad un incidente veniva richiesto l'utilizzo
dell'ambulanza dei volontari del soccorso di Châtillon. Partiva
l'ambulanza, dopo 2 minuti veniva chiamata dal "118" e veniva
annullato il servizio, perché stava decollando un elicottero.
L'elicottero è giunto sul luogo dove è accaduto l'evento, luogo che
è a 100 metri dopo lo svincolo per andare a Torgnon, ma non c'era
la possibilità di farlo atterrare. Hanno calato il medico con il
verricello, il medico è intervenuto, l'elicottero è atterrato un
po' più avanti; poi hanno posizionato il paziente su una barella
speciale, ma non essendoci né l'ambulanza né l'elicottero nelle
vicinanze, lo hanno caricato su un furgone e lo hanno portato fino
dove stazionava l'elicottero, che a sua volta lo ha trasferito
all'Ospedale regionale. Questo è un esempio paradossale, forse già
rientra nel novero degli usi impropri che ci sono in Valle d'Aosta.
Vedete, quindi, che ci sono anche casi di questo tipo, come quello
del "serpente a sonagli" che citava Storace, dove è stato
mobilitato addirittura un aereo per portare l'antidoto dalla
Svizzera! Capite dunque che, come organi competenti, dovete essere
sollecitati anche su queste situazioni paradossali, perché oltre
agli sprechi di risorse sappiamo che anche i tempi sono importanti.
In questo caso si trattava di un "codice rosso", di un intervento
per salvare una vita, ma i tempi sono trascorsi inutilmente con uno
scoodinamento assolutamente inopportuno.
Concludo, invitandovi a monitorare seriamente l'uso
dell'elisoccorso, nonché l'applicazione delle convenzioni e dei
protocolli che vengono utilizzati nella nostra regione.
