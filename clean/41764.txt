Classificazione
ASSISTENZA SOCIALE
Politiche giovanili



Oggetto del Consiglio n. 775 del 4 luglio 2019 - Resoconto
OGGETTO N. 775/XV - Interpellanza: "Controllo dell'attività
di proroga del servizio di gestione della Cittadella dei giovani
concessa dal Comune di Aosta".
Farcoz (Président) -
À la présence de 30 Conseillers je
déclare ouverte la séance. Nous procédons avec le point n° 48 à
l'ordre du jour. Pour l'illustration, la parole au collègue
Manfrin.
Manfrin (LEGA VDA)
- Trattiamo per la terza volta il tema
del rinnovo della gara di appalto della Cittadella dei giovani in
quest'aula. L'abbiamo fatto già tre volte, non so se sarà la volta
definitiva, mi auguro che sia quella risolutiva. Siamo infatti
arrivati - credo e spero - all'epilogo di questa saga, iniziata
quest'estate e proseguita in questi mesi, ma andiamo un pochino con
ordine. A settembre dell'anno scorso vi era la scadenza naturale
dell'appalto, che durava appunto tre anni. Sarebbe dovuto scadere a
settembre 2018 ma ci disse il Comune di Aosta che non era ancora in
grado di riuscire a formulare tutte le operazioni di gara, aveva
dei ritardi e per questo motivo chiese una proroga di sei mesi per
adempiere alle operazioni di gara. Su questo avevamo già posto la
nostra attenzione, perché sappiamo che l'ANAC, così come il Codice
degli appalti, impone di fare delle proroghe che non superino
ovviamente i sei mesi ed esclusivamente per le operazioni
strettamente necessarie per arrivare alla definizione di questa
proroga. Cito peraltro l'articolo 23 della legge n. 62 del 2005,
che dice: "
i contratti per acquisti e fornitura di beni o
servizi già scaduti, o che vengano a scadere nei sei mesi
successivi alla data di entrata in vigore della presente legge,
possono essere prorogati per il tempo necessario alla stipula di
nuovi contratti a seguito di espletamento di gare a evidenza
pubblica, a condizione che la proroga non superi comunque i sei
mesi
", quindi la proroga viene concessa per sei mesi, con
l'obiettivo di rinnovare questo appalto. Questa gara di appalto
avrebbe dovuto risolversi e appunto entrare in vigore con la nuova
gestione a marzo 2019.
È successo però che per qualche motivo - incapacità, cattiva
amministrazione o convinzione di poter piegare le leggi a proprio
piacimento, non ne ho idea, deciderà in quest'aula chi ascolta - si
arriva a marzo 2019 e viene formulata una nuova richiesta di
proroga. Vi ricordate di quanto fu la richiesta di proroga che
venne formulata? Di ben nove mesi. Il Codice degli appalti ci dice
che si può prorogare per massimo sei mesi, il Comune di Aosta
proroga per sei mesi, dopodiché, finita la proroga che doveva
servire esclusivamente a formulare, scrivere e mettere a bando il
nuovo contratto di appalto, ci chiede nove mesi di proroga, una
proroga che quindi evidentemente è illegittima, vista la legge che
ho appena citato: la n. 62 del 2005 e infatti la Regione, molto
correttamente, si esprime chiedendo, per avallare la proroga, un
parere dell'ANAC. Il Comune di Aosta, però, evidentemente non si
perde d'animo e, resosi conto che la parte di finanziamento
regionale non sarebbe mai giunta poiché legata al parere ANAC,
sapete cosa tira fuori dal cilindro? La determina n. 170 del 29
marzo 2019, a uno o due giorni dalla scadenza della proroga
originaria, determina che viene inviata alle 17:00 - era un sabato
- quindi l'ultim'ora utile prima del weekend, con la quale si
decide, sponte loro, richiamando deliberazioni sulla vendita del
gas a supporto della propria iniziativa - una cosa veramente
straordinaria - e affermando che nessuna legge fissa una data
massima per la proroga - chiaramente in spregio a quel Codice degli
appalti che ho appena citato - di prorogare per altri tre mesi la
gestione, dal 1° aprile al 30 giugno 2019, tre mesi in più rispetto
al massimo prorogabile sancito dalla legge n. 62 del 2005.
Pareva quindi che la questione fosse chiusa, dal momento in cui
si era raggiunta la proroga dei sei mesi prima e dei tre mesi poi -
nove mesi complessivi - e pareva che la Cittadella fosse mestamente
destinata a chiudersi il 30 giugno visti i lunghissimi tempi che
richiedono le operazioni di gara. Arriviamo invece al punto in cui
l'ineffabile Sindaco Centoz ci stupisce di nuovo e, immantinente,
pubblica sulla sua pagina
Facebook
, che evidentemente ha
valore legale, un
post
dove indica che il bando è stato
pubblicato e il termine per la presentazione delle offerte è
fissato per il 10 giugno 2019 alle ore 12:00 e la seduta pubblica
per l'apertura delle offerte per il giorno 11 giugno 2019 alle ore
14:30. Ricapitoliamo: prima ci chiede - e ottiene - una proroga di
sei mesi, da settembre fino a marzo, per poter bandire la nuova
gara. Non riesce, ci dice che non riesce a completare le operazioni
di gara e ci chiede una proroga, ulteriore, di nove mesi, perché
dice: "
in sei mesi non sono riuscito a fare le operazioni di
gara, concedetemi un'altra proroga di ben nove mesi, così io riesco
a finire tutte le operazioni di gara
". Poi improvvisamente,
quando si rende conto di non poter avere quel tipo di proroga, tira
fuori tutti i soldi che può tirare fuori il Comune di Aosta e in
soli tre mesi riesce a risolvere tutto quanto, un qualcosa di
straordinario, una capacità amministrativa incredibile. Direi che è
evidente che l'operazione è alquanto curiosa, si passa quindi dal
non riuscire a chiudere un bando, perché il tempo non è
sufficiente, a farlo in poco tempo, senza alcun problema. È
evidente che bisogna anche sgombrare un attimo il campo da
eventuali speculazioni. Se la Cittadella dei giovani di Aosta
rimane aperta, ovviamente per noi è assolutamente una cosa
positiva, siamo assolutamente felici che un servizio di questo tipo
venga lasciato a disposizione della cittadinanza. Il dubbio che
però mi viene - e che ritengo sia legittimo - è questo: non è che
si applica il Codice dell'appalto
intuitu personae
?
Sempre partendo dal presupposto che la proroga di tre mesi che
ha fatto il Comune di Aosta sia evidentemente illegittima, poiché
travalica i limiti posti dalla legge cui ho fatto riferimento
prima, non è che per caso si è arrivati a bandire - in tutta
fretta, a questo punto - questa gara - mi permetto di fare delle
illazioni - perché se un concorrente voleva partecipare, si trovava
meno tempo per poter partecipare a questa gara, dal momento in cui
la pubblica amministrazione dice che il concorso verrà bandito di
lì a nove mesi, perché non si è riuscito a completare le operazioni
di gara... se così fosse - questo, evidentemente, non è rispondente
al vero - chiaramente andremmo a integrare una fattispecie che
ricade sotto la turbativa d'asta e di certo sarebbe un grave
problema. Io sono sicuro che non è così, però ritengo che sia
necessario assolutamente fare chiarezza su questo tipo di
operazioni che vengono fatte, soprattutto perché la Regione, pur
non essendo proprietaria della struttura, è cofinanziatrice di
quella struttura, mette una buona percentuale di quel mezzo milione
di euro annuo che viene dato per gestire quella struttura, quindi è
evidente che, se vengono compiute delle operazioni, che di certo di
legittimo paiono avere molto poco - ma non lo diciamo noi, lo dice
il Codice degli appalti - chiediamo, per tramite di questa
interpellanza, "
se l'Amministrazione regionale sia stata messa
al corrente del celere espletamento delle procedure di gara,
rendendo quindi superflue le richieste di proroga precedentemente
formulate e se sia intenzione dell'Amministrazione regionale
operare un controllo nel merito di un'attività di proroga e rinnovo
a dir poco convulsa e contraddittoria
".
Dalle ore 15:41 riassume la Presidenza la Presidente
Rini
.
Rini (Presidente) -
Per la risposta, la parola
all'Assessore Certan.
Certan (AV) -
Buon pomeriggio a tutti. Consigliere
Manfrin, prima di rispondere puntualmente alle sue domande, vorrei
solo fare due precisazioni, la prima: lei dice: "insinuo, sto
facendo delle illazioni", di questa parte naturalmente è
responsabile lei, ma io le consiglierei di proporre puntualmente
delle mozioni al Consiglio comunale di Aosta, perché su alcune
parti è il Consiglio comunale di Aosta... io naturalmente mi
atterrò a rispondere alle domande che lei ha fatto a noi e non a
commentare quanto ha detto.
L'altra precisazione è che non so se questa sua interpellanza
rimane agli atti, ma forse deve solo fare una correzione, perché
nell'interpellanza, in particolare nelle premesse, viene richiamata
la determina dirigenziale del Comune di Aosta n. 200 del 4 aprile
2019, che fa riferimento alla revoca della concessione del maneggio
comunale. Io ho ipotizzato trattarsi di un refuso o di un errore,
credo che l'argomento e il suo obiettivo fossero un altro, non
quello del maneggio, ma se rimane agli atti, credo sia giusto che
magari si parli di questa cosa, perché non comprenderei sennò quale
senso possa avere.
Ciò detto, credo che questi passaggi non inficino la nostra
risposta. Mi sembra che, per l'appunto, lei chieda puntualmente se
siamo stati oppure no informati dei diversi passaggi che il Comune
di Aosta ha inteso mettere in atto per l'affidamento in concessione
della Cittadella dei giovani. Il Comune di Aosta, con nota
acquisita al protocollo regionale in data 5 aprile, ha trasmesso
ufficialmente le due determine: la n. 169 e la n. 170, nonché la
nota con la quale lo stesso Comune ha trasmesso alla CUC la
richiesta di avvio della procedura di gara. Consultando il sito
della CUC, abbiamo quindi preso atto, anche senza una comunicazione
ufficiale in tal senso, di quale fosse il termine di presentazione
delle offerte, ovvero il 10 giugno, e quello di apertura delle
offerte, fissato per l'11 giugno: questo perché era un procedimento
che doveva fare il Comune di Aosta e che quindi ha seguito
chiaramente tutto l'iter. In questi termini abbiamo quindi appreso
con favore delle tempistiche della procedura.
Per quanto riguarda invece la seconda domanda: "
se sia
intenzione dell'Amministrazione operare un controllo nel merito di
un'attività di proroga e rinnovo...
", anche qui devo fare solo
una precisazione, ovvero: laddove si dice che il Comune ha
richiesto e ottenuto dagli enti partner una prima proroga di sei
mesi, si dice in realtà qualcosa di inesatto, perché era già di più
di sei mesi la prima proroga, lo scorso anno, quella di settembre.
Era più vicina ai sette che ai sei, in quanto la prima proroga era
superiore: era dall'8 settembre al 30 marzo. Sui tempi poi della
seconda proroga, con decorrenza dal 1° aprile, questi in effetti
erano stati cautelativamente stimati dal Comune nella delibera del
14 marzo, la n. 28, in nove mesi, ovvero sino al 31 dicembre. Con
il procedimento dirigenziale n. 170 lo stesso Comune ha poi
disposto in realtà una proroga tecnica del contratto per il solo
periodo del 1° aprile-30 giugno.
Ciò premesso, la Regione, per quanto di competenza ha con
propria delibera di Giunta, la n. 374 del 2019, approvato la
copertura - lo ha ricordato anche lei nel suo intervento -
finanziaria della proroga tecnica per il tempo strettamente
necessario all'espletamento della gara e del nuovo affidamento
biennale del servizio di gestione della Cittadella dei giovani a
partire dal 1° aprile 2019 fino al 31 dicembre 2021.
Contestualmente ha condizionato il trasferimento al Comune di Aosta
della quota finanziaria di competenza regionale all'inoltro, da
parte del Comune, dell'istanza di parere all'ANAC sulla corretta
interpretazione delle norme in materia di concessioni per lo
specifico caso dell'affidamento in parola, anche con riferimento
alle condizioni per la proroga tecnica delle more dell'affidamento,
un controllo sulla proroga quindi verrà fatto non dalla Regione, ma
dall'ANAC, direttamente, con le modalità che ho descritto. Questo è
l'aggiornamento di questa settimana, perché abbiamo ricevuto -
credo nei giorni scorsi, due o tre giorni fa - una lettera dal
Comune di Aosta, cerco di sintetizzare quanto viene detto, dove si
considera che le risposte dall'ANAC non sono ancora pervenute e il
Comune di Aosta ha informato l'Amministrazione regionale del fatto
di non procedere a un'ulteriore proroga tecnica della concessione,
che pertanto si è conclusa in data 30 giugno 2019.
Con la conclusione del contratto di concessione perde inoltre di
efficacia il protocollo d'intesa approvato con DGR n. 461 del 2015
e sottoscritto in data 6 maggio 2015, finalizzato alla
compartecipazione economica della Cittadella dei giovani da parte
dell'Amministrazione regionale".
Per completezza di informazione, in questa informativa del
Comune che ci è giunta si informa, o si conferma, che il Comune di
Aosta, con determinazione n. 484 in data 28 giugno 2019 ha
determinato di sottoscrivere con il concessionario, in scadenza il
30 giugno, un accordo di custodia temporanea, a titolo non oneroso,
della Cittadella dei giovani, per un periodo non superiore a due
mesi e con decorrenza 1° luglio 2019, salvo il riconoscimento di un
importo di 800 euro, oltre IVA, per la gestione di due iniziative
che già erano state programmate - ci è stato detto -: il giro
ciclistico della Valle d'Aosta e GiocAosta, previste in Cittadella
rispettivamente nelle giornate del 15 e del 16 luglio e 10-11
agosto, erano due iniziative già programmate.  Da come ho
capito leggendo questa informativa, quindi, il Comune di Aosta ha
in pratica fatto un accordo per poter fare queste due iniziative.
Questo è l'ultimo atto, che è del 28 giugno, ci è arrivato quindi
qualche giorno fa.
Presidente -
Per la replica, la parola al collega
Manfrin.
Manfrin (LEGA VDA)
- Ringrazio l'Assessore innanzitutto
per aver corretto un refuso, che correttamente ha segnalato, dove
avevo indicato, in realtà, una delibera dell'ANAC, che introduceva
questa surrettizia operazione, per la quale si va a fare una gara
con tempi molto serrati e che rischia di escludere alcuni dei
partecipanti a quella gara. Ha fatto benissimo a sollevarlo,
effettivamente è un refuso che ho notato anch'io, quando l'ha fatto
rilevare, sono felice anche della comunicazione. Io sono in attesa,
visto che era stata una richiesta, anche da parte
dell'Amministrazione regionale, oltre che di quella comunale, del
parere dell'ANAC sulla proroga già richiesta e ulteriormente
accordata.
Direi che è evidente, è chiaro: se il Comune di Aosta utilizza i
propri fondi, quindi si assume la responsabilità di utilizzare i
propri fondi, è evidente che non compete alla Regione, ma è
altrettanto evidente che, se la Regione metterà una parte in più,
così com'è previsto dall'accordo, ovvero metterà la sua parte di
finanziamento - che mi sembra assommi circa al 40%, non ricordo
esattamente la percentuale - andrà a inserire quel finanziamento in
un quadro di legalità e di appalto fatto con tutti i crismi e di
certo non un finanziamento in una gara che è stata chiaramente
viziata anche da proroghe illegittime, eccetera: ecco dunque il
senso di chiedere questo a lei.
Per quanto di competenza del Comune di Aosta, chiaramente verrà
chiesto, ma siccome ci sono tre enti finanziatori - uno è il Comune
di Aosta, uno è la Regione autonoma Valle d'Aosta e un altro è il
CELVA -, è evidente che ognuno per parte sua, se va a mettere dei
finanziamenti, deve fare in modo che la propria parte, la parte di
ciascuno venga messa in assoluta legittimità. Ci pare di poter
avanzare, per l'appunto, la richiesta di avere degli
approfondimenti, che ad oggi giustamente mi dice non esserci.
La parte che non ho capito, Assessore, è quella relativa alla
decadenza degli accordi del 2015, cioè so che è stato approvato un
altro verbale d'intesa sulle linee guida, che è quello che ci aveva
già annunciato in quest'aula, ma non capisco la decadenza, cioè
cosa significhi la decadenza di cui ci ha parlato in questo
momento, degli accordi del 2015, che erano le linee guida che erano
state fatte originariamente nel primo rinnovo dell'appalto.
Insomma, quello che è importante è che si vigili e si verifichino
quali siano le risultanze che emergeranno da quella che sarà
l'analisi dell'ANAC, che sicuramente è ente deputato nel merito
delle proroghe già annunciate.
