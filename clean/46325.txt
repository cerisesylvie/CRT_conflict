Classificazione
ATTIVITÀ CULTURALI
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2783 del 28 settembre 2023 - Resoconto
OGGETTO N. 2783/XVI - Interpellanza: "Tempistiche del nuovo
progetto di recupero archeologico della strada romana delle Gallie
tra Bard e Donnas".
Bertin (Presidente) -
Punto n. 41. Ha chiesto la parola
il consigliere Brunod, ne ha facoltà.
Brunod (RV) -
In data 9 luglio 2023 è stato pubblicato su
"La Stampa", Aosta & Regione, un articolo avente il seguente
titolo: "Strada delle Gallie, ancora una mozione dopo dodici anni
di
stop
. Dalla minoranza di Donnas arriva un'iniziativa per
un rapido ripristino del transito pedonale". Ricordiamo anche
l'interpellanza già presentata l'11 giugno 2021 avente il seguente
oggetto: "Modalità e tempistiche per la riapertura della strada
romana tra Bard e Donnas" e poi anche la successiva interpellanza
presentata il 28 maggio 2022 avente come titolo: "Risultanze dei
rilievi effettuati per la valutazione della riapertura alla
viabilità ciclopedonale della strada romana delle Gallie tra Bard e
Donnas". Tenendo conto delle risposte fornite tempo fa alle due
iniziative, evidenziamo che nell'articolo del 9 luglio 2023 si
apprendono le seguenti notizie: "Nel 2021 è stata la maggioranza di
Donnas a presentare una mozione per la riapertura e da allora la
Regione ha incaricato una ditta specializzata per effettuare un
laser scanner
della parete e, a seguito di queste analisi,
assieme al Politecnico di Torino, si stanno completando le
valutazioni geologiche e quindi definire le azioni per riaprire la
strada". Durante la serata di incontro con la popolazione per il
Bando Borghi il Sindaco di Donnas aveva illustrato la possibilità
di riapertura con un grande lavoro sul versante, il recupero
archeologico del percorso per restituirlo ai pedoni. Il progetto
potrebbe essere inserito all'interno del programma FESR 2021-2027
dalla Regione con la titolarità dell'Amministrazione regionale. Il
Vice Sindaco di Donnas dice: "La proposta è al momento in fase di
istruttoria e a breve dovremmo avere delle risposte al
riguardo".
Siamo convinti, e lo abbiamo già sostenuto con diverse
iniziative, che gli itinerari escursionistici, come la Via
Francigena, la Via delle Gallie, lo Chemin des Vignobles oppure il
Cammino balteo, sono dei settori molto importanti della nostra
offerta turistica e quindi strategici per lo sviluppo e la
valorizzazione del nostro territorio. Riteniamo quindi che la
riapertura in tempi brevi della strada romana delle Gallie tra Bard
e Donnas, oltre a consentire una percorrenza ciclopedonale, senza
dover transitare lungo la strada statale 26, oppure la strada di
servizio per Bard sul versante di Donnas, produrrebbe inoltre
numerosi benefici dal punto di vista turistico per i territori
interessati.
Si interpella quindi l'Assessore competente per conoscere se ad
oggi ci siano stati degli sviluppi in seguito alle possibili e
migliori soluzioni prospettate e delineate dal Politecnico di
Torino e, di conseguenza, come si intende procedere e con quali
tempistiche affinché i due Comuni Bard e Donnas possano nuovamente
avere a disposizione quest'importante collegamento tra le due
località in modo tale da poter beneficiare dal punto di vista
dell'offerta turistica e quindi promuovere e valorizzare al meglio
gli itinerari Via delle Gallie, Via Francigena, Cammino balteo e
Chemin des Vignobles. Ovviamente, essendo un'iniziativa ormai
datata, perché risale al 14 luglio 2023, seguendo i vari temi e i
lavori che il Governo regionale ha fatto negli ultimi mesi, ci
siamo accorti, dalla delibera di Giunta del 28 agosto 2023, che,
per quanto riguarda il settore opere pubbliche e territorio
ambiente, sono stati approvati i finanziamenti a valere sul
programma regionale Valle d'Aosta FESR 2021-2027 relativi al
progetto "Interventi per la messa in sicurezza e per la prevenzione
dei rischi di natura geologica"; gestione dei rischi idrogeologici
che interessano nello specifico anche la strada romana delle Gallie
e l'accesso da est al comune di Bard... del Forte di Bard per un
importo di 2.566.000 euro. Ovviamente questa notizia ci fa molto
piacere, però riteniamo che sia molto importante cercare di
approfondire maggiormente l'argomento, avere un quadro della
situazione più dettagliato con delle prospettive e un programma che
ci dia delle indicazioni più che a noi fuori da quest'aula e
soprattutto per i Comuni direttamente coinvolti e interessati
sull'obiettivo da raggiungere, cioè anche delle tempistiche per
avere finalmente disponibile questo tratto di strada che è molto
interessante e strategico per le località interessate.
Presidente -
La parola al consigliere Ganis per i minuti
restanti.
Ganis (LEGA VDA) -
Ringrazio il collega Brunod per aver
riportato in aula questo tema. Vorrei fare un breve
excursus
storico su questo famoso tratto di strada denominato "Via delle
Gallie". Ricordo che la Via delle Gallie è una delle più preziose
testimonianze dell'epoca romana, un'impresa di grande qualità
ingegneristica, un passaggio obbligatorio che attraversa la nostra
regione e che vede anche il sovrapporsi della Via Francigena ed è
proprio a Donnas che i Romani hanno intagliato la roccia con una
tecnica sopraffina, come lo dimostra l'Arco romano, un tempo
utilizzato come Porta del Borgo.
Purtroppo, come ha evidenziato il collega Brunod, a causa di
diversi crolli nel lontano 2006 la strada delle Gallie, che
congiunge l'abitato di Donnas con quello di Bard, è stato chiuso al
traffico e oggi, a distanza di circa diciassette anni, risulta
ancora chiuso. Già nel lontano 2007 in Consiglio regionale la
Giunta aveva commissionato uno studio finalizzato a verificare e
analizzare i punti di distacco e di caduta dei massi; da qui si
apprendeva che tutto un intero tratto sarebbe stato coinvolto.
Proprio per queste ragioni e non potendo trovare delle soluzioni
alternative, la Giunta di allora non deliberò soluzioni atte a
risolvere la problematica. Arrivando ai giorni nostri, come ha
evidenziato l'allora presidente Lavevaz, è stato effettuato un
rilievo
laser
delle pareti che sovrastano la strada romana
al fine di valutare la fattibilità tecnica ed economica, volto a
riaprire questo sito di grande importanza turistica. A nostro
avviso, diciassette anni di attesa e di chiusura sono tanti. Come
gruppo, chiediamo che l'Amministrazione regionale trovi una
soluzione in tempi brevi affinché questo tracciato diventi un
trait d'union
di grande importanza turistica per i nostri
Comuni di Bard, di Donnas e per tutto l'indotto turistico.
Presidente -
Risponde l'assessore Sapinet.
Sapinet (UV) -
Ringrazio i due colleghi, sicuramente
un'iniziativa datata ma sempre attuale, sulla quale abbiamo, come
ricordava il collega Brunod, qualche interessante aggiornamento. Il
quesito che ci viene posto definisce chiaramente l'obiettivo che si
intende conseguire, che è del tutto condiviso da questo Governo e
da questa maggioranza. La possibilità di conseguire l'obiettivo ma
anche l'entità di realizzazione dell'obiettivo stesso dipendono
dalle oggettive condizioni di pericolo geologico del tracciato e
dalle possibilità di intervento per la riduzione dei pericoli
stessi. L'entità di riduzione dei pericoli, cioè dei fenomeni che
possono interessare il tracciato, consente di poter valutare se il
rischio conseguente per i fruitori delle aree sia sostenibile
oppure no e, se sì, in quale misura.
La domanda che è stata posta ai tecnici può essere sintetizzata
nei termini espressi dall'interpellanza: se sia possibile
beneficiare del collegamento tra due località "dal punto di vista
dell'offerta turistica e quindi promuovere e valorizzare al meglio
itinerari Via delle Gallie, Via Francigena, Cammino Balteo e Chemin
des Vignobles". Per poter iniziare a rispondere a tale domanda,
bisogna innanzitutto definire il livello di pericolosità geologica
del tracciato della strada romana delle Gallie nei comuni di Bard e
Donnas, che interseca ambiti territoriali soggetti a un costante
rischio di frane in roccia. Il 19 luglio 2021 è stato incaricato il
Politecnico di Torino, Dipartimento di ingegneria strutturale,
edile e geotecnica, del Servizio di supporto specialistico per la
predisposizione dei documenti preliminari alla progettazione di
interventi di mitigazione del rischio da crolli di roccia nei
comuni di Bard e Donnas nell'ambito della progettazione di
interventi di difesa della strada romana delle Gallie. Gli
approfondimenti effettuati, sia attraverso i nuovi rilievi di
dettaglio, sia attraverso modellazione di caduta dei blocchi,
confermano, anzi, per certi versi, aggravano le condizioni di
pericolosità del versante, dove sono evidenti aree instabili anche
di diverse centinaia di metri cubi rispetto alle aree sottostanti
e, in particolare, rispetto al tracciato della strada delle Gallie.
Quanto rilevato è anche giustificato dai recenti crolli
dell'autunno-inverno che dimostrano che si tratta di una parete
particolarmente attiva e di una strada altamente esposta ai
crolli.
Per quanto riguarda gli aspetti più tecnici e in dettaglio, sono
stati esposti nella risposta dell'interpellanza protocollata 288/22
del 27 maggio 2022.
A fronte di questa situazione, bisogna verificare se sia
possibile conciliare gli interessi di fruizione del bene con la
sicurezza dei visitatori. I tecnici regionali hanno quindi
intrapreso una serie di attività finalizzate alla valutazione del
rischio delle possibili opere di mitigazione del medesimo con
interventi strutturali ma anche non strutturali. Queste attività
sono inserite nell'ambito del progetto recentemente approvato con
deliberazione 980 del 28 agosto 2023, quindi un mese fa, dove è
stato approvato a valere sul programma regionale Valle d'Aosta FESR
2021-2027 il finanziamento del progetto "Interventi per la messa in
sicurezza e per la prevenzione dei rischi di caduta idrogeologica,
gestione dei rischi idrogeologici" che interessano la strada romana
delle Gallie e l'accesso da est al comune di Bard e al Forte di
Bard per un importo complessivo di euro 2.566.002 di cui 2.500.000
euro a valere sul programma Valle d'Aosta FESR 2021-2027, quindi
risorse importanti che non arrivano dal bilancio regionale.
Nell'ultimo anno, in attesa di questi fondi per il finanziamento
degli interventi, le strutture regionali avevano comunque definito,
sulla base dello studio del Politecnico di Torino, un piano di
intervento che è finalizzato
in primis
alla riduzione del
rischio con interventi diretti di tipo attivo e di tipo
strutturale, quindi è possibile delineare principalmente cinque
attività: la prima è l'esecuzione di ricognizione diretta in parete
tramite tecnici specializzati nell'analisi geologica diretta con
l'individuazione dei blocchi instabili e che possono essere
demoliti o direttamente consolidati in loco; la seconda è
un'attività di demolizione dei blocchi instabili e la progettazione
degli interventi di consolidamenti dei volumi rocciosi,
consolidabili ovviamente in parete; la terza, la progettazione di
opera di difesa passiva, quindi barriere a sbalzo in parete ove
logicamente possibile, barriere paramassi a piede, integrate da
rilevati paramassi al piede del versante; la quarta, una
realizzazione delle opere di consolidamento dei blocchi instabili
sul versante; infine l'ultima una realizzazione di barriere e
rilevati paramassi nel settore al piede del versante, il pianoro in
zona dove si trova il canale della CVA a sud-est del Forte.
Tuttavia l'elevatissima energia di alcuni crolli, quale appare
quella calcolata dallo studio del Politecnico, rende impossibile la
mitigazione del rischio in alcuni tratti della strada. Nel caso del
tratto che si trova al confine tra i comuni di Donnas e Bard, dove
la strada statale 26 in viadotto si stacca dal versante e raggiunge
la quota del canale CVA; in questo tratto la soluzione ottimale
individuata dagli uffici regionali insieme al Politecnico di Torino
sarebbe quella di individuare anche un nuovo tracciato
ad
hoc
per la pista ciclabile.
Con la recente approvazione del progetto sui fondi europei si
concorderanno quindi nei prossimi mesi con i Comuni interessati gli
interventi ipotizzati e le loro modalità di realizzazione e si
valuterà insieme a loro il livello di fruizione possibile di queste
aree. Le idee su come procedere sono chiare, i fenomeni da
affrontare, come detto, sono complessi e quindi anche le previsioni
sulla loro efficacia possono essere variabili. L'importanza
dell'intervento è nota e si è deciso infatti di utilizzare questi
fondi europei per affrontarlo, dandogli quindi la massima rilevanza
a livello non solo regionale.
Presidente -
Per la replica, ha chiesto la parola il
consigliere Brunod, ne ha facoltà.
Brunod (RV) -
Ringraziamo l'Assessore per questa risposta
molto tecnica e molto dettagliata per quanto riguarda la situazione
attuale e nello specifico diciamo che riprende il finanziamento che
è stato approvato con questa delibera. Ovviamente ci fa molto
piacere che tutti condividano il raggiungimento di questo
obiettivo, un percorso molto difficile, molto tortuoso, ma diciamo
il percorso per arrivare a quest'obiettivo più che il percorso vero
e proprio in sé.
Siamo tutti consapevoli che il rischio è molto alto, è difficile
ottenere un rischio zero ed è stato questo confermato dagli studi
effettuati dai professionisti, anzi, ringraziamo anche le strutture
regionali che hanno lavorato e lavorano per cercare di arrivare
alla migliore soluzione del problema. Sarebbe molto importante
cercare, anche attraverso, come è stato detto, dei percorsi
eventualmente alternativi che vanno a migliorare la situazione,
soprattutto di ridurre il rischio, ma al tempo stesso cercando
sempre di valorizzare al meglio quelle grandi peculiarità e
particolarità che a livello storico e culturale sono presenti su
quella zona del territorio, in modo tale da permettere ai due
Comuni, che comunque hanno delle grandi ricchezze da poter
promuovere e valorizzare da un punto di vista turistico, di poter
creare tutte quelle iniziative, quei progetti e anche delle
promozioni del loro territorio in modo sinergico per ottenere dei
grandi successi a livello turistico, migliorare la loro situazione
proprio godendo delle ricchezze che la nostra regione possiede. In
questo caso quel tratto è molto importante da un punto di vista
pedonale e ciclopedonale. Ovviamente non è un risultato che a
giorni arriverà ma siamo sulla strada giusta per riuscire a
ottenere, si spera, nel più breve tempo possibile una soluzione
ottimale per tornare a beneficiare di queste grandi ricchezze.
