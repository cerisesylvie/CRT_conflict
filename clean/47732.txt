Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3905 del 18 settembre 2024 - Resoconto
OGGETTO N. 3905/XVI - Interrogazione a risposta immediata:
"Notizie in merito alla proposta di interventi sulla tratta
autostradale Ivrea-Santhià".
Bertin (Presidente) -
Passiamo al punto seguente con i
question time. Punto n. 9.03.
Per l'illustrazione del question time, il Consigliere Aggravi ne
ha facoltà.
Aggravi (RV) -
L'interrogazione a risposta immediata
nasce da una notizia riportata dal quotidiano La Stampa dell'11
settembre scorso, dal titolo "Riaprirla in tempo per lo sci - Il
piano per la Ivrea-Santhià".
Nell'ambito dell'articolo viene riportata una proposta da parte
dei vertici della società che gestisce la bretella in cui appunto
si sollecita, o si auspica, che la Regione Piemonte e la Regione
Valle d'Aosta diano una mano alla società, dal punto di vista
burocratico, per poter porre in essere un intervento di bypass
abbattendo una porzione del viadotto della Camolesa, a Santhià,
chiuso dallo scorso 17 gennaio.
A fronte di questo, chiediamo al Governo se sia a conoscenza
della proposta della società, ovvero se questa abbia effettivamente
chiesto l'aiuto per porre in essere la proposta riportata
nell'articolo.
Penso che chi saltuariamente, o per lavoro, transita sul tratto
autostradale interessato sappia quali sono i problemi, dico anche
non soltanto chi lo fa con mezzi pesanti, ma anche con auto.
Presidente -
Per la risposta, il Presidente della Regione
a cui passo la parola.
Testolin (UV) -
Il primo agosto scorso l'assessore
Bertschy, l'assessore Grosjacques e io abbiamo incontrato
l'amministratore delegato di Ativa che ci ha prospettato l'ipotesi
di soluzione per poter superare la criticità sulla bretella
Santhià-Ivrea, derivanti dagli interventi sul viadotto
Camolesa.
Più che un appello di Ativa a Piemonte e Valle d'Aosta, sembra
piuttosto di poter dire che Ativa abbia positivamente recepito gli
appelli provenienti dalle istituzioni e dalle comunità piemontesi e
valdostane, individuando una progettazione per spostare
temporaneamente il traffico autostradale su un bypass e per
rimuovere limitazioni, divieti di transito e sistemi di filtraggio,
ripristinando il collegamento autostradale diretto con la Valle
d'Aosta.
Come dicevo, Ativa ci ha comunicato di aver già sviluppato la
progettazione necessaria con il grande vantaggio che le opere
possono essere realizzate, all'interno di aree già disponibili di
proprietà autostradale, e rimosse, una volta terminato il nuovo
viadotto, nel rispetto delle autorizzazioni e prescrizioni
paesaggistiche già rilasciate dai Comuni competenti per territorio.
Ativa ha quindi chiesto al Ministero dei trasporti e dell'ambiente
le autorizzazioni del caso.
Se, come ritiene la società, il Ministero confermasse che non è
necessario avviare una procedura di valutazione di impatto
ambientale, l'apertura al traffico della deviazione potrebbe
avvenire entro la riapertura del Traforo del Monte Bianco a
dicembre prossimo.
Credo che l'importanza di questa soluzione sia evidente e non
necessiti di altre spiegazioni, per cui abbiamo rappresentato ad
Attiva la nostra soddisfazione e la nostra piena disponibilità a
sostenere politicamente la realizzazione, essendo evidente che, dal
punto di vista invece autorizzativo, l'Amministrazione regionale
non ha competenze specifiche in merito.
Presidente -
Per la replica, consigliere Aggravi.
Aggravi (RV) -
Ringraziamo il Presidente - pensiamo di
aver dato possibilità di avere qualche informazione in più - e
ringraziamo di averci dato contezza dell'incontro che avete avuto e
soprattutto anche di quello che può essere - ma che ci auguriamo
sia - il percorso amministrativo: che possa, quanto prima, dare la
possibilità di risolvere una problematica che sta notevolmente
pesando sulla nostra comunità, come anche sulle comunità localmente
interessate.
