Classificazione
AGRICOLTURA
Agriturismo



Oggetto del Consiglio n. 169 del 17 ottobre 2018 - Resoconto
OGGETTO N. 169/XV - Interrogazione: "Valutazioni effettuate
in merito ai risultati conseguiti dall'applicazione della legge
regionale 29/2006 in materia di agriturismo".
Fosson (Presidente) -
Punto 8 all'ordine del giorno, la
parola all'assessore Gerandin per la risposta.
Gerandin (MOUV') -
Ringrazio i colleghi d'Impegno Civico.
Le domande in merito all'interpellanza sono: il numero degli
iscritti ai corsi di formazione per l'esercizio delle attività
agrituristiche organizzate dall'Amministrazione; il numero di
coloro che hanno superato l'esame di idoneità; quanti di questi
hanno seguito e intrapreso l'attività agrituristica e se
l'Amministrazione regionale sia dotata di strumenti in grado di
misurare il consumo del suolo". Il secondo quesito: "l'importanza
che potrebbe rivestire tale attività per lo sviluppo del settore
agricolo in Valle d'Aosta".
Per quello che riguarda i numeri, quelli che ci vengono
richiesti: dal 1981 in Valle d'Aosta sono stati formati più di 610
agricoltori o loro familiari e il superamento dell'esame è stato
per il 99,9 percento dei partecipanti ai corsi. Dal 1983 novantasei
aziende agrituristiche sono state avviate, oggi sul territorio
valdostano vi sono sessantadue aziende attive. L'agriturismo
rappresenta la principale espressione della multifunzionalità in
agricoltura; la legislazione sia nazionale che regionale colloca
l'agriturismo a pieno titolo fra le attività agricole che
rappresenta per l'agricoltura un'integrazione del reddito
aziendale. Si sottolinea che la diversificazione del reddito ha
come obiettivo primario la lotta allo spopolamento delle aree
rurali, il mantenimento della popolazione sul territorio, in
particolar modo del tessuto agricolo, e concorrono a realizzare
obiettivi trasversali quali la tutela dell'ambiente, della
biodiversità e la prevenzione del rischio idrogeologico.
In Valle d'Aosta la norma che disciplina l'agriturismo è
restrittiva in quanto impone chiaramente che l'attività agricola
debba rimanere prevalente e che i servizi turistici debbano essere
svolti in un rapporto di connessione e di complementarietà sulla
base di una proporzionalità che permetta di gestire entrambe le
attività. Questa scelta normativa è premiante perché garantisce un
nesso tra l'attività agricola e quella turistica, che è allo stesso
tempo equilibrato e autentico, allontanando il rischio, reale in
altre regioni, di far prevalere la seconda sulla prima, snaturando
il lavoro dell'agricoltore e fornendo al turista un'offerta
artefatta.
La norma regionale in materia di agriturismo, dalla sua
approvazione, è stata più volte esaminata e rivista in accordo con
gli operatori agrituristici. Recentemente, con la legge regionale
n. 23/2017, sono state apportate alcune modifiche alla legge
regionale in materia di agriturismo per rispondere ad alcune
richieste degli operatori agrituristici. In particolare, si
evidenzia l'inclusione nella percentuale del 30 percento dei
prodotti regionali tradizionali utili per l'espletamento del
servizio di ristorazione, anche di quelli provenienti da aziende
valdostane che, pur non essendo agricole, producono vivande e
bevande con materie prime di provenienza regionale. Inoltre è stata
prevista la possibilità di mantenere l'attività di ristoro in
percentuale, nonostante vi sia un aumento dei posti letto da sedici
a ventiquattro e l'innalzamento da quindici a vent'anni della
durata dei mutui concedibili per gli interventi oggetto di
agevolazione. Infine, con le modifiche si è prevista la possibilità
d'ottenere una nuova agevolazione per la riqualificazione e per
l'ammodernamento dei fabbricati agrituristici esistenti, una volta
decorsi i vincoli di destinazione.
Si ritiene infine che, per poter generare redditi aggiuntivi
derivanti da attività agrituristiche, è necessario continuare a
sostenere la creazione di nuove infrastrutture agrituristiche e
migliorare la qualità di quelle già adibite a tale attività;
incentivando il miglioramento delle strutture aziendali e
incrementando la qualità dell'offerta agrituristica, si promuove la
necessaria diversificazione delle attività economiche delle aziende
agricole, favorendo il miglioramento delle condizioni
socioeconomiche della popolazione e soprattutto creando posti di
lavoro in settori extra-agricoli.
Presidente -
La parola al consigliere Bertin per la
replica.
Bertin (IC) -
Dalla risposta che mi ha dato l'Assessore
circa il 10 percento sul totale dei diplomati ai corsi abilitanti
intraprende poi la professione agrituristica, una percentuale
piuttosto bassa che probabilmente è dovuta anche ad una complessità
burocratica eccessiva, a mio avviso esagerata, nel poter
intraprendere questa attività, con vincoli estremamente pesanti da
molti punti di vista. Vincoli e burocrazia che dovrebbero
assolutamente essere ridotti se si vuole che questa attività
diventi un'integrazione al reddito degli agricoltori,
un'integrazione sempre più necessaria per mantenere sul territorio
l'attività agricola e le persone.
È necessario, diversamente da quanto in parte sosteneva lei,
intervenire su questa legge, modificarla cercando di
sburocratizzare il più possibile queste possibilità, tra l'altro
altre Regioni l'hanno già fatto togliendo molti vincoli inutili che
penalizzano l'intraprendere questa attività.
La risposta in parte fotografa questa situazione, i numeri sono
anche il risultato di questa normativa estremamente burocratica e
complessa. Bisognerà quanto prima, diversamente da quanto lascia
trapelare lei, intervenire su questa legge. Le stesse categorie
degli agricoltori hanno più volte sollecitato un intervento, perché
tutti ci rendiamo conto che è fondamentale dare la possibilità
d'integrazione al reddito agli agricoltori e una può essere questa.
Ovviamente bisogna impegnarsi in modo serio innanzitutto per
permettere che questa attività si svolga e che sia anche una
possibilità per le giovani generazioni che vedono nell'attività
agricola delle nuove possibilità e anche un'occupazione del
futuro.
