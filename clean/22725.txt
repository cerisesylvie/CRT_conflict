Classificazione
AMBIENTE
Flora e fauna
Parchi, riserve naturali, aree protette e attrezzate



Oggetto del Consiglio n. 2181 del 5 ottobre 2006 - Resoconto
OGGETTO N. 2181/XII - Istituzione di zone speciali per la
conservazione di volatili. (Interpellanza)
Interpellanza
Rilevato che la Direttiva Comunitaria n. 409 del 1979,
finalizzata alla conservazione e protezione degli uccelli
selvatici, stabiliva che gli Stati membri dovevano adottare misure
idonee atte a prevenire l'inquinamento, il deterioramento
dell'habitat e le perturbazioni dannose nelle rispettive zone di
riproduzione e che nel 1992, con la Direttiva Habitat, veniva
iniziato un percorso di costituzione di una rete ecologica europea
(Natura 2000) che oltre alle Zone di Protezione Speciale doveva
comprendere anche le Zone Speciali di Conservazione istituite dalla
Direttiva stessa;
Constatato che nel 2003 la Corte di Giustizia Europea
condannava l'Italia per non aver individuato sufficienti ZPS,
ribadendo in due diverse sentenze il regime rigoroso per
l'applicazione della Direttiva 409 dichiarando inammissibile la non
designazione delle Zone di protezione per sfuggire agli obblighi di
legge, ingiungendo il Governo italiano ad istituire entro il 22
febbraio 2005 nuove Zone, le cui aree dovevano coincidere con
quelle dei 61 siti IBA (Important Bird Area);
Preso atto che nel 2005 la Regione rispondeva negativamente
alla richiesta del Ministero di ampliare la ZPS Gran Paradiso fino
a comprendere il perimetro dell'IBA "Gran Paradiso e Val
Soana";
il sottoscritto Consigliere regionale
Interpella
l'Assessore competente per sapere:
1) quali sono le ragioni che hanno indotto la Giunta
regionale ad esprimere il diniego riportato in premessa;
2) se non si intenda rivedere la posizione rispetto al
mancato ampliamento della ZPS Gran Paradiso in riferimento alla
Direttiva Uccelli e al Decreto Legislativo n. 251 del 16 agosto
2006 che detta norme urgenti per assicurare l'adeguamento alla
Direttiva stessa.
F.to: Venturella
Presidente
- La parola al Consigliere Venturella.
Venturella (Arc-VA)
- Questa interpellanza nasce dalla
constatazione che intorno a una direttiva della Comunità europea -
la n. 79/409 - vi è un'inadempienza su due fronti. Nell'iniziativa
ho citato i passaggi più importanti, vedo ora di riassumere per
brevi tratti cosa capita. La prima data è il 1979 con la direttiva
comunitaria chiamata "Direttiva Uccelli", dove venivano individuate
nell'allegato 1 alcune specie di volatili per le quali era prevista
una protezione speciale, nel senso che doveva garantirsi la
conservazione dell'"habitat". Nel 1992 viene alla luce una seconda
direttiva chiamata "Direttiva Habitat", che costituisce una rete
ecologica europea denominata "Natura 2000", rete che aveva, oltre
le "ZPS" - zone a protezione speciale -, anche delle zone speciali
di conservazione individuate in base alla "Direttiva Habitat".
1979-1992 quindi. Nel 2003 vi è una causa di fronte alla Corte di
giustizia europea e l'Italia viene condannata perché inadempiente
in quanto non ha individuato sufficienti zone di protezione
speciale ai sensi della direttiva comunitaria n. 79/409, che
stabiliva l'individuazione di queste zone speciali. Tra l'altro,
oltre alla sentenza della Corte di giustizia europea del 20 marzo
2003, si aggiungono altre 2 sentenze della stessa Corte di
giustizia su altri casi equivalenti, esse dicevano che l'articolo
4: quello che doveva obbligare gli Stati membri ad individuare
oltre le "ZPS" anche delle zone speciali di conservazione che
dovevano coincidere con altre aree individuate, le IBA ("Important
bird areas"), importanti per la conservazione dei volatili...
insomma queste 3 sentenze della Corte di giustizia europea
ribadivano la condanna dell'Italia dicendo: "guardate che non
potete sfuggire, anche se mi raccontate che non avete avuto tempo,
che queste zone non potevano essere individuate, non c'entra, non è
che perché non le avete individuate dal punto di vista cartografico
non le dovete più individuare". Ribadiva quindi il rigore della
direttiva, cioè il dovere di individuarle. Cosa capita? Capita che
la Commissione europea interviene e il 14 dicembre 2004 con parere
motivato ingiunge al Governo di stabilire nuove "ZPS" - fra
l'altro, che devono coincidere con 61 "IBA" elencate in un allegato
-, sennò, nel caso che il Governo italiano non dovesse individuare
tali nuove "ZPS", verrebbe multato con 100mila euro al giorno;
naturalmente questo viene prorogato. Il Ministero dell'ambiente,
subito preoccupato da questo parere motivato, ingiunge alle Regioni
di istituire nuove "ZPS" aggiornando le cartine. Qui abbiamo una
zona: la "004", chiamata "Gran Paradiso Val Soana", in verità
abbiamo una "ZPS", ma coincide solo con il territorio del Parco
nazionale del Gran Paradiso, la zona "IBA" invece allarga ad
un'area maggiore l'area di protezione.
Cosa risponde la Regione Valle d'Aosta al Ministero
dell'ambiente? Dice:
"uno, la richiesta di estensione è motivata
con la necessità di assicurare la protezione al gufo reale, questa
protezione però deriva non da uno studio scientifico, ma da
stime"
, quindi risponde:
"no, grazie"
. Aggiunge poi:
"dovete tener conto che il nostro territorio è abbastanza
protetto, che per noi, più che estendere la ZPS, è rilevante
avviare azioni mirate volte a favorire il mantenimento delle
superfici idonee alla caccia"
. Si parla della "Direttiva
Uccelli", di protezione dei volatili; qui invece no, è meglio forse
che si studino dati per delle iniziative volte a favorire il
mantenimento di superfici idonee alla caccia. Siamo al paradosso
qui! Ti chiedo di proteggere, tu invece mi dici: "no, vorrei
allargare i territori di caccia". Vogliamo quindi sapere il perché
di questo diniego, perché non avete ottemperato ciò che ha
consigliato il Ministero dell'ambiente. Vi sono delle risposte un
po' particolari, vogliamo in definitiva sapere quali sono le vere
ragioni che hanno portato ad esprimere il diniego e soprattutto
perché non si è ancora fatto nulla. Non pretendiamo che vengano
coinvolti questi 13-14 Comuni della "Plaine" densamente
urbanizzata, ma almeno far sì che la zona "ZPS Gran Paradiso" venga
almeno allargata alle zone di alta quota già comprese nella "IBA
004".
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Quali sono le ragioni che hanno indotto
la Giunta ad esprimere il diniego riportato in premessa. Qui è bene
entrare nello specifico, altrimenti generalizzando si rischia di
far passare dei messaggi evidenziati, piuttosto che altri. Le
premesse, quelle che citano le norme europee e le richieste da
parte del Ministero dell'ambiente corrispondono, sono invece le
considerazioni successive che è bene che vengano citate in maniera
più specifica. Il Ministero dell'ambiente lo scorso anno ha
richiesto l'ampliamento della "ZPS" "IT 1201000" - la sigla è
quella del Parco nazionale Gran Paradiso - fino a comprendere
l'intera superficie dell'"IBA 004 Gran Paradiso Val Soana",
individuata nell'inventario curato dalla LIPU delle zone ritenute
importanti per la conservazione degli uccelli. L'area, partendo
dall'attuale "ZPS" coincidente con il Parco nazionale Gran
Paradiso, prevede un consistente ampliamento fino a raggiungere il
fondovalle della Regione in destra orografica della Dora Baltea. La
motivazione a sostegno dell'ampliamento riguarda la necessità di
assicurare protezione al "Bubo bubo" (gufo reale) e al suo areale,
poco rappresentati nelle attuali "ZPS": Parco nazionale Gran
Paradiso e Parco naturale Mont Avic rispetto alla superficie
complessiva dell'"IBA".
Con nota prot. n. 13708 del 30 marzo 2005, a firma del
Presidente della Regione - Carlo Perrin - e dell'Assessore
all'agricoltura - Roberto Vicquéry -, l'Amministrazione regionale
ha espresso al Ministero dell'ambiente il proprio dissenso per le
seguenti motivazioni. Non è quindi un discorso di abbastanza, di
tanto o di poco, sono importanti i numeri in questo caso, perché i
numeri sono quelli che poi danno l'effettiva incidenza di quello
che andiamo a trattare. La Valle d'Aosta ha un'estensione
complessiva pari a 326.069 ettari, circa 38,5% del territorio è
costituito da ghiacciai, rocce nude, falesie, aree con vegetazione
rada, ambienti questi inospitali e assai scarsamente fruibili. Il
23,15% del territorio è tutelato, perché area naturale protetta o
sito "Natura 2000" e il 18,5% ospita una zona di protezione
speciale, dato questo che pone la Regione al terzo posto in Italia
per "ZPS" attualmente. Al momento sono presenti 5 "ZPS" che coprono
una superficie di 60.269 ettari: Parco nazionale Gran Paradiso,
Parco naturale Mont Avic, Val Ferret, gli ambienti glaciali del
gruppo del Monte Rosa e la zona umida "Les Iles" di
Saint-Marcel.
Punto n. 2, l'allegato 4 al parere motivato della Commissione
europea prevede per la Valle d'Aosta l'estensione dell'"IBA" Parco
nazionale Gran Paradiso Val Soana dagli originali 85mila ettari
fino a 117.275 ettari. La maggiore estensione, pari a 32.275
ettari, ricade interamente in territorio valdostano e porta la
superficie regionale complessiva coperta dalla "ZPS" a 83.897
ettari. La richiesta di estensione è motivata dalla necessità di
assicurare protezione alla specie "Bubo bubo", per la quale la
relazione finale del progetto: "Sviluppo di un sistema nazionale
delle ZPS sulla base della rete delle IBA" riporta una popolazione
pari a 20 coppie.
Punto n. 3: le osservazioni note confermano la presenza della
specie a ridosso del fondo valle e nell'orizzonte subalpino e
alpino, ma il dato numerico deriva esclusivamente da stime di
presenza e non da censimenti con precisa localizzazione dei
territori e lo stesso criterio "IBA" utilizzato "C6" è applicato a
specie incluse in allegato "Q 1" della "Direttiva Uccelli",
presenti con popolazione significativa a livello italiano. Nel
rapporto del 2000, proprio in considerazione del fatto che le
specie elencate nella lista "IBA" 1989 sono presenti in un
soddisfacente stato di conservazione e consistenza numerica nelle
"ZPS" che ricadono nelle "IBA" e in numerose "ZPS" sull'intero
territorio italiano, peraltro non si riteneva necessario alcun
ampliamento dell'esistente nelle nuove istituzioni.
Punto n. 4: a livello locale l'ampliamento della "ZPS" indicata
comporta l'inclusione di ben 17 Comuni: Cogne, Introd, Gressan,
Villeneuve, Aymavilles, Jovençan, Charvensod, Brissogne, Pollein,
Saint-Marcel, Fénis, Chambave, Pontey, Châtillon, Montjovet,
Champdepraz, Champorcher, molti dei quali localizzati nel
fondovalle densamente antropizzato e il cui territorio risulta
interamente compreso all'interno della "ZPS". A livello regionale
l'estensione porta la percentuale di territorio sottoposto a tutela
a circa il 37%. La principale e più immediata ricaduta a livello
locale rimane l'obbligo di applicazione della procedura di
valutazione di incidenza, prevista dalla direttiva n. 92/43.
Punto n. 5: il Comitato scientifico del Museo di scienze
naturali di Saint-Pierre, al quale è stato richiesto un parere in
merito con nota prot. 12085 del 21 marzo 2005, non ha ritenuto
indispensabile ai fini della tutela del gufo reale l'estensione dei
confini della "ZPS Gran Paradiso".
Punto n. 6: per la protezione della specie segnalata, tenuto
conto che ci si riferisce a una stima di presenze e non a dati
certi, appare sicuramente più rilevante non tanto l'estensione
della "ZPS", quanto piuttosto avviare azioni mirate quali
approfondimenti scientifici che forniscano precisi dati di presenza
e localizzazione dei siti riproduttivi o iniziative volte al
mantenimento di superfici idonee alla caccia, in particolare alle
quote medio basse ove l'abbandono agricolo ha come conseguenza
l'espansione delle aree boscate. Non basta sentir nominare la
caccia per fare un ampliamento generalizzato. È possibile ancora
ipotizzare iniziative volte a favorire la riduzione della presenza
di cavi aerei o la loro efficace visualizzazione nelle aree
regolarmente frequentate dalla specie. In questo ambito può essere
efficace l'applicazione della vigente procedura di VIA.
Punto n. 7: l'Amministrazione regionale ha già dimostrato
impegno e attenzione in tale ambito, effettuando le designazioni
sopra citate che pongono allo stato attuale la Valle d'Aosta fra le
Regioni che hanno la più alta percentuale di territorio interessato
da "ZPS": questo è importante che sia stato detto in occasione di
tale comunicazione di risposta al Ministero.
Punto n. 8: tenuto conto della carenza di dati scientifici di
supporto, l'Amministrazione si è anche impegnata ad approfondire
sul piano scientifico il livello di conoscenza sulla specie, in
modo da valutare la problematica su basi rigorose ed individuare
appropriate misure di tutela. Proprio quest'anno sono stati avviati
degli studi in collaborazione con l'Ente Parco e il Museo di
scienze naturali di Saint-Pierre finalizzati a verificare
l'effettiva presenza e la consistenza della specie.
In merito al punto n. 2, il nuovo decreto legislativo pone
ulteriori motivi di riflessione sull'effettiva necessità di
procedere all'ampliamento della "ZPS" proprio in relazione alla
vastità di territorio coinvolto e alle misure di protezione
previste. Questo è l'ultimo decreto legislativo n. 251/2006 che
detta norme urgenti per assicurare l'adeguamento alla direttiva
stessa. Per citarne solo alcune: il divieto di realizzazione di
nuove discariche e di ampliamento delle esistenti, la messa in
sicurezza degli elettrodotti e delle linee aeree rispetto al
rischio di impatto dell'avifauna... misure che possono risultare
particolarmente gravose se applicate all'intero fondovalle. È
intenzione dell'Amministrazione proseguire l'attività di
approfondimento scientifico e attivare un confronto con i
responsabili della LIPU e con il Ministero dell'ambiente sulla base
dei dati emersi e della situazione territoriale per verificare
l'effettiva necessità di ampliare in tutto o in parte la "ZPS",
così come la possibilità di individuare misure di protezione che
non necessariamente prevedano l'istituzione di una "ZPS".
Presidente
- La parola al Consigliere Venturella.
Venturella (Arc-VA)
- In breve, direttiva n. 79/409 della
Comunità europea, diniego, 3 sentenze della Corte di giustizia
europea... non ci importa nulla; parere motivato della Commissione
europea... non ci importa nulla, decreto legislativo n. 251/2006...
che ci importa? Questa è la risposta dell'Assessorato
dell'agricoltura della Regione Valle d'Aosta, vi sono 5
provvedimenti di tipo legislativo che obbligano e noi invece
tuteliamo altri interessi, e ciò lo si apprezza benissimo! Come voi
siete stati così bravi nell'argomentare con 8 punti il diniego
della Regione ad estendere il perimetro della "ZPS", perché non
fare una controproposta? Sono d'accordo che i 17 Comuni,
soprattutto quelli che interessano il fondovalle, zone densamente
antropizzate, ha poco senso lì estendere il perimetro della "ZPS",
ma esiste tutta una serie di aree che sono poste a quote superiori.
Siamo basiti da questo comportamento, che poco ha a che vedere con
il concetto stesso di protezione. Le do solo un dato: "ZPS", "SIC"
- siti d'interesse comunitario -, voi mi dite che le nostre zone
sono già abbastanza protette, è una percentuale incredibile che ci
pone in testa. Voi pensate che ad esempio un intero "SIC",
"1204010", nella zona della Val Ferret, coincide con il territorio
dell'azienda faunistica "Mont Blanc Nature". Se questa è
protezione, allora veramente siamo al ridicolo, Assessore
Isabellon!
