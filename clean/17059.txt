Classificazione
EDILIZIA
Edilizia pubblica


Resoconto integrale del dibattito dell'aula
Oggetto del Consiglio n. 412 del 10 febbraio 1999 - Resoconto
SÉANCE DU 10 FÉVRIER 1999 (MATIN)
OGGETTO N. 412/XI Situazione dei lavori di riconversione ad uso
scolastico dell'ex cotonificio Brambilla nel Comune di Verrès.
(Interpellanza)
Interpellanza Preso atto del fatto che il livello qualitativo,
didattico e ricettivo, del settore scolastico valdostano senz'altro
necessita di nuovi apporti strutturali e decentrati rispetto al
capoluogo;
Considerato che, a riprova di quanto sopra, già la giunta
regionale della IX° legislatura aveva individuato e quindi
programmato la creazione, nel comune di Verrès, di un polo
scolastico realizzabile negli edifici dell'ex Cotonificio
Brambilla;
Richiamata la precedente interrogazione del 22 giugno 1994,
inerente l'oggetto della presente;
Tenuto conto che al riguardo da diverso tempo sono state
garantite promesse circa l'immediato inizio dei lavori, promesse
diffuse anche in tempi di campagna elettorale, e tra queste quella,
ad esempio, che assicurava l'inizio dei lavori nel mese di
settembre 1995;
Vista la legge regionale n. 37 del 28 novembre 1996 inerente
"Interventi straordinari in materia di edilizia scolastica", di cui
l'articolo 1 recita "la Giunta regionale è autorizzata ad adottare
i provvedimenti necessari all'individuazione dell'opera a carattere
straordinario relativa alla ristrutturazione dell'immobile, di
proprietà regionale, denominato ex Cotonificio Brambilla, sita nel
Comune di Verrès, da destinare a polo scolastico";
Apprese le lamentele dei cittadini di Verrès e degli altri
Comuni della bassa Valle in merito alla ritardata attuazione del
summenzionato polo scolastico;
Considerato che a tutt'oggi i sottoscritti non sanno a che punto
è l'iter procedurale dei lavori in merito;
i sottoscritti Consiglieri Regionali
Interpellano
la Giunta regionale per sapere:
quali sono le intenzioni definitive dell'amministrazione
regionale in merito alla realizzazione e utilizzazione di questa
importante struttura scolastica;
se già hanno avuto inizio i lavori di recupero e di
riconversione ad uso scolastico dell'ex cotonificio Brambilla
situato nel Comune di Verrès e, in caso di risposta negativa, quali
sono i tempi previsti per l'inizio di tali lavori;
quali sono i tempi previsti per la definitiva ultimazione dei
lavori suddetti, a quanto ammontano complessivamente i costi totali
dei lavori e quanto è stato speso sino ad oggi.
F.to: Lanièce - Marguerettaz - Viérin M.
Presidente La parola al Consigliere Lanièce.
Lanièce (Aut) Questo è un argomento che dura da parecchi anni e
a differenza del precedente è stato oggetto di diverse e numerose
promesse, purtroppo mai mantenute finora.
E proprio per il fatto che l'intervento, ovvero la costituzione
di un polo scolastico presso l'ex cotonificio Brambilla di Verrès,
è molto importante per la bassa Valle, ci siamo permessi di portare
questo problema in aula per sapere se, al di là delle promesse
finora fatte e sempre disattese, si possa intravedere finalmente
qualche dato più serio e più certo.
Ci siamo permessi di portare questo problema anche perché,
leggendo tutta la cronistoria, ci sono sempre state date per certe
alcune date di inizio lavori, ma attualmente che io sappia i lavori
non sono ancora iniziati, nonostante che nel settembre 1995 ci
fosse una promessa d'inizio lavori con tanto di articolo sul
giornale.
I lavori non sono ancora iniziati, sappiamo che è in corso
l'appalto e ci rendiamo conto che prima che i lavori inizino
passerà parecchio tempo; quindi vogliamo avere notizie sulla data,
di quando inizieranno questi lavori, perché è importante cominciare
a dare dei dati certi, in quanto la popolazione di Verrès, ma anche
quella della bassa Valle, vorrebbe che alle parole si sostituiscano
i fatti. Il progetto è un progetto valido, ci teniamo a ribadirlo,
però bisogna cercare di attuarlo in tempi normali.
Quindi speriamo dalle risposte che ci darà l'Assessore di poter
uscire oggi con una certezza diversa da quella degli anni passati,
quando ci sono state fatte tantissime promesse anche in momenti
elettorali, poi sempre disattese.
Restiamo in attesa della risposta dell'Assessore e poi faremo la
nostra controdeduzione.
Si dà atto che dalle ore 12,34 presiede il Presidente
Louvin.
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) La prima domanda dell'interpellanza mi fa dire che
nell'espletamento dell'attività ispettiva i Consiglieri
interpellanti si sono un po' distratti ultimamente perché almeno 4
atti testimoniano dell'intenzione dell'Amministrazione su questo
argomento.
Mi riferisco alla delibera di Giunta del maggio scorso, che ha
approvato il progetto esecutivo, e ai provvedimenti dirigenziali
che hanno designato il coordinatore della sicurezza in fase di
progettazione, che hanno approvato gli elaborati predisposti dal
coordinatore della sicurezza, e finalmente al provvedimento
dirigenziale del 10 dicembre scorso che indice la gara di
appalto.
Di conseguenza, se la gara è stata indetta a dicembre 1998, non
sono iniziati i lavori. L'apertura delle buste con le offerte è
prevista per il 18 marzo 1999, i tempi necessari per la valutazione
dell'anomalia delle offerte per la verifica della regolarità
contributiva e dell'altra documentazione necessaria per la stipula
del contratto mi fanno dire che, se non ci saranno intoppi, se non
ci sarà contenzioso, se le cose andranno tutte come speriamo
debbano andare, è prevedibile l'inizio dei lavori nell'autunno di
quest'anno.
I tempi previsti contrattualmente per l'esecuzione dei lavori
sono di 1200 giorni naturali consecutivi, che dovrebbero consentire
di concludere i lavori alla fine del 2002. Il costo totale
dell'opera prevista è in 56.890.000.000 di lire. Evidentemente,
allo stato attuale, non sono stati liquidati acconti o comunque
stati di avanzamento, tenuto conto che i lavori non sono
iniziati.
Président La parole au Conseiller Lanièce.
Lanièce (Aut) Finalmente, rispetto alle precedenti iniziative,
abbiamo sentito l'indicazione di tempi che potrebbero essere
abbastanza veritieri. Dico questo perché se si va a vedere indietro
nel tempo e si leggono i vari articoli, stando ad alcune
dichiarazioni addirittura oggi nel 1999 si potevano avere già
diverse classi presenti nella struttura, quando invece come ha
detto l'Assessore è stata appena indetta la gara di appalto.
Finalmente rispetto alle promesse fatte precedentemente,
promesse che possiamo definire "elettorali", c'è un cambiamento di
tono e quindi possiamo pensare che le date indicate dall'Assessore
siano abbastanza attendibili, o almeno lo speriamo anche perché,
come ho detto prima, l'intervento riguarda un edificio molto
importante proprio per la bassa Valle che comporterebbe comunque un
decentramento delle strutture scolastiche, e inoltre anche perché
il progetto è molto complesso, prevede diversi locali non solo ad
uso scolastico, ma anche ad uso ricreativo e culturale.
Mi auguro che queste date corrispondano, anche se dire che si
riuscirà a concludere i lavori nel 2002 mi sembra un po' rischioso,
perché come è scritto nel bando di gara il termine previsto
nell'appalto per l'esecuzione sono 1200 giorni e sappiamo, per
esperienza in diverse altre strutture, che quasi mai i termini
indicati vengono rispettati.
Basti pensare che, ad esempio, nel primo preliminare con cui era
stato affidato l'incarico il 23 aprile 1993, affido di incarico a
tecnici liberi professionisti per la progettazione esecutiva, si
parlava come tempi di consegna dei disegni dei progetti definitivi
di circa 8 mesi; poi andando a verificare l'approvazione dei
progetti stessi i tempi non sono stati mantenuti.
L'invito che facciamo, vista l'importanza dell'intervento, è che
da parte dell'Assessore ci sia una certa attenzione affinché questi
tempi vengano perlomeno rispettati, proprio perché si tratta di un
intervento che da tantissimi anni viene atteso nel Comune di
Verrès, e quindi penso che sia giusto dare una risposta concreta a
queste esigenze. Non mi resta altro che invitare l'Assessore, non
appena avrà ulteriore documentazione in merito a questa
problematica, a metterne a conoscenza la commissione
competente.
