Classificazione
CONSIGLIO REGIONALE
Attività consiliare d'aula



Oggetto del Consiglio n. 3429 del 3 aprile 2008 - Resoconto
OGGETTO N. 3429/XII - Ordine dei lavori. Inversione
dell'ordine del giorno.
Presidente
- La parola al Consigliere Vicquéry, per
mozione d'ordine.
Vicquéry (UV)
- Chiedo, ai sensi dell'articolo 41, comma
2, del Regolamento interno del Consiglio, l'inversione della
trattazione degli argomenti all'ordine del giorno, tenuto conto
dell'evolversi del dibattito, dell'importanza degli argomenti che
dobbiamo dibattere. Chiedo che si inizi a discutere il punto 33
all'ordine del giorno, "Approvazione del rendiconto generale della
Regione per l'esercizio finanziario 2007", e che si prosegua con il
punto 34, "Assestamento del bilancio di previsione".
Presidente
- L'articolo 41, punto 2, prevede un
Consigliere a favore e uno contro.
La parola al Consigliere Sandri, contro.
Sandri (PD)
- Per mozione d'ordine...
Presidente
- ... la mozione d'ordine è una, si fanno una
alla volta...
Sandri (PD)
- ... per mozione d'ordine, Presidente:
questa richiesta che è stata fatta dal collega Vicquéry non è
possibile discuterla in questa sessione, in quanto l'accordo della
Conferenza dei Capigruppo aveva bloccato a mezzanotte i lavori,
mezzanotte è arrivata, è evidente che non ci sono più le condizioni
per mettere in discussione questa richiesta.
Chiedo che si chiuda la sessione e si convochi per domani alle
8,30 una Conferenza dei Capigruppo, per valutare la presenza
dell'ordine del giorno fatta dal collega Vicquéry, che è una
richiesta valida perché fatta a norma di Regolamento, ma che in
queste condizioni non è possibile valutare con la dovuta calma. La
Conferenza dei Capigruppo, fino a prova contraria, aveva deciso che
a mezzanotte si chiudevano i lavori... la mezzanotte è arrivata,
per cui chiedo che questa discussione venga riportata a domani. Se
si ritiene opportuno anticipare alle 8,30 una Conferenza dei
Capigruppo, credo che sia un modo positivo di affrontare i lavori,
altrimenti si va contro una decisione dei Capigruppo e questo non è
possibile fare, perché la Conferenza dei Capigruppo - a meno che
non sia smentita da un'altra Conferenza dei Capigruppo - fa legge
per tutti! Soprattutto, visto che è stato deciso, per una volta,
tutti insieme, il termine a mezzanotte... mezzanotte è arrivata,
credo che sia giusto chiedere qua la seduta e riprenderla domani
mattina!
Presidente
- La richiesta è pervenuta prima della
mezzanotte, pertanto la pongo in votazione, un Consigliere a favore
e uno contro e poi dopo...
(interruzione del Consigliere Sandri, fuori
microfono)
... ho detto che la richiesta del collega Vicquéry è arrivata
prima della mezzanotte, un Consigliere a favore e uno contro... lei
non deve urlare, lei la deve smettere con questo atteggiamento poco
consono, per cortesia si sieda e si calmi, Consigliere Sandri!
Ha chiesto la parola il Consigliere Vicquéry, ha fatto una
proposta come mozione d'ordine, la prima... vuole essere
allontanato dall'aula? Invito gli uscieri a far accomodare fuori
dall'aula il Consigliere Sandri, se non si calma!
Frassy
(fuori microfono) - ... sono i Segretari...
Presidente
- Siamo alla richiesta del collega Vicquéry,
un Consigliere a favore e uno contro.
La parola al Consigliere Frassy.
Frassy (PdL)
- Mi dispiace che non si riesca più a
svolgere la funzione consiliare alla quale siamo chiamati. Chiedevo
solo, lo chiedo in maniera pacata nel momento in cui mi viene data
la parola... prima ero fuori verbale, non avevo l'amplificazione,
ero obbligato ad alzare il tono della voce perché c'era una
confusione mercatale.
L'articolo 60 del Regolamento interno del Consiglio, nel terzo
periodo, dice che:
"il Presidente ha la facoltà"
- ci
rendiamo conto che sia una facoltà, ma noi la invitiamo a valutare
questa facoltà -
"valutata l'importanza della questione"
- e
la invitiamo a valutare l'importanza della questione, visto che
stiamo parlando di un Consiglio che avete convocato per 7 giorni e
7 notti, mi sembra che l'importanza sia "in re ipsa" -
"di dare
la parola a un oratore per ciascun gruppo sulla richiesta della
mozione d'ordine".
Chiediamo che venga applicata questa previsione che ogni gruppo
si possa esprimere.
Presidente
- Senza urlare ha fatto la richiesta,
benissimo.
La parola al Consigliere Viérin Marco.
Viérin M. (SA)
- Il mio intervento sarà a sostegno della
proposta del Consigliere Vicquéry per procedere nel senso di
invertire l'ordine del giorno, quei due punti che il collega ha ben
esplicitato, perché visto l'importanza degli stessi e l'andamento
dei lavori, è importante partire domattina con quei punti.
Presidente
- La parola alla Consigliera Squarzino
Secondina.
Squarzino (Arc-VA)
- Credo che, ancora una volta, questa
sera c'è un attacco alla democrazia in questo...
(proteste fortissime in aula provenienti da tutto il
Consiglio, incomprensibili)
... a me sembra che ci sia stata ieri mattina una riunione dei
Capigruppo dove abbiamo cercato di definire come si lavorava e si
sia convenuto che ci saremmo ritrovati per esaminare l'andamento
dei lavori per prendere le varie decisioni. Credo che a un livello
così basso non si sia mai arrivati in tutti questi anni e mi
vergogno di far parte di questo Consiglio! Ieri mattina il
Presidente Perron aveva...
Vicquéry
(fuori microfono) - ... vada avanti...
Squarzino (Arc-VA)
- ... vado avanti quando c'è
silenzio...
Vicquéry
(fuori microfono) - ... se qualcuno bisbiglia lo
lasci bisbigliare...
Caveri
(fuori microfono) - ... Dina, sei una vecchia
roccia dell'Assemblea, vai avanti... ti spaventi...
Squarzino (Arc-VA)
- ... credo - ripeto - che a questi
livelli non si sia mai giunti! Ieri mattina si era concordato di
cominciare a lavorare, che poi avremmo verificato insieme
l'andamento dei lavori. Due... su mia richiesta precisa, il
Presidente Perron si era impegnato a fare avere mezz'ora dopo
l'inizio della giornata odierna dei lavori, la relazione
dell'Assessore Marguerettaz al bilancio, e abbiamo detto: "come noi
Consiglieri rispettiamo il mandato di presentare entro mezz'ora
dall'inizio dei lavori i nostri emendamenti e le nostre relazioni,
chiediamo che la stessa cosa faccia l'Assessore Marguerettaz". Il
Presidente Perron si è preso l'impegno di fare questo, perché
abbiamo detto che dovevamo essere messi in grado di poter conoscere
la relazione e prepararci come capita per tutto il resto.
Stamattina ne abbiamo parlato ancora, io, correttamente... e mi
spiace di essere stata corretta...
Caveri
(fuori microfono) - ... correttamente! Avete fatto
ostruzionismo tutto il giorno! Correttamente...
(intervento dell'Assessore Marguerettaz, fuori
microfono)
Squarzino (Arc-VA)
- ... tra gentiluomini.
Marguerettaz
(fuori microfono) - ... non sono un
gentiluomo...
Squarzino (Arc-VA)
- ... infatti avevo parlato con il
Presidente Perron, non con lei, Assessore Marguerettaz, ed è con il
Presidente Perron che è stato preso l'impegno nei nostri confronti.
Stamani, sono andata due volte a ricordare al Presidente Perron,
che mi ha detto: "hai ragione, glielo dirò". Allora chiedo
formalmente, Presidente, di sospendere la seduta stasera; domattina
c'è la riunione dei Capigruppo e si discuterà tranquillamente.
Presidente
- La parola al Consigliere Frassy.
Frassy (PdL)
- Cercherò di essere molto sintetico. Penso
che molte volte, se anziché usare l'istinto, che è quello di poter
essere svincolati da un Consiglio che è impegnativo per tutti,
maggioranza e opposizione... e penso di poter parlare a nome di un
gruppo che ha fatto un ruolo di opposizione non ostruzionistica,
perché il nostro ruolo è stato di chi sta all'opposizione, ma non
penso che ci si possano imputare atteggiamenti dilatori, peraltro
legittimi, perché fanno parte degli strumenti messi a disposizione
di chi sta all'opposizione... vorrei evidenziare che la questione
posta dal collega Vicquéry, che è una questione legittima, non ne
faccio una questione di tempo, ma ne faccio una questione di
opportunità... Abbiamo fatto una riunione dei Capigruppo per
impostare l'andamento della seduta e abbiamo concordato che
all'andamento dei lavori avremmo rivalutato in sede di Capigruppo
come proseguire nella seduta. Penso che la scelta più razionale sia
quella di fare una riunione dei Capigruppo e decidere che tipo di
priorità dare all'ordine del giorno, sul presupposto che siamo
consapevoli - ve lo avevamo anche suggerito - che ci siano delle
priorità in questo ordine del giorno, priorità che vanno al di là
dell'elencazione numerica contenuta nell'ordine del giorno iniziale
e in quello suppletivo.
Ritengo perciò, collega Vicquéry, che la questione non si possa
risolvere con un'inversione di due punti dell'ordine del giorno, ma
sarebbe opportuno invertire le modalità della continuazione di
questa seduta. Non mi sembra che l'inversione soltanto di due punti
all'ordine del giorno risolva i problemi che, immagino, la
maggioranza voglia tentare di portare a casa con la definizione
delle tante proposte di legge. Noi riteniamo pertanto che la
proposta del collega Vicquéry, pur nella sua legittimità, non vada
a creare i presupposti per poter accelerare - perché questa, penso,
sia la definizione - i lavori di questo Consiglio. Di conseguenza
il nostro gruppo suggerisce al Consiglio, e poi la valutazione la
faranno i numeri, di ritirare questa richiesta e di convocare una
Capigruppo domattina per poter esaminare l'andamento dei
lavori.
Presidente
- La parola al Consigliere Sandri.
Sandri (PD)
- Intanto mi scuso per qualche tono esagerato
che ho utilizzato precedentemente, ma la volgarità del tentativo
ancora una volta della maggioranza di definire le regole
istituzionali a "colpi di maggioranza" ha provocato questo tipo di
reazione, e credo che non sia stata condivisa solo dal
sottoscritto, ma anche da altri colleghi. Le regole si scrivono
insieme e si portano avanti insieme; poi, sui contenuti, esiste una
maggioranza e una minoranza. Abbiamo concordato insieme con
l'accordo anche del partito rappresentato dal collega Vicquéry un
certo tipo di andamento dei lavori, c'è stato questo tentativo di
vedere se mancavano due minuti per poter fare la battutaccia... va
bene, questo è il passato.
Ci rendiamo conto che c'è bisogno di una messa a punto sulla
continuazione dei lavori, se questo intendeva dire il collega
Vicquéry, siamo d'accordo. Se c'è la necessità di fare delle
inversioni dell'ordine del giorno, non abbiamo nulla in contrario a
valutarle; abbiamo però le stesse perplessità del collega Frassy
sul fatto di vedere che tipo di priorità. Quello che ha detto il
collega Vicquéry può essere una strada, credo che sia più
importante, se si vuole chiudere in maniera seria e costruttiva
accelerando i tempi, concordare il proseguimento dei lavori, così
come invece non è stato fatto. Se c'è stato - come c'è stato - un
rallentamento dei lavori è proprio perché la volta scorsa la
maggioranza ha voluto decidere a maggioranza nella Conferenza dei
Capigruppo. Se invece si vuol trovare una quadra, nessuno qua vuole
impedire che si approvi il rendiconto finanziario 2007 o altre
leggi importanti, ma si devono discutere insieme.
Appoggio pienamente la posizione espressa dal collega Frassy e
dalla collega Squarzino, per cui chiedo che si chiuda qua la
sessione; domani mattina ci si trovi nella Capigruppo per trovare,
lì, un accordo; se poi non si trova, si prenderà atto
dell'intendimento della maggioranza.
Presidente
- La parola al Presidente della Regione,
Caveri.
Caveri (UV)
- Vorrei, anzitutto a nome dell'intera
maggioranza regionale, esprimere la solidarietà al Presidente
Lanièce, che con grande misura e con grande buon senso ha saputo
gestire questa parte di lavori, e devo dire di essere piuttosto
stupito della profonda aggressività dei colleghi Frassy e Sandri,
che sono venuti fin qui, sotto al banco, a minacciare il Presidente
del Consiglio...
(interruzione del Consigliere Frassy, fuori
microfono)
... credo che l'Ufficio di Presidenza di un'assemblea come
questa dovrebbe tornare su episodi di questo genere e sanzionare i
due colleghi, perché finché si scherza e ci si fa le interruzioni,
questo rientra nel "bon ton" parlamentare; venire a sbandierare per
una vicenda di questo genere, sotto il naso del Presidente, il
Regolamento con grida e urla, non fa parte del decoro di questa
Assemblea! Mi auguro che l'Ufficio di Presidenza torni su questo
episodio perché è di una gravità inaudita per l'eccesso di toni che
questa sera ho visto. Il Regolamento ognuno lo usa a proprio
beneficio. Noi, oggi, come maggioranza, abbiamo sopportato un uso
lasso del Regolamento dovuto all'obsolescenza del Regolamento del
Consiglio regionale, che consente un allungamento dei tempi che
questa sera si è fatto anche beffardo, cioè con interventi che non
c'entravano niente con l'argomento e che avrebbero forse spinto il
Presidente - nel caso avesse voluto forzare i toni - persino a
togliere la parola, perché si parlava di argomenti che nulla
avevano a che fare con l'Interreg Italia/Svizzera. Devo dire però
che questa è la regola della democrazia, la democrazia permette
l'ostruzionismo, il "filibustering", noi lo stiamo subendo;
riteniamo che si debba, domani, ragionevolmente trovare un punto di
mediazione. Sappiamo perché si fa l'ostruzionismo: si fa
l'ostruzionismo perché il collega Sandri vuole portare a casa il
risultato che nelle grandi opere non ci sia l'Ospedale, i "Verdi"
Arcobaleno vogliono portare a casa il fatto che non si faccia il
termovalorizzatore, il "PdL" potrebbe avere altri interessi...
insomma, ognuno ha il proprio interesse.
Il nostro interesse primario è portare a casa l'assestamento di
bilancio, perché è un assestamento importante che incide sulla
realtà valdostana. Credo che una soluzione di buon senso, mi
permetto di farla a nome della maggioranza, è che stasera, come
richiesto dal Capogruppo dell'"UV" si voti. Domani mattina alle
8,30 ci si trova nella Capigruppo per vedere quali altri argomenti
possono essere declinati in una ragionevole ricerca di un
equilibrio, che ci eviti questa immagine degradante dell'Assemblea
fuori di qui! Non credo che i nostri elettori possano ritenere
positivo che questa diventi una "fossa dei leoni" in cui si
esprimono le tifoserie come nei peggiori stadi di calcio!
Mi permetto un appello al buon senso: questa sera chi doveva
esprimersi si è espresso, chi a favore chi contro, si vota; domani
mattina si inizia con la relazione e credo che nel frattempo si
possa, nell'intervallo di pranzo, fare in modo di vedere come
proseguire questa "maratona" del Consiglio.
Presidente
- Si procede alla votazione della richiesta
del Consigliere...
Squarzino
(fuori microfono) - ... noi non partecipiamo al
voto, come non abbiamo partecipato alla votazione in cui la
maggioranza ha chiesto e "preteso" di imporre l'ordine del giorno
di questo Consiglio.
Presidente
- Pongo in votazione la richiesta del collega
Vicquéry:
Consiglieri presenti, votanti e favorevoli: 21
Il Consiglio approva all'unanimità.
Il Consiglio approva l'inversione dell'ordine del giorno
proposta dal Consigliere Vicquéry relativamente agli oggetti 33 e
34 dell'ordine del giorno.
Presidente
- Alle 8,30 è convocata la Conferenza dei
Capigruppo.
La seduta è tolta.
---
La seduta termina alle ore 24,23.
