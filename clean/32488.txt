Classificazione
TRASPORTI E VIABILITÀ
Trasporti



Oggetto del Consiglio n. 1195 del 12 maggio 2010 - Resoconto
OGGETTO N. 1195/XIII - Approvazione di risoluzione:
"Richiesta al Parlamento italiano di procedere alla ratifica
integrale della Convenzione delle Alpi".
Risoluzione
Il Consiglio regionale della Valle d'Aosta/Vallée
d'Aoste
Premesso che:
- con il Protocollo Trasporti della Convenzione delle Alpi, i
Paesi alpini si sono impegnati a ridurre gli effetti negativi e i
rischi derivanti dal traffico nelle Alpi a un livello tollerabile
per l'uomo, per la fauna, la flora e l'habitat naturale attraverso
la maggiore efficienza dei sistemi di trasporto, il passaggio a
vettori con minore impatto ambientale, la promozione del trasporto
pubblico locale e del trasferimento del trasporto merci da strada a
rotaia;
- in particolare, il documento definisce principi specifici
per i vari modi di trasporto, quali: il rafforzamento del trasporto
ferroviario, puntando a migliorare le infrastrutture, ottimizzarne
l'utilizzo e incentivare il ricorso all'intermodalità per il
trasporto merci; l'utilizzo sostenuto delle capacità di navigazione
fluviale e marittima; l'impegno dei firmatari a non costruire nuove
strade ad alta percorrenza, con la possibilità tuttavia di
realizzare progetti che abbiano un impatto ambientale
minimo;
- il Protocollo Trasporti è stato approvato nell'ottobre 2000
e firmato da tutte le Parti contraenti ad eccezione dell'Unione
Europea ed è già stato ratificato da Austria, Germania,
Liechtenstein e Slovenia;
- nel maggio del 2009 il Senato italiano, su proposta del
Governo, ha ratificato la Convenzione delle Alpi con tutti i suoi
protocolli. Nelle scorse settimane la Commissione esteri della
Camera dei Deputati ha invece bloccato la ratifica del Protocollo
trasporti, votandone lo stralcio per ragioni di difesa di interessi
corporativi;
Ricordando che lo spazio alpino è uno spazio unitario ed
estremamente sensibile e che è irragionevole introdurre elementi di
discontinuità tra un versante e l'altro delle Alpi;
Manifesta
preoccupazione ed esprime la propria più totale contrarietà
allo stralcio del Protocollo trasporti dalla ratifica in
corso;
Chiede
al Parlamento italiano di procedere senza indugio
all'integrale ratifica della Convenzione delle Alpi con tutti i
suoi Protocolli.
F.to: Louvin - Carmela Fontana - Chatrian - Bertin - Giuseppe
Cerise - Patrizia Morelli - Rigo - Donzel
Président
- La parole au Conseiller Louvin.
Louvin (ALPE)
- Grazie, Presidente. Presidente Cerise, è
stato lei stesso poche settimane fa a comunicare all'aula
l'informativa dell'Onorevole Nicco secondo la quale la Camera stava
procedendo all'esame del disegno di legge relativo alla ratifica ed
esecuzione dei protocolli di attuazione della Convenzione
internazionale per la protezione delle Alpi. In questa
comunicazione si segnalava per le determinazioni del caso che la
Commissione Affari esteri il 18 febbraio 2010 ha approvato un
emendamento volto ad escludere dalla procedura di ratifica proprio
tale protocollo, ossia il protocollo trasporti già oggetto di
pressanti sollecitazioni da parte di questo Consiglio. La questione
è ora in discussione presso la Commissione Trasporti, che sarà
chiamata ad esprimersi a breve. Non abbiamo ritenuto inutile
approfondire la questione visto che intorno alla Convenzione delle
Alpi e ai suoi alti obiettivi si discute ormai da un buon decennio
e che il rischio di vedere mutilata in questa fase l'operazione di
ratifica, quando già numerosi Paesi hanno proceduto alla ratifica
della convenzione stessa, sembra incombente.
Cosa è successo in sede parlamentare? Per iniziativa di un
componente della Commissione Affari esteri, a nome della Lega Nord,
è stato disposto in commissione lo stralcio del protocollo
trasporti, che è parte integrante, significativa di questa
Convenzione delle Alpi. Credo che a nessuno sfugga come proprio da
questo protocollo si possano ricavare degli impegni non solo di
principio, ma degli impegni cogenti degli Stati che aderiscono alla
Convenzione delle Alpi per ridurre gli effetti negativi e i rischi
derivanti dal traffico nelle Alpi, in particolare vogliamo
segnalare attraverso il conseguimento di una maggiore efficienza
dei sistemi di trasporto e soprattutto il trasferimento del
trasporto merci da strada a rotaia. Non è un caso che la stampa
nazionale abbia sottolineato con forza, anche dalle colonne del
Corriere della Sera
, come proprio interessi legati
all'autotrasporto su gomma siano stati all'origine di questo
blitz
in sede parlamentare ed abbiano conseguito lo stralcio
di tale protocollo. L'impegno invece a non costruire nuove strade
ad alta percorrenza senza che siano attentamente valutati gli
impatti ambientali e l'adozione del principio di precauzione, del
principio anche di rafforzamento del traffico ferroviario sembrano
a noi assolutamente imprescindibili. Riteniamo che, al di là
dell'iter travagliato che ha avuto e che ha questa ratifica, si
debba pervenire alla sua adozione in tempi assolutamente rapidi
proprio perché ci sia questo quadro generale, questa cornice (per
meglio dire) di lavoro non solo fra gli Stati, ma anche fra le
Regioni transalpine. Il raggiungimento di un punto di equilibrio,
questo sì, fra i fondamentali principi della libera circolazione
delle merci e della salvaguardia dell'ecosistema alpino credo da
sempre sia al centro delle nostre preoccupazioni e in questo senso
ci siamo già reiteratamente espressi. La richiesta quindi che
sottoponiamo al Consiglio è che il protocollo venga reintegrato di
nuovo nella procedura di ratifica e che abbia anche l'operato del
nostro Parlamentare - che si sta battendo in questo momento in
commissione per il ripristino dell'integralità della ratifica - uno
strumento ulteriore e un supporto reale, speriamo unanime, da parte
di questa Assemblea attraverso la manifestazione di tutta la nostra
preoccupazione e contrarietà allo stralcio e attraverso la
richiesta quindi di procedere senza indugio all'integrale ratifica
della Convenzione delle Alpi.
Credo, colleghi, dovervi fare grazia dei dettagli del contenuto,
che sicuramente conoscete meglio di me, del protocollo in
questione. Del protocollo sono alfieri non solo i Parlamentari
valdostani, ma anche i Parlamentari di altre Regioni alpine, fra
cui l'Onorevole Karl Zeller, che si è speso in questi anni
ampiamente affinché tale risultato venisse raggiunto e tutti hanno
concordemente manifestato la richiesta che venga fatto un passo
indietro rispetto a questo improvvido stralcio e si ripristini una
condizione di integrale ratifica della Convenzione stessa.
Grazie quindi della vostra attenzione, grazie speriamo
soprattutto del consenso che vorrete dare a questa richiesta, che
speriamo vorrete sottoscrivere.
Président
- La parole au Président de la Région,
Rollandin.
Rollandin (UV)
- Grazie, Presidente. Credo che il tema
della Convenzione delle Alpi sia un tema che si trascina da anni, è
stato visto, rimeditato, è una delle situazioni che a macchia di
leopardo caratterizza fra l'altro l'Europa, ci sono qui delle
situazioni molto diversificate. Ritengo in particolare sia
importante che ci sia da parte nostra, abbiamo sempre aderito a
questa Convenzione, l'abbiamo sostenuta in tempi non sospetti...
quindi non c'è nessun problema, anzi auspichiamo che ci sia tutta
la possibilità di aderire non solo da parte di altre Regioni, ma
che soprattutto il gruppo possa ottenere questo risultato e che
quindi si vada nell'ottica di una reale partecipazione a tale tema
che, se sviluppato può dare dei risultati positivi. Credo che si
sia sempre trascurato o eliminato perché c'era la paura che con
questa Convenzione vi fossero delle limitazioni tali da interferire
su una serie di politiche europee che andavano sul tema dei
trasporti, con tutte le conseguenze. Per quanto ci riguarda, quindi
aderiamo alla risoluzione.
Président
- Je soumets au vote la résolution:
Conseillers présents et votants: 28
Pour: 28
Le Conseil approuve à l'unanimité.
