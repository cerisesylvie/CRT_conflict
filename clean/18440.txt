Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1546 del 28 settembre 2000 - Resoconto
OGGETTO N. 1546/XI Verifica dei presupposti per
l’affidamento dell’incarico di
Direttore Sanitario dell’U.S.L. e richiesta di
revoca della nomina già effettuata. (Reiezione di mozione)
Mozione A conoscenza della delibera del Direttore Generale
dell’U.S.L., con la quale il Dr. Massimo Pesenti
Compagnoni, è nominato Direttore Sanitario
dell’Azienda U.S.L. a decorrere dal 1° luglio
2000;
Considerato che dagli atti emerge l'insussistenza dei
presupposti per l’affidamento
dell’incarico, nonostante quanto riaffermato nelle
controdeduzioni del Direttore Generale
dell’U.S.L.;
Preso atto del contenuto della lettera del 24/8/2000 con la
quale il presentatore dell’interrogazione con
risposta scritta documenta la mancanza, fra l’altro,
sia dei requisiti previsti per la nomina dal DPR 484/97, sia di
provvedimenti che attestino la funzione di responsabile del DEA
(Dipartimento di Emergenza ed Accettazione) svolta dal Dr. Pesenti
dal 1992 ad oggi;
Vista la necessità di fare chiarezza e trasparenza sulla nomina
a Direttore Sanitario dell’U.S.L. del Dr. Pesenti al
fine di non alterare la verità, che l’atto
deliberativo della nomina è chiamato a provare;
il Consiglio regionale
Invita
la Giunta regionale e l’Assessore competente:
- ad effettuare una verifica approfondita delle norme di legge
regionali e nazionali previste per la nomina a Direttore Sanitario
dell’U.S.L.;
- a riferire al Consiglio regionale nella seduta prevista nella
prima decade del mese di ottobre;
- a richiedere al Direttore Generale dell’U.S.L.
la revoca della nomina, in attesa delle decisioni a cui giungerà il
Consiglio regionale.
F.to: Beneforti
Presidente
Prima di dare la parola ai Consiglieri
proponenti con riferimento a questa mozione, nel rispetto della
legge sulla privacy, visti gli argomenti trattati, si propone la
seduta segreta.
La parola alla Consigliera Squarzino Secondina.
Squarzino (PVA-cU)
Ripropongo qui lo stesso problema che
ho posto ieri e cioè io credo che, quando si trattano dei problemi
e c'è l'impegno da parte di tutti, come ieri c'è stato, di
affrontarli in modo rispettoso della persona e delle leggi, non ci
sia bisogno della seduta segreta.
Credo che tocchi al Presidente, questo sì, interrompere la
pubblicità della seduta e quindi introdurre la seduta segreta se
qualche consigliere, nel presentare i problemi, facesse degli
apprezzamenti o scendesse in particolari che, a giudizio del
Presidente, danneggiano la privacy.
Quindi la mia proposta è di non accettare la seduta segreta
perché i problemi è giusto che siano affrontati pubblicamente
essendo problemi pubblici, riconoscendo però al Presidente la
possibilità di interrompere in qualunque momento la seduta pubblica
e di procedere con la seduta segreta se alcuni consiglieri nei
propri interventi vanno sopra le righe.
Presidente
Ringrazio la Consigliera Squarzino per il suo
intervento pacato contro la seduta segreta.
La parola al Consigliere Cottino a favore della seduta
segreta.
Cottino (UV)
Già ieri su una questione analoga ho proposto
di votare contro la proposta della Consigliera Squarzino. Questa
volta devo dire che dobbiamo votare a favore della proposta fatta
dal Presidente per gli stessi motivi che non ritengo necessario
ripetere.
Ieri sembrava che la trattazione dell'argomento dovesse essere
la più normale di questo mondo, poi, contrariamente a quanto poco
prima affermato, sono venuti fuori apprezzamenti pesanti e frasi
del tipo: comportamento mafioso e amenità di questo genere, sono
state all'ordine del giorno.
Ora, certi comportamenti e certe affermazioni non sono degne di
quest'aula. Qualcuno adopera questa tribuna per criticare, non
voglio usare un altro termine altrimenti scenderei sullo stesso
livello, le persone ed il loro comportamento e questo a mio modo di
vedere credo sia sbagliato. Lo fanno qui perché sanno di non essere
perseguibili per le affermazioni fatte in quest'aula e non lo fanno
esternamente dove sanno di essere perseguibili, a questo punto è
evidente che certi comportamenti non sono accettabili.
Di conseguenza non si può che essere d'accordo con la proposta
del Presidente del Consiglio di votare perché sia una seduta
segreta.
Presidente
Pongo in votazione la proposta della Presidenza
di procedere in seduta segreta:
Consiglieri presenti e votanti: 31
Favorevoli: 22
Contrari: 9
Il Consiglio approva.
Si dà atto che i lavori del Consiglio si svolgono in seduta
segreta dalle ore 18,45 alle ore 19,30.
Presidente
Riprendono i lavori in seduta pubblica. Pongo
in votazione la mozione:
Consiglieri presenti: 29
Votanti: 26
Favorevoli: 3
Contrari: 23
Astenuti: 3 (Comé, Lanièce, Marguerettaz)
Il Consiglio non approva.
