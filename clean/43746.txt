Classificazione
ISTRUZIONE PUBBLICA
Istituzioni scolastiche



Oggetto del Consiglio n. 924 del 7 ottobre 2021 - Resoconto
OGGETTO N. 924/XVI - Interpellanza: "Incentivazione
dell'attività di sensibilizzazione indirizzata all'orientamento
verso il percorso di studi proposto dall'Institut agricole
régional".
Bertin (Presidente) -
Alla presenza di 35 consiglieri,
possiamo dare avvio ai lavori del Consiglio. Ieri sera ci siamo
fermati al punto n. 28, riprendiamo con il punto n. 29 all'ordine
del giorno. Per l'illustrazione dell'interpellanza, il consigliere
segretario Distort ne ha facoltà.
Distort (LEGA VDA) -
Buona giornata colleghe, colleghi e
chi ci segue da casa. "Il buongiorno si vede dal mattino": spero
che questa interpellanza possa essere all'altezza di questo detto.
Forse in modo un po' irrituale questa interpellanza non va a
segnalare qualcosa che non funziona, ma va a trattare esattamente
qualcosa che sta funzionando molto bene, che ha dimostrato di
funzionare bene. Parliamo dell'Institut agricole régional, di tutta
quell'eredità accademica che l'Institut, a partire da quando nel
1951 l'allora Giunta regionale aveva dato incarico alla
congregazione dei canonici del Gran San Bernardo di occuparsi di
una scuola di agricoltura, è riuscito a dare al nostro territorio.
Indubbiamente, fuori da ogni dubbio e penso sia assolutamente
opinione condivisa da chiunque abbia un minimo di conoscenza del
settore, l'Institut è riuscito a essere avanguardia, tra l'altro è
quello che succede quando si mettono insieme studio,
approfondimento, ricerca, sperimentazione, intelligenza, passione;
è facile che tutti questi ingredienti generino le condizioni per
un'avanguardia; un'avanguardia del rispettivo settore e così è
stato. E permettetemi, un po' per la mia impostazione di stampo
cattolico, questo è né più né meno che il frutto e la
concretizzazione della dottrina sociale della chiesa, che vede
l'umano ingegno che è messo in campo attraverso quella dimensione,
quel
pathos
spirituale che rafforza e che porta a una
dimensione decisamente più profonda e superiore i risultati.
Questo ruolo di avanguardia nel settore è successo soprattutto
nell'ambito della vinificazione. Io appartengo a quella generazione
che ha assistito al passaggio da una vinificazione di tipo
puramente di autoconsumo e, laddove non c'era autoconsumo, il
livello e la qualità del prodotto del mondo vitivinicolo comunque
non riusciva a raggiungere livelli qualitativi significativi. Ora
tutta questa attività didattica dell'Institut agricole ha fatto sì
che si diffondesse un virtuoso conoscere, un approccio verso un
settore dell'attività agricola e si raggiungessero livelli di
eccellenza.
In questa sorta di sillogismo, la prima premessa è il livello
qualitativo raggiunto da un settore produttivo del nostro
territorio a opera della capacità di guida di una struttura
scolastica, che non è chiaramente soltanto attività didattica ma,
come detto, anche capacità di vero e proprio supporto scientifico,
ricerca, spinta altresì della dimensione imprenditoriale. Questa è
la prima premessa.
La seconda premessa è il fatto che, analizzando l'attività
attuale dell'Institut, veniamo a conoscenza del fatto che esiste un
cosiddetto numero chiuso. Il numero chiuso di per sé non è un
aspetto negativo, tutt'altro: il numero chiuso è un aspetto che
genera la selezione, il discernimento, la scelta e quindi spinge
all'eccellenza. Ovviamente l'altro aspetto del numero chiuso è
puramente organizzativo: è chiaro che ci sono dei limiti logistici
per poter gestire un'attività didattica. L'attività didattica in
una struttura scolastica non è un qualcosa che si può estendere o
diminuire a piacimento come un elastico, deve ovviamente seguire le
regole di una organizzazione logistica, però questo aspetto mi fa
riflettere ed è proprio da esso che nasce lo spirito di questa
interpellanza.
Noi da un lato diciamo: abbiamo l'Institut che ha forte
eccellenza, che va non solo dal punto di vista formativo didattico,
ma entra nel mondo della produzione, nel tessuto economico
addirittura; dall'altro abbiamo un numero chiuso. Allora, ciò che
mi chiedo è proprio la ragione di questa interpellanza che poi
viene esplicitata nelle domande, la necessità di avere dei dati,
conoscere per agire o per proporre ulteriormente un nuovo oggetto
da presentare in Consiglio con una progettualità. Mi chiedo se
questo numero chiuso innanzitutto oggi ci permetta di leggere
quante persone, quanti ragazzi e ragazze sono esclusi, per capire
un dato numerico e capire se questo dato numerico è significativo
oppure no, per poter pensare anche a una revisione, una riforma,
una riorganizzazione, un ampliamento, un potenziamento che sarà poi
tutto da decidere come costruirlo dal punto di vista progettuale.
Poi, se questo numero di studenti che non è ammesso invece rimane
abbastanza esiguo, ma a monte potrebbe esserci una
sensibilizzazione che viene operata a livello della scuola media,
in vista proprio del percorso di orientamento che è previsto per
gli studenti, allora andando a potenziare, ad approfondire e
aumentare la sensibilizzazione su questo settore, si potrebbe
pensare di aumentare la platea e quindi di raggiungere quei
livelli, quei numeri che permettono questo passaggio di
potenziamento; sempre - e preciso sempre - nel criterio
dell'eccellenza, della forte motivazione, non un estendere per
diminuire l'intensità, ma estendere per moltiplicare le intensità,
in modo tale che, quale sarebbe l'obiettivo finale, cioè la visione
a medio termine?
La visione è il fatto di poter pensare che un maggior numero di
studenti e quindi di risorse intellettuali che, a parità o
addirittura migliorando ancora di più il livello qualitativo di
approfondimento di formazione, possano essere proposti al mondo
dell'attività lavorativa, possano generare quell'impulso di
intelligenze che si mettono in moto anche per altri settori, per
tutti i settori che riguardano il grande ambito dell'agricoltura e
dell'allevamento. Tra l'altro, è un ambito che ha bisogno nella
nostra realtà territoriale di un impulso dal punto di vista
imprenditoriale, dal punto di vista accademico, dal punto di vista
scientifico, dal punto di vista organizzativo, da tutta una serie
di punti di vista che potrebbero permettere di far passare la
nostra economia rurale da un livello di sussistenza a un livello di
imprenditorialità, sfruttando le tipicità e gestendo esattamente i
limiti del nostro territorio.
Quindi detto questi sono i quesiti dell'interpellanza. Primo,
quali sono i dati relativi agli ultimi cinque anni in merito al
numero di candidati al primo anno dell'Institut agricole régional e
il rispettivo numero di candidati che non hanno superato l'esame di
ammissione, con la specifica delle motivazioni di diniego; nei
limiti della
privacy
, cioè per capire un attimino quali sono
orientativamente i motivi di diniego. Secondo, se è prevista
un'attività di sensibilizzazione indirizzata all'orientamento verso
gli studi proposti dall'Institut agricole durante il periodo di
svolgimento delle scuole secondarie di primo livello e, in caso,
con quali modalità. Terzo, se rispetto alle attuali dinamiche di
sensibilizzazione all'orientamento verso un percorso di studi nel
settore dell'agricoltura e dell'allevamento sia nell'intenzione
dell'attuale Governo, in sintonia chiaramente con l'autonomia della
direzione dell'istituto, incentivare gli effetti di tale
sensibilizzazione, al fine di accrescere il numero di studenti che
scelgono tale tipo di percorsi di studi.
Presidente -
Risponde l'assessore Caveri, ne ha
facoltà.
Caveri (VdA Unie) -
La ringrazio anzitutto consigliere
Distort per aver ricordato la storicità dell'
école
, perché
fu una grande intuizione all'inizio degli anni cinquanta la scelta
di coinvolgere
les chanoines du Saint Bernard
, fu una scelta
della Giunta Caveri che aveva piena consapevolezza all'epoca di
come, nel solco di una lunga tradizione iniziata con i
comices
agricoles
, ci fosse la necessità di dare una
professionalizzazione sempre più forte al settore agricolo. Come
lei sa poi nel tempo purtroppo, a causa della crisi delle
vocazioni, piano piano i canonici ci hanno lasciato, anche se poi
continuiamo ad avere un rapporto con loro, perché tutta la zona di
Montfleury, come lei sa, è in capo a una proprietà dei canonici
stessi.
Rispondo alle sue domande e poi farò una considerazione finale.
Nell'anno scolastico 2010-2011, anno di attivazione del nuovo
percorso tecnico in agraria agroalimentare e agroambientale del
percorso IFP, operatore agricolo - l'IFP è la parte più
propriamente di formazione professionale che si è messa a fianco
della scuola, che porta invece ad avere un diploma che consenta
anche di andare all'università - il numero degli studenti che ha
frequentato la scuola è salito da 162 ai 204 dell'anno scolastico
corrente, con un picco di 225 iscritti nell'anno scolastico
2020-2021 dove, a causa della pandemia, non era stato effettuato
l'esame di ammissione e sono stati accettati tutti quelli che
avevano presentato la domanda di iscrizione. Questo ci dà già un
dato: 204, 225; quindi ogni anno, più o meno, quelli che non
riescono a entrare sono una ventina, tanto per capirci.
La percentuale di donne si è mantenuta costante fra il 30 e il
40 percento, quindi una presenza interessante per il mondo
agricolo, anche perché lei conoscerà o avrà visto come molte
eccellenze dell'attuale agricoltura hanno studiato lì; questo è un
dato che l'Institut è in grado di poter elaborare.
Nei medesimi anni il numero degli alunni convittori, cioè che
dormono e stanno nella scuola dal lunedì al venerdì, è salito da
102 del 2010 ai 137 attuali. La percentuale di studenti
appartenenti a famiglie di agricoltori, in questo periodo si
attesta su una media del 51 percento, minimo 28 percento
quest'anno, massimo 76 percento nel 2019, così suddivisa: 48
percento nel corso tecnico e 58 percento nel IFP.
La provenienza degli studenti negli ultimi dieci anni è stata
così ripartita: 31 percento dall'alta Valle, 34 percento dalla
media Valle, 21 percento dalla bassa Valle, 8 percento dalla città
di Aosta, 6 percento dal Piemonte, dato quest'ultimo condizionato
dal fatto che il numero di studenti provenienti da fuori regione
che possono essere ammessi a frequentare la scuola è limitato a tre
per anno scolastico, mentre le domande di iscrizione per studenti
che provengono prevalentemente dal Piemonte sono in crescita negli
ultimi 3-4 anni, quindi in molti casi gli esclusi sono piemontesi
che vorrebbero venire qua ma esiste questo tetto. La massima
capacità di accoglienza dell'Istituto viene condizionata sia dalle
disponibilità economiche della fondazione, ma soprattutto dal
numero della capienza delle aule e ancora più dalla possibilità di
accoglienza del convitto.
Come lei sa la scuola ha un cordone ombelicale con l'Assessorato
all'agricoltura, con il quale si sta studiando, nel quadro
dell'edilizia scolastica, tutta una serie di interventi che
dovrebbero rendere più funzionale la scuola: si va dalla palestra
ai laboratori e a tutto il resto. La scuola purtroppo sente,
malgrado tutta una serie di ristrutturazioni, un po' il peso
dell'età dal punto di vista edilizio.
Al momento, con le limitazioni legate alla pandemia, risulta un
fattore di grande complessità anche l'accoglienza degli attuali
studenti che devono svolgere attività pratiche nelle strutture
dell'azienda agricola, perché come lei sa lì c'è una vera
alternanza scuola-lavoro, attività che nel loro insieme
rappresentano il punto di forza dell'offerta scolastica
dell'Institut. Pertanto l'andamento del numero di iscritti allo IAR
si può definire in costante crescita a partire dal 2010 e ha
raggiunto in questi anni il numero massimo di studenti che possono
essere accolti. Possiamo dire che siamo "a tappo" e resteremo a
tappo, perché noi non possiamo immaginare di avere strutture troppo
ridondanti, perché purtroppo, come dirò più avanti, sappiamo che ci
sarà il rinculo della crisi demografica, quindi è inutile
dimensionare eccessivamente, perché già nelle materne e nelle
elementari abbiamo una situazione veramente molto difficile, cioè i
valdostani fanno pochi figli.
Possiamo dire che oggi la capacità di accoglimento delle
strutture è non tanto superiore alle 200 unità, di cui non più di
125-130 convittori. Per tali motivi ogni anno viene effettuato un
esame di ammissione che verte su prove di italiano, francese - il
francese, come lei sa, è molto curato nell'Institut agricole -
matematica e una prova scientifica di conoscenza del contesto
agricolo regionale. La graduatoria finale viene stilata in base ai
punteggi ottenuti nelle singole prove e tiene anche in
considerazione la media dei voti di materia e il voto di condotta
conseguiti nelle scuole secondarie di primo grado nel primo
quadrimestre, nonché di un punteggio integrativo per gli studenti
che dimostrano l'appartenenza a famiglie di agricoltori pari al 10
percento del punteggio; credo che sia interessante, si guarda anche
come è andato il risultato scolastico e si privilegiano in parte
quelli che vengono dal mondo dell'agricoltura.
Stante un'accoglienza teorica prevista di studenti non iscritti
di 36 per il corso tecnico e 15 per quello IFP, il numero di
studenti che si è presentato all'esame di ammissione negli ultimi
dieci anni è stato in media di 58 alunni, minimo 42 nel 2017, 74
nel 2018; ne consegue una percentuale media di ammissione studenti
alla frequentazione del primo anno dell'82 percento, quindi
piuttosto elevato. Minimo 51 nel 2014, massimo 100 percento nel
2010, 2017, 2019 e nel 2020, quando però non si è fatto l'esame di
ammissione per via della pandemia.
Per ciò che concerne l'orientamento nei confronti degli studenti
frequentanti l'ultimo anno delle scuole secondarie di primo grado,
l'Institut da anni fa parte e partecipa alla rete di orientamento
della regione e ogni anno partecipa a una quindicina di incontri di
orientamento presso le sedi delle varie istituzioni scolastiche
regionali, nonché propone una o due giornate di
portes
ouvertes
presso la sede dello IAR. Inoltre partecipa alle
attività di orientamento proposte dalla rete nazionale degli
istituti agrari e associazioni, come Confindustria. Annualmente
produce volantini e filmati divulgativi della propria offerta
formativa, tiene costantemente aggiornato un sito specifico e ha
delle pagine anche sui
social
più diffusi, che sono poi lo
strumento oramai più adoperato dai ragazzi che devono scegliere
dove iscriversi.
Nei due minuti rimanenti mi limito a segnalare il fatto che
quindi oggi si può ritenere soddisfacente il livello di riempimento
dell'Institut agricole, e fa anche piacere. Probabilmente il
collega Sapinet lo potrebbe spiegare meglio di me, perché è più
esperto del settore agricolo: è del tutto evidente che esiste anche
una corrispondenza molto interessante tra fare questa scuola e poi
entrare nel mondo agricolo. Purtroppo la stessa corrispondenza non
esiste per altre professioni: credo che anche oggi sulla stampa ci
sia un articolo in cui si ribadisce la mancanza di idraulici, la
mancanza di elettricisti, la mancanza di informatici. Quindi,
questa scuola in qualche maniera deve diventare sempre più un
modello, perché è del tutto evidente che oggi questo decremento
demografico così drammatico rispetto al quale, come lei sa, abbiamo
anche predisposto uno studio che verrà presentato alla fine di
quest'anno, bisogna fare in modo che domanda e offerta del lavoro
si incontrino, perché altrimenti rischiamo di avere questo fenomeno
abbastanza curioso, anche di quest'anno come negli anni precedenti,
cioè un'iscrizione alle scuole superiori quasi prevalentemente nei
licei, per poi abbandonarli magari andando verso porti più sicuri
di studi più professionalizzanti.
La ringrazio per l'attenzione nei confronti dello IAR e
ribadisco che da parte del Governo regionale, dell'assessore
Sapinet e del sottoscritto c'è la massima attenzione, sapendo che
questo resta, come è stato in passato, un fiore all'occhiello per
la nostra istruzione tecnico-professionale.
Presidente -
Per la replica il consigliere Distort.
Distort (LEGA VDA) -
Mi conforta, ma non ne avevo dubbio,
che ci fosse una sintonia, perché quando le situazioni sono
evidenti o quando si affronta il percorso sul vero in maniera
onesta, è molto facile che ci si incontri e ci sia una sorta di
coincidenza; mica per niente Tommaso d'Aquino definiva la verità
come
adaequatio intellectus ad rem
, cioè la cosa è quella,
l'intelletto si adegua a quello. Così avviene quando si percorre la
strada in questo modo. Quindi, da un lato mi conforta, dall'altro
lato però mi permetto di continuare il suggerimento, perché questo
è il ruolo dell'opposizione, un ruolo di controllo e anche, se
sfruttato in maniera intelligente, di suggestione per il
Governo.
Il fatto è questo: è fuori da ogni dubbio che il settore
agricolo nel nostro territorio abbia assolutamente bisogno del
massimo supporto formativo e questo supporto formativo deve essere
assolutamente forte. L'Institut ha il carattere per svolgere questo
ruolo. La suggestione che accende una progettualità potrebbe essere
questa: dai banchi dell'opposizione arriva un suggerimento.
Pensiamo anche all'approfondimento di un percorso successivo
all'istituto, pensiamo anche - il modo lo definirete voi, perché
siete voi al Governo - che a livello di studi di ateneo possa
esserci un percorso di studi indirizzato al settore dell'economia
di montagna, che comprenda esattamente questo e che si rafforzino
questi approfondimenti. A quel punto, le motivazioni andrebbero
ancora di più a incrementare le scelte degli studenti e dei ragazzi
che vedrebbero la possibilità di non concludere un percorso
formativo con un istituto, fatto assolutamente dignitoso, ma è del
tutto evidente che può essere interessante pensare che questo
percorso possa affinarsi con studi a livello di ateneo specifici
per il nostro territorio, con un sapore e con un approfondimento
che è finalizzato e indirizzato al nostro territorio, anche perché
la sfida del domani è dietro l'angolo, è fondamentale ed è una
sfida imponente. La sfida è di fronte al mondo del mercato globale,
dove la dinamica del massimo rendimento con il minimo sforzo
economico sul mercato detterà le regole. L'unico contraltare che
può reggere da questo punto di vista è lavorare su un'eccellenza,
su una tipicità che non può essere riprodotta in serie e quindi
esce da queste regole.
Poi aggiungiamo anche un altro fatto: noi stiamo assistendo
esattamente in questo periodo alla mancanza sempre più sensibile e
sempre più diffusa di materie prime. Pensiamo sia un effetto della
crisi Covid, ma probabilmente è una trasformazione strutturale del
sistema economico mondiale, quindi il pensare di lavorare molto di
più sulle materie prime del territorio è sicuramente un indirizzo
politico fondamentale per una classe che ha il compito di governare
la nostra regione, nella piccolezza della nostra territorialità, ma
nella particolarità della nostra territorialità.
