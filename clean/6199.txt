Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 642 del 7 giugno 1984 - Resoconto
OGGETTO N. 642/VIII - INIZIATIVE REGIONALI NEL SETTORE DEL
TURISMO "SCOLASTICO" - REIEZIONE DI MOZIONE.
PRESIDENTE:
Do lettura della mozione presentata dai
Consiglieri Torrione, Breuvé e Pascale:
MOZIONE
Il fenomeno turistico ha assunto nella nostra Regione, specie
in questi ultimi anni, connotazioni completamente diverse rispetto
al passato.
Fra questi nuovi aspetti possiamo citare il cosiddetto
"turismo scolastico" che, grazie all'interesse che la Valle d'Aosta
suscita sia sotto il profilo strettamente paesaggistico sia per ciò
che si riferisce alla ricchezza del suo patrimonio artistico,
monumentale e archeologico, rappresenta oggi una componente
importante del settore turistico regionale.
Basti pensare ad un dato sintomatico ed al contempo
significativo rappresentato dall'interesse sempre crescente per le
visite a determinati castelli valdostani le cui prenotazioni
avvengono da parte delle scuole con un anno di anticipo rispetto
all'effettiva effettuazione.
Ebbene da questo flusso turistico che ha assunto specie in
determinati periodi dimensioni sempre più vaste, la Valle d'Aosta
non consegue che benefici marginali mentre con un altro tipo di
impostazione si potrebbero raggiungere risultati ben più
qualificanti soprattutto in relazione al fattore promozionale.
Gli studenti in visita alla nostra Regione costituiscono
infatti non solo i potenziali turisti di domani ma anche un veicolo
pubblicitario di portata non indifferente a condizione che il loro
soggiorno valdostano risponda a criteri di efficienza organizzativa
e di piacevole ospitalità.
Tutto invece sembra lasciato all'improvvisazione e
all'estemporaneità con l'aggravante della totale assenza di alcune
strutture indispensabili ed essenziali quali aree da pic-nic e
posti di ristoro dislocati nei centri di maggiore afflusso.
A questo quadro già di per sé sconfortante si aggiungono altri
elementi poco piacevoli quali la mancanza di guide turistiche, a
disposizione delle scolaresche, il completo disinteresse verso
l'intera area del Parco del Gran Paradiso, gli orari di visita ai
monumenti (per esempio il teatro romano di Aosta non e visitabile
dalle ore 12,30 alle ore 14,30 e non oltre le 18,30).
Per questi motivi i sottoscritti Consiglieri regionali
propongono che il Consiglio regionale
DELIBERI
di impegnare la Giunta ad adottare una serie di misure atte a
colmare le attuali lacune nel settore del cosiddetto "turismo
scolastico" provvedendo in particolare a:
istituire un apposito servizio nell'ambito della pianta
organica dell'Assessorato che si occupi specificatamente
dell'intera problematica del turismo scolastico in modo da
coordinare l'intera attività sia sotto il profilo organizzativo sia
per ciò che si riferisce alle iniziative promozionali;
di elaborare un apposito piano per la costruzione o mediante
appositi finanziamenti ai Comuni di infrastrutture atte a far
fronte alle esigenze di tale particolare flusso turistico;
inserire i Comuni i cui territori fanno parte del Parco
Nazionale del Gran Paradiso nel circuito del turismo scolastico in
considerazione della sempre maggiore attenzione che le giovani
generazioni pongono nei confronti dei problemi della tutela
dell'ambiente e della natura.
PRESIDENTE:
Ha chiesto di illustrare la mozione il
Consigliere Torrione, ne ha facoltà.
TORRIONE - (P.S.I.):
Vorrei iniziare con una battuta o
una considerazione: dopo l'ubriacatura della passata seduta in
materia di agricoltura, qui ieri, l'altro ieri ed oggi ci occupiamo
solo di turismo. Non dovremmo avere dei grossi problemi perchè
ieri, con molta soddisfazione, abbiamo sentito dire dall'Assessore
Borbey che il turismo valdostano avrà un notevole sviluppo nei
prossimi anni e le iniziative che si adotteranno saranno di un
certo peso, dovranno avere dei riflessi oltremodo positivi su
questo settore, e visto che si è augurato - e noi anche glielo
auguriamo - di fare l'Assessore per altri quattro anni, prendendo
atto di questa possibilità temporale di portare avanti l'azione
amministrativa nel settore del turismo nonché della sua volontà di
affrontare con estrema serietà i problemi, abbiamo presentato
queste due mozioni, che credo valga la spesa di illustrare
brevemente.
La prima riguarda il turismo scolastico, fenomeno che in questi
ultimi tempi ha assunto dimensioni sempre più vaste e consistenti,
dal quale forse noi ricaviamo benefici molto limitati. Le
cosiddette gite scolastiche in alcuni mesi dell'anno riempiono le
strade della città di Aosta e mi si dice anche le maggiori località
della Regione che sono sede di particolari beni culturali, quali ad
esempio i castelli.
Anzi, proprio per i castelli mi è stato detto da parte
dell'Assessorato che le prenotazioni per le visite ad alcuni
castelli avvengono addirittura con un anno di anticipo, ed in certi
casi non si riesce a soddisfare la richiesta.
Questo sta a significare che la Valle d'Aosta sotto questo
profilo è un richiamo costante per questo tipo di turismo, dal
quale noi ricaviamo benefici del tutto insoddisfacenti e
marginali.
Visto che anche ieri è emerso che mentre c'è una tenuta del
cosiddetto turismo invernale, anche se con delle flessioni
piuttosto consistenti come nel caso dell'ultima stagione, c'è
dall'altra una contrazione sempre maggiore per quanto riguarda la
stagione estiva. Nasce il problema di invertire questa tendenza, di
cercare di riequilibrare le due stagioni e soprattutto di far sì
che i cosiddetti periodi morti siano parzialmente eliminati.
Perchè abbiamo detto che il turismo scolastico può svolgere una
sua funzione in questo senso? Essenzialmente per tre ordini di
motivi: il primo perchè riteniamo che gli alunni che visitano la
Valle d'Aosta possono essere per qualche verso dei potenziali
clienti; secondo perchè possono costituire un veicolo pubblicitario
enorme; terzo perchè sotto il profilo culturale possono favorire
scambi non dico con Regioni vicine, ma addirittura con Stati
vicini. Alludiamo a zone della Savoia, della Svizzera, che possono
essere interessate alla nostra realtà e che possono, a mio avviso,
anche in questo caso costituire una sollecitazione per un certo
tipo di turismo.
Ebbene, l'atteggiamento che invece abbiamo avuto nei confronti
di questo flusso turistico è quello di guardarlo con occhio non
troppo benevolo. Le gite scolastiche - siamo tutti stati studenti -
rappresentano sovente un motivo di disagio per l'albergatore, ed
anche - per lo spirito stesso con cui le si affrontano- per le
popolazioni che ospitano poi questi studenti.
Noi diciamo che invece si può obiettivamente invertire questa
tendenza e far sì che attraverso il turismo scolastico si possano
conseguire alcuni obiettivi nel settore più propriamente
turistico.
E' chiaro che l'inversione di tendenza deve coinvolgere in prima
persona la struttura dell'Assessorato e approfittando del fatto che
il Presidente della Giunta ci ha detto più volte che è allo studio
la revisione della pianta organica del personale
dell'Amministrazione regionale, riteniamo che specificatamente del
turismo scolastico non si debba più occupare occasionalmente
l'Ufficio Informazioni Turistiche, ma una apposita sezione
dell'Assessorato al Turismo, sezione che dovrebbe ricevere le
prenotazioni, convogliare le gite scolastiche e mettere a
disposizione un certo tipo di guide turistiche o di altre
possibilità per questi ospiti.
Ecco che allora, così incanalato potrebbe assumere un aspetto ed
una rilevanza del tutto diversa da quella che ha attualmente.
Riteniamo che questo tipo di turismo abbia bisogno anche di
particolari strutture, che non sono quelle tradizionali - l'abbiamo
detto prima - per cui noi diciamo che al riguardo si può pensare
alla costruzione in determinate località di alcune case per ferie,
che possono soddisfare meglio a queste necessità, oppure sempre in
località dove questo flusso turistico si verifica con maggior
consistenza, delle aree di pic-nic. Ho citato ieri e ribadisco oggi
che nell'ambito della città di Aosta manca un'area di pic-nic per
gite scolastiche o per gite anche di altro tipo. Devo riconoscere,
anche perchè sono stato Amministratore comunale, che qui c'è una
grossa carenza da parte del Comune di Aosta.
C'è un discorso anche di abbattimento di prezzi per favorire
questo flusso turistico che, incanalato in questo senso, può
produrre alcuni risultati.
Un'ultima considerazione è che alcune zone che parzialmente
vedono la presenza di turismo scolastico e che potrebbero essere
rivitalizzate invece anche dal fatto che i giovani le possono
visitare, sono i Comuni i cui territori gravitano nell'area del
Gran Paradiso, anche qui con alcune strutture - quelle cui facevo
cenno prima - e soprattutto incanalando in questo senso, attraverso
l'organismo dell'Assessorato, queste gite scolastiche, pensiamo che
alcuni Comuni che soffrono di una crisi turistica di una certa
consistenza, per effetto della presenza del Parco, potrebbero
essere rivitalizzati anche dalla presenza di questo turismo
alternativo.
Queste sono le considerazioni che ci hanno spinto a presentare
questa mozione e diciamo subito che questo discorso deve essere
inquadrato in un piano molto più vasto, che tenga conto delle
considerazioni che abbiamo fatto, proprio perchè ci siamo resi
conto l'altro ieri, durante i lavori di questo convegno, fra
l'altro ben riuscito e ne diamo atto all'Assessore Borbey, che
questo è un settore che va ormai sollecitato debitamente, e questa
sollecitazione non può avvenire che attraverso il canale
istituzionale che è preposto come competenza ad attivare tutte
quelle possibilità turistiche che possono mettere all'avanguardia
la nostra Regione, che fra l'altro deve sopportare una concorrenza
spietata da parte di altre Regioni per effetto sia delle bellezze
naturali che queste stesse Regioni possono vantare, sia per effetto
di una organizzazione turistica che in certi casi, mi è sembrato di
capire, è all'avanguardia rispetto alla nostra. Grazie.
Si dà atto che dalle ore 17,08 alle ore 17,11 assume la
Presidenza il Vice Presidente De Grandis Franco.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Face à ce problème, on peut envisager
d'en discuter de deux façons: une est celle qui concerne le
tourisme de l'école à l'extérieur de la Vallée d'Aoste; l'autre est
celle qui concerne l'organisation de ce genre de tourisme à
l'intérieur de la Vallée d'Aoste.
Moi, je parlerai uniquement de celle-ci parce que l'autre
évidemment concerne mon collègue.
Je crois qu'il est intéressant aussi de réfléchir à ce que nous
pouvons faire chez nous pour réorganiser le tourisme de l'école,
qui entre autres a un budget à ne pas négliger, si l'on somme les
dépenses faites par toutes les écoles.
Voilà, à cet égard moi, je crois que nous pourrions intervenir -
et je suis en train de préparer quelque chose dans ce sens - pour
organiser finalement des semaines blanches, qui devraient pouvoir
nous aider à porter les étudiants, les élèves et les enfants aussi
et surtout dans les petites stations, non pas dans les grandes.
Pourquoi ça? Pour deux motifs: le premier pour aider ces
stations à vivre, si non à survivre; le deuxième pour aider les
valdôtains mêmes à mieux connaître leurs gens, parce qu'il y a un
nombre d'enfants qui habitent quelque part dans la Vallée et qui ne
connaissent absolument pas ce qui se passe ailleurs dans la Vallée.
Il pourrait aussi servir à mieux faire connaître non pas seulement
les endroits, mais surtout la façon dans laquelle on vit dans
certaines Communes de notre Vallée dans une certaine période de
l'année, car il est bien facile de parler par rapport à certaines
situations, mais il est indispensable que l'on vive, de temps en
temps, dans ces conditions.
A ce propos je crois qu'on pourrait même chercher d'élargir cet
effort dans le sens que l'on fasse une action, et moi-même j'ai
domandé au "Coordinamento degli Assessori regionali alla Pubblica
Istruzione" de mettre à l'ordre du jour de la prochaine réunion une
requête au Ministre de modifier le calendrier scolaire, afin
d'obtenir qu'au moins au nord de Rome l'on puisse avoir, surtout
dans la période de Noël, un calendrier différent pour permettre
l'utilisation des stations hivernales, lesquelles, tout le monde
sait très bien, au mois de janvier, d'après que la période de Noël
est finie, ne sont utilisées qu'à 20% ou même moins.
Cette Junte se prépare à faire toute une série de propositions,
qui concernent soit l'organisation à l'intérieur de la Vallée
d'Aoste, soit la possibilité de pouvoir modifier aussi à
l'extérieur l'utilisation de la Vallée d'Aoste pendant une certaine
saison de l'année.
Si dà atto che alle ore 17,11 riassume la Presidenza il
Presidente Giovanni BONDAZ.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Innanzitutto voglio dire ai Consiglieri
che hanno presentato la mozione che la Giunta si scusa di non
poterla accettare; questo non perché non sia sensibile al problema,
ma solo perché non vogliamo impegnarci così settorialmente nel
turismo.
Dopo i due giorni di convegno, si faranno delle riunioni a
livello di Comunità montane o a livello territoriale, poiché molti
enti locali possono avere lo stesso tipo di turismo, la stessa
problematica, e il turismo scolastico può essere il tema di un
incontro, di una tavola rotonda, per dibattere e per stabilire
quali direttive potremo dare in questo senso. Ma proprio perchè è
in corso la ristrutturazione dei vari Assessorati, non ritengo
opportuno che nell'Assessorato competente, il turismo venga
spezzettato. C'è chi si interessa del turismo della terza età, chi
del turismo invernale, chi del turismo scolastico, e così via, e
poi finisce che ognuno ha la sua fetta e nessuno ha una mentalità
più allargata!
Certamente accolgo il consiglio del Consigliere Torrione, ed
anzi tengo a dire che ringrazio il Gruppo consiliare del P.S.I.
perchè tiene viva l'attenzione sul patrimonio archeologico e
sull'importanza del turismo in Valle.
Abbiamo detto, nel Convegno conclusosi ieri, che è vero che il
turismo scolastico può anche portare un utile a livello di
promozione turistica, però teniamo presente che il turismo di massa
porta anche delle problematiche enormi; i beni culturali si
consumano ed è proprio per questo che durante il mese di
aprile/maggio, durante il periodo di gite, chiudiamo l'anfiteatro
per due ore, dalle 12,30 alle 14,30.
Potrò dare incarico all'Ufficio turistico affinché una delle
guide si interessi espressamente delle gite scolastiche e si
potenzino le guide all'interno dei monumenti: questi sono tutti
suggerimenti che accettiamo volentieri.
Succede che parecchie scuole della Valle d'Aosta non riescono ad
andare a visitare i castelli perchè non fanno la domanda l'anno
prima, pensando di fare la richiesta un mese prima, ma non hanno la
precedenza. Quindi prego il Provveditore agli Studi di prendere
nota di questo.
Certamente c'è l'impegno di migliorare l'accoglienza di queste
gite scolastiche. Fra poco inizieranno i lavori del parcheggio
vicino alla Stazione; il terminal di Aosta, vicino al prato della
Fiera, è già in parte eseguito e verrà ampliato. Però sono
problematiche che - come giustamente ha fatto notare il Consigliere
Torrione - sono per buona parte di competenza del Comune di Aosta,
il quale è stato gravemente inadempiente.
Aggiungo che possono essere i Comuni stessi, le aziende di
soggiorno e le pro-loco che, con contributi del 70%
dell'Amministrazione regionale, provvedano alla promozione, come ad
esempio ha fatto la Comunità del Gran Paradiso.
L'Assessore Faval dice che farà un'opera di sensibilizzazione
affinché gli studenti possano fare delle settimane bianche: non ci
siamo ancora confrontati su questo, ed è un'idea magnifica!
Il relatore francese al Convegno, Ing. Cambaux, ha detto che,
con una promozione dello Stato e dei Départements, gli sciatori, in
Francia sono centuplicati, perchè hanno fatto una promozione verso
i giovani. Noi dobbiamo seguire questa strada, perchè è inutile che
pensiamo di far lavorare gli impianti con i turisti che vengono
esclusivamente fuori Valle, quando avremmo la possibilità, con
grossi sconti, di portare a sciare i nostri bambini.
Ed ecco che qui si aprirà la problematica - ma è sempre un
discorso da verificarsi a fondo ed è per questo che non vogliamo
impegnarci con una mozione - sul periodo in cui potremo fare le
settimane bianche con i bambini e se nelle valli laterali gli
alberghi sono disposti ad accogliere questi bambini. Se ci sarà
questa difficoltà, sarebbe giusto che oltre ai famosi "foyers de
fond" potessero nascere queste case per le vacanze, dove d'inverno
si potrebbero ospitare le settimane bianche degli studenti
valdostani, e d'estate degli stages per le scuole che amano la
natura e vogliono approfondire la loro esperienza sulla fauna e
sulla flora.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Voglio fare un breve intervento,
iniziando con il dire che, al di là delle posizioni polemiche o di
parte, nei giorni di Convegno (che ho seguito solo in parte) ed
anche nella discussione di oggi, vedo emergere l'attenzione nei
confronti di una parte del turismo e di una parte dell'offerta
turistica che era stata indubbiamente trascurata negli anni
passati.
Mi sono riguardato in questi giorni i contenuti del Convegno sul
turismo che abbiamo fatto due anni fa, e ho visto che molti dei
punti che riguardavano proprio questa componente importante
dell'offerta turistica sono oggi ripresi con una considerazione
diversa rispetto a quel periodo, anche all'interno di
quest'aula.
Il turismo scolastico, secondo noi - ripeto considerazioni che
in parte sono già state fatte - se lasciato all'anarchia, se non
organizzato, rischia in alcuni casi di provocare più danni che
benefici.
La necessità invece di considerarlo non come un accidenti che ci
arriva dall'esterno, non come un settore marginale, ma - così come
è stato detto - come una componente del turismo da prendere in
considerazione per due ragioni, perchè può avere dei risultati di
carattere economico e può formare il turismo di domani, e perciò
può avere una funzione incentivante, sono concetti che condividiamo
e non da oggi.
Lo spirito della mozione da noi è condiviso, al di là del
costituire o meno subito il servizio, perchè c'è la filosofia di
fondo che a nostro avviso è importante, ed è quella relativa alla
necessità di organizzare l'offerta turistica in funzione di questo
segmento della domanda turistica, ed è l'aspetto fondamentale della
mozione stessa. Quindi, organizzare non solo l'offerta, ma, se
possibile, andare avanti ed organizzare anche il territorio in modo
da poter recepire questo tipo di offerta turistica.
Un'ultima considerazione rispetto alle osservazioni che ha fatto
l'Assessore Faval: sono questioni molto importanti che
condividiamo. Il problema di attrezzare l'offerta anche turistica,
in funzione della possibilità delle settimane bianche e di
settimane verdi (tenete conto che ci sono esperienze anche in Valle
d'Aosta, cioè ci sono alcune scuole dell'hinterland milanese che
fanno settimane verdi in primavera, quindi in periodi di bassissima
stagione) sono questioni molto importanti che devono essere
proposte alle stesse scuole della Valle d'Aosta, ma con un minimo
di offerta pianificata anche all'offerta turistica fuori Valle.
Rispetto a questo aspetto voglio tornare al turismo scolastico:
chiunque di noi abbia dei figli che vanno a fare le gite
scolastiche, molto spesso ha potuto constatare che queste gite di
una giornata sono una faticaccia incredibile; se fossimo in grado,
come Regione Valle d'Aosta, di offrire la gita scolastica di due o
più giorni, con dei prezzi accettabili, facendo sì che la gita
istruttiva sia anche un momento di soggiorno e perciò di
allungamento della stagione turistica troppo breve - e non ripeto
concetti che in questi giorni sono stati molto bene evidenziati -
credo faremmo un'altra azione promozionale molto utile al nostro
turismo. Per queste ragioni il contenuto della mozione è da noi
condiviso.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Devo confessare la mia meraviglia,
perchè da un lato ho apprezzato il discorso dell'Assessore Faval,
che testimonia come egli abbia fatto una riflessione
sull'importanza del turismo scolastico stesso e sull'opportunità di
chiedere addirittura una variazione del calendario scolastico per
offrire a questo scopo località valdostane meno note. Inserisco
anche un concetto che condivido, quello di far conoscere una certa
realtà valdostana ai cosiddetti alunni delle scuole cittadine,
soprattutto di tipo invernale, che forse è sconosciuta.
Questo atteggiamento contrasta con quello del collega di Giunta
Borbey, il quale dice: "Siamo d'accordo. Quello che dicono il
Consigliere Torrione e l'Assessore Faval è giusto, però non ci
vogliamo impegnare".
Non abbiamo mica detto che domani mattina questa cosa deve
essere operante, non abbiamo messo alcun limite temporale. Ci
rendiamo conto che discorsi di questo tipo hanno una proiezione di
più lustri. Ci sembra che si voglia accantonare il discorso per poi
non volerlo riprendere.
Noi diciamo qui che l'organizzazione del turismo, nel senso
evidenziato anche dall'Assessore Faval, va regolamentato perchè
sennò diventa un'armata Brancaleone che passa attraverso la Valle
d'Aosta provocando più danni che non benefici. Visto che possiamo
invertire la tendenza, ci è stato detto no.
Si dice che i beni culturali si consumano: Assessore Borbey, può
darsi (c'è un collega che mi ha passato un bigliettino, molto
simpatico, dove si dice che l'anfiteatro romano rischia di crollare
colpito dagli sguardi di orde di studenti italiani), ma non ho mai
visto verificarsi questo!
Perchè, Assessore Borbey, si consumano i beni culturali? Perchè
è mancata la politica nei confronti dei beni culturali. Sono stati
considerati per anni un elemento accessorio e non un elemento
trainante di un certo tipo di turismo, tanto che abbiamo dovuto
aspettare le iniziative dell'Assessore Pollicini (al quale diamo
atto che era più bravo come Assessore al Turismo che non come
Assessore all'Industria) di aver organizzato una mostra che ha
fatto scoprire la Valle d'Aosta da centinaia di ragazzi, di
cittadini italiani e stranieri, tanto che una mostra che doveva
avere un carattere provvisorio è diventata una specie di museo
permanente.
Abbiamo il rammarico di sentir dire che l'opposizione qui
distrugge: quando l'opposizione cerca di costruire, la maggioranza
si chiude costantemente a riccio, anche su un problema che non ha
limiti di tempo, che vuole essere propositivo. Ma allora che tipo
di opposizione dobbiamo fare?
Certo, che diventa sempre più difficile venire in Consiglio a
sentirci dire che le cose che diciamo sono giuste, ma voi non vi
volete impegnare. Ho letto l'altro giorno che qui ci sono 150
miliardi nel cassetto; queste iniziative possono anche servire per
farli spendere, o rischiamo, con questa situazione di stasi
amministrativa, di avere un avanzo di amministrazione il prossimo
anno non di 152 miliardi ma di 252.
Oppure si dica molto più sinceramente che se certe idee vengono
dalla minoranza non piacciono, ed allora noi quel poco di idee che
siamo capaci di produrre non le produrremo più.
Ne prendiamo atto, e si assumerà la responsabilità l'Assessore
Borbey di proporre alcune cose al di là di quelle tante che ha
proposto ieri, perchè noi credevamo che in questo clima di promesse
generale anche la nostra mozione ci potesse stare.
Scusi, Assessore Borbey - e concludo - se la pianta
dell'Assessorato prevede anche il turismo scolastico e poi il
turismo della terza età, sa che arriviamo in ritardo di almeno
vent'anni rispetto ad altre Regioni? E' una domanda che pongo alla
sua meditazione. Grazie.
PRESIDENTE:
Ha chiesto di parlare per dichiarazione di
voto il Consigliere Baldassarre, ne ha facoltà.
BALDASSARRE - (P.S.D.I.):
Condivido perfettamente lo
spirito delle due mozioni presentate dai Consiglieri socialisti, ma
quello che più mi ha colpito è l'affermazione fatta dall'Assessore
Borbey, quando dice che i beni culturali si consumano. Eppure c'è
un avanzo di 152 miliardi!
L'unico che non si consuma mai è l'Assessore Borbey, che si è
augurato ancora per otto anni di fare l'Assessore, ed io pure
glielo auguro, ma per il bene della Valle d'Aosta sarebbe il
momento che l'Assessore Borbey si mettesse da parte!
Dichiaro che voterò a favore delle due mozioni presentate dal
Gruppo socialista.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Per dichiarazione di voto per la
maggioranza. I motivi per cui non viene accettata questa mozione è
che al punto a) si prospetta di creare un servizio all'interno
dell'Assessorato, mentre quando si parla di turismo si parla di
turismo nella sua interezza.
Quando ieri il Consigliere Torrione ha fatto un intervento
valido (ma sempre un po' polemico) ho voluto rimanere nella
correttezza.
Si dice che è stato promesso tutto: invece non è stato promesso
niente! Ho detto che la Giunta regionale presenterà una
programmazione decennale che sottoporrà all'esame del Consiglio
regionale con delle priorità, non ho detto che si farà tutto in due
anni. Ho detto che sarò portavoce, nell'esecutivo, della necessità
di tirar fuori dal cassetto il piano regolatore generale e
ambientale del 1972, per rivedere la problematica e, nel caso, di
ristudiare il discorso di un piano generale economico di sviluppo
per la Valle d'Aosta, nel cui contesto può esistere un piano
generale del turismo. In caso contrario verrà predisposta al più
presto una programmazione decennale, che verrà poi aggiornata.
Però, tra tutte queste problematiche, non c'è bisogno di dirlo,
Consigliere Torrione, il turismo scolastico è di là; allora
approviamo una mozione che prevede all'interno dell'Assessorato uno
o due impiegati che si occupano solo di turismo scolastico, perchè
è questo che dice la mozione!
Quando si farà un piano regionale del turismo, le problematiche
saranno ampie e le affronteremo tutte assieme. Ci sarà allora un
esperto nel campo del turismo scolastico, oppure andremo dal
Consigliere Torrione e chiederemo lumi, da inserire in questo
programma.
Del resto, abbiamo già la legge 10, che dà fondi ai Comuni anche
per questi interventi e, per le infrastrutture turistico-sportive,
è stato fatto un piano, in modo da confrontarci con le Comunità
Montane e con i Comuni per inserire anche queste strutture. Lo dico
altrimenti sembra che qui nessuno sappia che c'è anche il turismo
scolastico.
Prima ho accolto la proposta del Consigliere Torrione
benevolmente e l'ho ringraziato, ma dato che si vuol fare della
demagogia nella minoranza, prendiamo le nostre responsabilità e le
portiamo avanti a livello di maggioranza. E' da quattro mesi che ad
esempio "Botto e robotto", teatro per le scuole elementari e medie,
è in giro per l'Italia a fare promozione turistica per la Valle
d'Aosta. Quindi non è che non pensiamo al turismo scolastico se non
approviamo questa mozione, visto oltretutto che, in questa mozione,
ci sono dei suggerimenti che non competono a noi, ma, per esempio
al Parco Gran Paradiso ed ai Comuni.... voi che parlate tanto di
autonomia comunale o delle comunità montane. Ed è per questo che ci
asteniamo, perchè sappiamo che è molto importante la problematica,
è interessante quanto è stato detto, ma non si faccia della
demagogia!
Al Consigliere Baldassarre non rispondo perchè siamo fortunati
che non sia lui Assessore per i Beni Culturali.... questo è poco ma
sicuro!
PRESIDENTE:
Metto in votazione la mozione in oggetto:
ESITO DELLA VOTAZIONE
Presenti: 28
Contrari: 10
Favorevoli: 12
Astenuti: 6 (Beneforti, Bondaz, Borbey, Chabod, Fosson e
Ricco)
Il Consiglio non approva
