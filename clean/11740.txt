Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1435 del 28 giugno 1995 - Resoconto
SEDUTA ANTIMERIDIANA DEL 28 GIUGNO 1995
OGGETTO N. 1435/X Disagi per il ritardo nell'apertura della
strada nazionale per il Colle del Gran San Bernardo. (Ritiro di
risoluzione)
Risoluzione Preso atto con rammarico che, a stagione estiva
iniziata, la strada statale per il Colle del Gran San Bernardo non
è ancora agibile nel tratto da Saint-Rhémy al valico;
Sottolineato che tale situazione comporta una grave perdita
economica per gli operatori della zona ed una ripercussione
negativa sull'immagine della nostra Regione;
Evidenziato che il carattere internazionale dell'arteria
stradale ha creato evidenti disagi anche nel versante svizzero;
Appreso che i lavori da effettuare per ripristinare l'agibilità
sono di modesta entità e che la strada era stata sgomberata dalla
neve già nel mese di aprile;
Verificato che, alla data odierna, nessun intervento è ancora
iniziato;
Presa visione dell'ordine del giorno votato dai comuni di
Saint-Rhémy-en-Bosses, Saint-Oyen e Etroubles con il quale si
invitano le autorità competenti ad adoperarsi per il ripristino
immediato del transito;
Il Consiglio regionale della Valle d'Aosta
Esprime vivo disappunto per i ritardi nell'apertura della strada
nazionale per il Colle del Gran San Bernardo;
Chiede all'ANAS un sollecito intervento per mettere fine a
questo disagio, auspicando che tali situazioni non abbiano a
ripetersi nel futuro;
impegna
il Presidente della Giunta regionale a far giungere all'ANAS
copia del presente ordine del giorno e a farsi personalmente
interprete dei sentimenti del Consiglio regionale della Valle
d'Aosta.
F.to: Marguerettaz
Presidente La parola al Consigliere Marguerettaz.
Marguerettaz (PpVA) Avevo già annunciato, nel corso del primo
intervento, come sarebbe stato opportuno trovare un accordo
generale del Consiglio di fronte a questa materia.
Pensavo che nel corso della mattinata ci sarebbe stata una
sospensione dei lavori per concordare un'unica risoluzione ma,
visto che i colleghi hanno già raccolto le firme dei Capigruppo,
per non far perdere tempo, suggerirei, se siete d'accordo, un
piccolo emendamento sulla seconda risoluzione, che raccolga anche
lo spirito di quella presentata dal sottoscritto.
Lasciate così come sono espresse le premesse, nella parte
impegnativa suggerirei: "Impegna il Presidente della Giunta
regionale" - penso che sia più opportuno in quanto responsabile
della Giunta - inserirei, tra il primo e il secondo capoverso,
questo emendamento: "...a farsi personalmente interprete del vivo
disappunto del Consiglio regionale per i ritardi accumulatisi
nell'apertura della strada".
Presidente Qualora venga accettata la proposta del Consigliere
Marguerettaz, viene ritirata la sua risoluzione.
