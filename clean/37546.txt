Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 1297 del 11 giugno 2015 - Resoconto
OGGETTO N. 1297/XIV - Reiezione di risoluzione:
"Provvedimenti urgenti per attuare un'equa distribuzione dei
migranti sul territorio regionale".
Presidente
- Collega, intende illustrarlo? La parola al
collega Ferrero.
Ferrero (M5S) -
Grazie Presidente.
Abbiamo sentito oggi...abbiamo sentito le dichiarazioni del
Presidente della Regione sulla questione dei 50 migranti, che sono
arrivati a Verrès e non ci hanno assolutamente soddisfatto. Dal
punto di vista del Governo nazionale, assistiamo ad una misera
messa in scena: i migranti sbarcati vengono caricati sui pullman
come se fossero merce data ad un corriere e spediti senza avvisare
nessuno qua e là alle Regioni, così il Governo Renzi pensa di
risolvere il problema dei migranti. D'altro canto, l'impreparazione
l'ha dimostrata anche la Regione Valle d'Aosta, che ben poteva
immaginare che si sarebbe arrivati a questo punto al di là delle
dichiarazioni pre-elettorali del Presidente Rollandin. Qui quindi
si tratta della solita emergenza, che poteva essere evitata
tranquillamente con un briciolo di buon senso. Adesso ci troviamo
con Verrès che sostanzialmente è invasa da 74 migranti, 74 migranti
rispetto ad una popolazione di circa 2.600 abitanti, che vuol dire
proiettare improvvisamente in una comunità il 3 percento di persone
nuove, persone che non lavorano, persone che quindi vagano,
passeggiano all'interno di quelle che sono le strutture, che sono i
giardini pubblici, le vie, i posti frequentati dalla comunità,
persone che è stato riscontrato, dal punto di vista sanitario, non
hanno subito fino a quando non sono arrivate qui nessun controllo,
diciamocelo, al di là del fatto di essere state prese dal barcone e
messe sul pullman. Due sono arrivate con la febbre, non si sa di
che tipo di febbre si tratti, potrebbe essere in ipotesi anche un
qualcosa di serio, magari una stupidaggine, magari un raffreddore,
però capite bene la preoccupazione dei cittadini di Verrès, e poi
perché? Cosa ha fatto Verrès per meritarsi comunque un trattamento
del genere, perché tutti a Verrès? Allora a noi viene il dubbio che
avevo già paventato che qualcuno avesse dei locali disponibili a
Verrès e allora dobbiamo metterli a Verrès, perché, scusate, qui si
diventa sospettosi, ma non c'è un minimo di organizzazione per
quanto riguarda le cose! State tranquilli, magari mi sbaglio a dire
queste cose, ma andrò a fondo e magari dato che dietro a quel
famoso immobile...figuratevi c'è una società che si chiama Ciaparat
S.r.l. - e non è una battuta - di Ceva, adesso vedremo se questo è
confermato. Vedremo un attimo perché i migranti sono finiti lì,
perché? Magari lo chiariremo poi in seguito, di certo in un'area
come quella della Bassa Valle, che è già stata toccata di più dalla
disoccupazione, andare a mettere un elemento, che è un elemento di
tensione sociale, perché bene o male chi ha perso il lavoro...e io
lo posso anche capire...chi ha perso il lavoro si vede comunque
delle persone che passano, che sono mantenute, certamente in virtù
di accordi internazionali, che ci sono, che dobbiamo rispettare, ma
che sono mantenute dallo Stato, che sono mantenute quindi dalla
collettività, che hanno comunque una casa che non pagano, e alla
fine come interpretano questa cosa? Bisogna capire anche chi non ha
il lavoro, chi è in condizioni di difficoltà, che dice: "ecco, c'è
qualcuno che sta meglio di me e viene da fuori". Allora, noi con
questi 50 più 24, 74, noi...voi, perché questo non era da fare,
andate ad alimentare il razzismo, è così che nasce il razzismo! È
così che la gente diventa razzista, perché, purtroppo, non è un
periodo in cui c'è una ricchezza incredibile e io penso che
conosciate bene la Bassa Valle, ci sono dei Consiglieri qui della
Bassa Valle che sanno qual è la situazione, sanno qual è la
disoccupazione giovanile, sanno che ci sono i giovani che
abbandonano le scuole, perché noi andiamo ad aggravare questa
situazione? A noi non bastano le assicurazioni generiche del
Presidente della Regione, anche Prefetto, noi vogliamo che al più
presto sia fatta una suddivisione di queste persone in altri
Comuni, perché non è giusto che il Comune di Verrès si debba
accollare questa questione, che può portare anche poi a dei fatti
gravi, che potrebbero succedere. Potrà quindi portare ad un
aggravamento della situazione, bisogna intervenire subito - e il
Prefetto tanto avrà modo di ascoltare queste parole - anche per
quanto riguarda la famosa integrazione di queste persone, perché se
poi io vado a fare la spesa alla Conad di Verrès e mi vedo sempre
uno, due, tre ragazzi che sono lì, poveretti, non hanno niente da
fare e sono lì a chiedere l'elemosina...è un'altra cosa che dà
fastidio alla popolazione e allora a questi ragazzi bisogna fargli
fare qualcosa, perché sono già dei poveracci, io ho parlato con uno
di questi e mi ha detto che non ha più una persona al mondo, gli
hanno ammazzato tutti: i fratelli, le sorelle, i genitori. Allora,
se noi vogliamo innescare una guerra tra poveri, tra i poveri
valdostani e i poveri disgraziati che arrivano, questo è il metodo
ideale, ne sbattiamo 74 su 2.600 persone...e succederà un casino.
Qui bisogna intervenire, ma bisogna intervenire velocemente. Noi
chiediamo veramente che si intervenga. Si può pensare a forme
alternative di accoglienza, l'accoglienza diffusa, in alcune
Regioni l'hanno sperimentata e quindi non necessariamente ci deve
essere sempre la Cooperativa Leone Rosso. Io non penso che questi
vadano in fallimento, ma, accidenti, hanno avuto lavori a destra e
a manca, non sempre come in questo caso...per carità, sono loro i
salvatori della patria...però se magari con anticipo si
prospettavano i problemi, anche qualche altra cooperativa poteva
attrezzarsi. Certo che se non si dice nulla, è logico che tutto
rimane poi...i salvatori della patria sono quelli della Cooperativa
Leone Rosso, ma fatemi il piacere, insomma, siamo seri!
Noi quindi vogliamo un impegno chiaro, perché in un termine
ragionevole, che non deve essere di mesi, ma deve essere di una
settimana-dieci giorni, si provveda ad uno smistamento, ad una
suddivisione di queste persone, non possiamo assolutamente tenerle
tutte a Verrès, non ha un senso. Penso che questo sia un messaggio,
che può essere facilmente compreso e io mi rivolgo a voi, mi
rivolgo in particolare alla collega Péaquin, che ha già avuto modo
anche di esprimere le proprie considerazioni alla stampa sulla
questione. Questo è il momento di intervenire, al di là della
disciplina di partito, c'è da evitare un problema che può sorgere e
può diventare un problema grave. Allora, che ognuno, al di là delle
dichiarazioni, al momento del voto sostenga questa risoluzione, che
è una risoluzione di buon senso, che è una risoluzione che impegna
a non creare delle tensioni sociali, a non alimentare un razzismo,
che diversamente è inevitabile. Non accolliamoci quindi...noi di
certo non ce l'accolliamo questa responsabilità, se volete, ve
l'accollate voi, ma guardate che è una cosa molto rischiosa.
Presidente -
La parola al collega Fabbri.
Fabbri (UVP) -
Sì, grazie.
Questo è un problema grave e, secondo la nostra interpretazione,
è anche un problema che è stato sia di metodo che di comunicazione.
Il metodo che ci ha lasciati abbastanza sbalorditi è stato quello
che più volte è stato detto in questi giorni, un metodo che ha
visto un cambiamento di atteggiamento repentino, che a livello di
organizzazione, a livello di Prefettura e quindi a livello di
Regione poteva essere previsto e quindi potevano essere adottate
delle misure per evitare di arrivare così sprovvisti
all'assegnazione di queste persone. Un metodo che naturalmente
comporta anche una difficoltà nella comunicazione dell'evento,
perché, se ci fosse stata una preparazione, avremmo potuto anche in
qualche modo comunicare ai nostri concittadini che una cosa del
genere poteva comportare dei rischi sia a livello sanitario, sia a
livello organizzativo e non si sarebbe concentrato in un unico
comune l'arrivo di tutte queste persone.
Noi quindi ci auguriamo che adesso a livello governativo vengano
date le rassicurazioni in modo da garantire alla popolazione di
questo comune delle prospettive di risoluzione del problema. Mi
viene anche da ricordare che siamo dotati di un nucleo di
Protezione civile estremamente efficace ed efficiente, tramite
questa nostra organizzazione avremmo potuto prevedere e organizzare
molto meglio quest'evento. Riteniamo che sia un problema da non
sottovalutare, un problema anche da risolvere in un periodo di
tempo che sia accettabile, a breve, come diceva il collega Ferrero,
in modo da non lasciare i nostri concittadini nel dubbio e con
questa spada di Damocle di vedersi arrivare delle persone che, per
carità, tutti quanti sappiamo essere delle persone bisognose di
accoglienza...in realtà, non avendo un piano di quest'accoglienza,
non si fa altro che sobillare la popolazione a diventare non
razzista, ma a diventare paurosa per il proprio futuro. Grazie.
Presidente -
Grazie collega. La parola alla collega
Morelli.
Morelli (ALPE)
- Come non concordare con i colleghi che
mi hanno preceduto, come non sostenere questa risoluzione? La
questione dell'accoglienza dei migranti è una questione che abbiamo
sollevato a più riprese in quest'aula. È una questione estremamente
complessa, delicata e va affrontata con serietà estrema sia per
l'aspetto dell'accoglienza in sé - come giustamente era già stato
sollevato in precedenti sedute consiliari, deve essere
un'accoglienza degna di questo nome, degna di un Paese civile -, ma
anche per quanto riguarda l'impatto dei migranti sulle nostre
comunità. Dobbiamo constatare che finora questo non è stato fatto,
la questione è stata presa molto alla leggera. Dapprima abbiamo
assistito alle dichiarazioni pre-elettorali del Presidente, che
doveva rincorrere i proclami elettorali della
Lega
, con le
ripercussioni che queste dichiarazioni hanno avuto a livello
nazionale sull'immagine della Valle d'Aosta. Siamo diventati lo
zimbello della stampa nazionale, e non solo, per giorni e giorni e
ora ci troviamo confrontati all'emergenza come se questo problema
fosse nato nelle ultime ore. Dobbiamo riconoscere che la questione
finora è stata gestita male, non la si è affrontata con la dovuta
serietà.
Noi ribadiamo la richiesta che abbiamo fatto già ieri di
un'illustrazione in commissione di quello che è il programma di
accoglienza, di quali sono le modalità e di come si pensa di
affrontare giustamente, come questa risoluzione evoca, l'impatto di
questo problema sulle nostre comunità. È evidente che la
concentrazione di gruppi importanti in comuni relativamente piccoli
è un problema che va affrontato e quindi il nostro gruppo aderisce
alle richieste di questa risoluzione presentata dai colleghi del
Movimento Cinque Stelle.
Presidente
- Grazie. Altri? La parola al collega
Guichardaz.
Guichardaz (PD-SIN.VDA)
- Grazie Presidente.
Oggi si ripropone un tema che in un imbarazzato silenzio qualche
tempo fa proponemmo noi del gruppo PD-Sinistra VdA insieme alla
collega Morelli in quest'aula, che poi ha trovato evidentemente uno
strascico anche di carattere elettoralistico tanto da una parte
quanto dall'altra. Oggi lo riproponiamo in una forma leggermente
diversa. Viene proposto da un punto di vista così di un'emergenza
sociale. Qualcuno ha parlato di un'invasione, qualcuno ha parlato
di diffidenza indotta, cioè messaggi che subliminalmente inducono
all'emergenza, all'idea della diffidenza: l'idea che queste persone
sono persone che possono creare dei problemi, sono persone che
possono portare delle malattie. Noi pensiamo che il razzismo,
quello vero, non si combatte smistando, com'è stato detto, i
migranti: due a Champdepraz, tre a Issogne, quattro di qua...magari
separando in alcuni casi anche delle nazionalità, ma forse
vigilando un po' di più sulle modalità e sul rispetto di alcuni
protocolli, di alcuni disciplinari, che sono quelli fissati dal
Ministero dell'interno e dall'Unione europea. Vigilando sul
rispetto, questo sì, come abbiamo fatto noi quando con la collega
Morelli abbiamo proposto una prima interpellanza e poi una seconda
sulla questione del rispetto del disciplinare posto in atto dalla
Prefettura. Un disciplinare estremamente rigoroso, che prevede dei
percorsi, che prevede un utilizzo molto attento delle risorse che
vengono - non dimentichiamocelo - trasferite direttamente dal
Ministero dell'interno attraverso il Fondo per i rifugiati. Questo
credo sia il modo per far sì che la nostra popolazione, la nostra
gente non si senta invasa, cioè che ci sia un'attenzione e una
vigilanza nei confronti di persone che arrivano qua in condizioni
disperate dopo aver fatto magari degli attraversamenti fortunosi
nel Canale di Sicilia, nel Canale d'Otranto e altrove, che sono
disorientate, persone che arrivano qua e che sono smistate, che
vengono prese e vengono messe in luoghi che non sono evidentemente
luoghi che loro conoscono o non sono luoghi noti. L'altro giorno io
ho partecipato ad un incontro del Forum del terzo settore, un
incontro che aveva come finalità proprio quella di indirizzare le
cooperative sociali, le associazioni, gli enti, cioè tutti quei
soggetti in qualche modo interessati al tema dell'accoglienza,
verso le migliori pratiche. Quello è un modo per affrontare il
problema! Mettersi intorno ad un tavolo, costituire un gruppo e
ciascuno in quel Forum ha portato il suo contributo, qualcuno si è
reso disponibile per effettuare quel tipo di formazione giuridica
che presuppone il disciplinare della Prefettura, che è una
formazione che è necessaria, perché, colleghi, qua non parliamo di
migranti, " i migranti" è una denominazione molto ampia: qua noi
parliamo di persone, di profughi, di richiedenti asilo anche, cioè
di persone che vengono poste in un luogo in attesa che la
Commissione sui rifugiati faccia il suo lavoro, faccia un lavoro di
analisi delle situazioni individuali. I soggetti che si prendono
carico quindi devono portare queste persone ad una conoscenza dei
propri diritti, ma anche dei propri doveri, perché molte di queste
persone poi dopo non vengono neppure riconosciute come rifugiati,
non hanno questo
status
. Allora, il modo responsabile,
secondo noi, di affrontare il problema non è quello di distribuire
queste persone nei vari comuni della Valle d'Aosta, ma di creare
veramente una sensibilità intorno a questo tema!
Oggi o forse ieri chiedevo all'Assessore Marquis di darmi
delucidazioni sul problema dei tirocini formativi, perché la gente
vede queste persone in giro per i Paesi, in giro per Aosta a
"bambanare", come dice qualcuno, per il semplice fatto che i primi
sei mesi di richiesta dell'asilo non possono lavorare, non possono
fare nessun tipo di attività per legge: questo è previsto dalla
legge! Allora, chiedevo all'Assessore Marquis di dare delle
delucidazioni in merito alla delibera che stabiliva, per esempio,
la complessa...che regolamentava la complessa tematica dei tirocini
formativi, perché nei tirocini formativi è indicata come una delle
tipologie anche quella della richiesta di asilo, cioè dei
richiedenti asilo. Allora, se noi riuscissimo a risolvere questo
problema, visto che il tirocinio formativo non è considerato un
rapporto di lavoro, probabilmente queste persone potrebbero essere
messe nella condizione di fare delle attività formative
pseudo-lavorative già dal primo, secondo, terzo...da quando si sono
comunque instaurate presso i centri di accoglienza, io credo che
questo sarebbe un approccio, per quanto mi riguarda, poi ognuno è
libero di approcciarsi al problema come gli pare e piace.
L'approccio del Forum del terzo settore, secondo me, è
l'approccio migliore. In quell'ambito lì, in quella riunione
c'erano i rappresentanti della Caritas, delle Cooperative Leone
Rosso, e La Sorgente, cioè di quelle tre entità che oggi fanno
accoglienza in Valle d'Aosta e che sono attrezzate per farlo, e lì
abbiamo posto il problema, per esempio, del perché nel disciplinare
d'appalto, che scadrà il 22 giugno...ne approfitto qua per dirlo,
perché non è che quest'assegnazione è un'assegnazione definitiva,
il disciplinare d'appalto scade fra breve, il 22 giugno. Tutte le
cooperative e gli enti facenti parte di questo Forum quindi si
stanno attivando per cercare di reperire la disponibilità di questi
locali, ma non solo, anche la disponibilità dei formatori e di
tutti i servizi che vengono richiesti dall'appalto: questo, secondo
me, è un approccio. Allora, vogliamo approcciarci al problema dei
migranti semplicemente in termini di smistamento e di distribuzione
del disagio o vogliamo metterci intorno ad un tavolo a ragionare se
si possono, per esempio, impiegare diversamente attraverso delle
attività...chiamiamole tirocini formativi? Chiamiamole tirocini
formativi...diciamo prima dei sei mesi e non oltre i sei mesi?
Vogliamo impegnarci, per esempio, in un'attività di vigilanza?
Perché io sono d'accordo con il collega Ferrero, io ho visto com'è
la situazione di certe ospitalità. Abbiamo anche fatto delle
fotografie, ho fatto un'interpellanza in quest'aula preoccupato
anche per notizie che provenivano da fuori. Allora, questo è,
secondo me, l'approccio corretto.
Chiediamo garanzie, io ho proposto al Forum del terzo settore di
autovigilare, perché ovviamente la Prefettura, sappiamo tutti, ha
un dirigente, non ha persone che possono costantemente andare a
vigilare e ad occuparsi di questi temi. Allora, o aumentiamo il
personale, come dicevamo l'altra volta, o il sistema delle
cooperative, che dovrebbe essere un sistema che si autocontrolla,
autovigila, cerca di capire quali sono quelli bravi ed esclude
quelli meno bravi. A nostro parere, questo è un approccio.
Secondo me, noi siamo - e qui lo dico - tenuti ad assicurare, e
lo ripeto rispetto a quello che avevo già detto la volta scorsa,
un'accoglienza dignitosa, umana, perché lo prevede la nostra
Costituzione e perché il popolo valdostano è un popolo da sempre
accogliente e ospitale, poi capisco anch'io che ci sono dei
problemi, ci sono le comunità...va spiegato. Dico solo una cosa: la
Valle d'Aosta è l'unica Regione che, per esempio, non ha gli SPRAR,
cioè l'unica Regione italiana che non ha quei sistemi di
accoglienza collaudati e che oggi servono per tamponare certe
emergenze, per esempio, negli Enti locali. Paradossalmente quindi
Verrès non ha lo SPRAR, ma si deve fare carico probabilmente di
70-80 rifugiati richiedenti asilo. Allora, parliamo anche di questo
tema. Cerchiamo di capire con le comunità locali attraverso gli
organismi di rappresentanza, il CELVA, per quale motivo fino ad ora
non si è pensato di costruire un sistema sapendo che presto o tardi
comunque ci sarebbe stata un'emergenza e ci sarebbe stata
un'assegnazione di quote. Cose già dette, cose che abbiamo detto
due mesi fa e che oggi ripetiamo in questa sede e l'invito è
proprio quello di cercare una soluzione in tempi rapidi e non
limitarci sempre all'emergenza, perché altrimenti il rischio è poi
che si creino delle strane dinamiche e anche degli strani messaggi
nella popolazione. Grazie.
Presidente
- Grazie collega. Altri? Non vedo altre
richieste in discussione generale. Chiudiamo la discussione
generale. Per la replica, la parola all'Assessore Marguerettaz.
Marguerettaz (UV)
- Grazie Presidente.
Questa risoluzione, da un lato, ha il pregio di consentire al
Consiglio di approfondire un argomento che può essere una terra di
speculazione, di demagogia, di allarmismo, ma può essere anche
l'occasione per rassicurare la nostra comunità. Io devo prima di
tutto ringraziare i dirigenti, i responsabili della Prefettura per
come hanno lavorato, perché hanno lavorato in un'emergenza, hanno
cercato di dare una risposta e con un pullman che conteneva 50
profughi che erano destinati in Valle d'Aosta hanno lavorato in
condizioni proibitive per dare una risposta e una soluzione che è
una soluzione di emergenza. Il Presidente della Regione lo ha detto
in apertura del Consiglio:
"non è la soluzione definitiva"
.
Già in queste ore, in questi momenti si sta lavorando per
migliorare quella che è la condizione, al di là del fatto che il 22
giugno, com'è stato detto molto correttamente dal collega
Guichardaz, scadrà il bando che darà degli strumenti e darà una
soluzione a quello che è il tema dei profughi.
Io vorrei ritornare indietro perché, vedete, poi ogni soluzione
e ogni tesi è legittima ed è giustamente degna di essere ascoltata
e di essere argomentata, ma in quei giorni, dove c'è stato un
fraintendimento delle dichiarazioni che sono state fatte per quanto
riguarda l'atteggiamento della Valle d'Aosta, anche autorevoli
giornalisti italiani si sono lanciati in semplificazioni e si sono
lanciati in dichiarazioni che mi hanno lasciato letteralmente
basito. Dire:
"ma come? La Valle d'Aosta ha 74 comuni e non ha
la possibilità di ospitare un profugo a comune?"
E tutte le
persone che in qualche modo conoscono l'argomento hanno detto: "ma
cosa stanno a dire?",
non si tratta di ospitare un turista
per comune: si tratta di gestire un profugo, si tratta di gestire
una persona che ha un determinato profilo e l'argomento va
affrontato professionalmente. Non è un aspetto banale, dove si
dice: "mah, ognuno ne prenda uno in casa...", ma scherziamo? Ci
sono dei problemi ovviamente giuridici, lo
status
di
profugo, problemi di lingua, profili sanitari...c'è una necessità
assoluta di avere dei presidi dove ci siano delle persone
preparate, delle persone capaci, delle persone predisposte a fare
un determinato lavoro per gestire queste situazioni.
Mi perdonerete anche di entrare sull'argomento del razzismo. Se
li portiamo a Verrès, sono razzisti gli abitanti di Verrès? Se li
portiamo ad Arvier, diventano razzisti quelli di Arvier? Se li
portiamo a Gignod, diventano razzisti quelli di Gignod e quelli di
Verrès finalmente non sono più razzisti? Non è mica questo il
problema! Il problema è riuscire a creare una situazione che viene
gestita, dove il profugo non diventa un problema per la comunità.
Allora, capite che oggi sicuramente la Comunità di Verrès ha tutta
la nostra comprensione, ma non è un danno e non è un dispetto che
viene fatto alla Comunità di Verrès, perché sono in atto una serie
di azioni e di attività che ci consentiranno di risolvere questo
problema, per cui, perdonatemi, non risolviamo il problema del
razzismo se lo distribuiamo in 50 comuni, lo risolviamo se creiamo
delle condizioni affinché questa gestione sia una gestione adeguata
e corretta. Il Presidente della Regione mi pare sia stato
chiarissimo all'inizio del Consiglio e ha delineato quello che è il
percorso. Rispetto a quello che è stato chiesto e quello che è
emerso, non nella risoluzione, ma di avere un confronto in
commissione, io penso che non ci sia nessun tipo di problema, anche
coinvolgendo il terzo settore, andando a coinvolgere coloro che
professionalmente possono darci effettivamente un contributo ed
evitare di fare allarmismo.
Io approfitto del fatto che è stata presentata questa
risoluzione per dire che, pur non essendo assolutamente d'accordo
sulla risoluzione, ringrazio il Movimento Cinque Stelle, che ci
permette di dire alla popolazione che, rispetto ad un'emergenza,
non c'è stata e non c'è nessuna improvvisazione, non ci sono
rischi, ci sono delle strutture che lavorano. Torno a dire: il
Dirigente della Presidenza della Regione che si occupa di
accoglienza, così come le strutture lavorano affinché non ci siano
problemi per la nostra comunità. Io chiederei quindi di ritirare
questa risoluzione e, rispetto ad un eventuale non ritiro, ci sarà
un'astensione.
Presidente
- Grazie. Siamo in dichiarazione di voto.
Sulla proposta di ritiro la parola al collega Ferrero.
Ferrero (M5S)
- La proposta di ritiro della risoluzione
viene rispedita al mittente. Qui si trattava semplicemente di
prendere un impegno, leggo testualmente:
"di impegnare il
Presidente della Regione anche nella sua qualità di Prefetto
affinché adotti urgentemente tutte le iniziative necessarie per far
sì che l'assegnazione dei migranti arrivati a Verrès sia
riconsiderata mediante il loro smistamento a piccoli gruppi in
altri Comuni in modo da valutare anche forme di accoglienza
diffusa
- che vuol dire forme di accoglienza alternativa a
quella delle cooperative -
di predisporre altresì un piano di
emergenza in modo che in occasione di eventuali ulteriori necessità
di accoglienza la distribuzione delle presenze sia uniforme su
tutto il territorio valdostano limitando così l'impatto sociale
degli arrivi e scongiurando il sorgere di malumori..."
all'interno delle comunità, quindi era una cosa che, secondo noi,
poteva venire tranquillamente accettata. Non ho sinceramente capito
quali siano le alternative a quello che noi chiamiamo
"smistamento", che vuol dire poi spostare gruppi omogenei di
persone, magari di tre o quattro persone da una parte o dall'altra,
non sono riuscito a capire...la vigilanza, i collaudi, quelle cose
di cui parlava Guichardaz...beh, il collega Guichardaz sarà in
maggioranza e quindi potrà agire su questa vigilanza, ma nel
frattempo la gente che fa? Si tiene 50 persone a Verrès più 50, più
24...74? Certo, non sono a casa dei Consiglieri regionali, è comodo
dire così, c'è un problema contingente però, è inutile ficcare la
testa come degli struzzi sotto la sabbia! Il problema c'è e noi
volevamo che ci fosse un impegno ad affrontarlo in maniera rapida e
veloce. Io per la votazione mi rivolgo di nuovo alla collega
Péaquin, che mi sembrava pubblicamente propendesse in quel senso.
Voti almeno lei questa risoluzione, non è che qui come dei
soldatini...sembra la disciplina di partito. Se si dice anche
qualcosa fuori...manteniamo quello che abbiamo detto, è un impegno,
lei è della Bassa Valle, io sono un adottato della Bassa Valle,
però, insomma, ho sentito anch'io le voci della popolazione. Qui
rischiamo veramente di creare un grosso problema sociale per
un'incapacità che c'è stata ad affrontare il fenomeno. Io non penso
che debba essere fatto nessun complimento ai dirigenti o al
Prefetto in questo caso. Qui bisogna prima di tutto attrezzarsi,
l'emergenza è una delle famose emergenze che poteva essere
tranquillamente affrontata già con un piano studiato e predisposto
precedentemente. Qui ci sono stati dei buchi che hanno comportato
poi una situazione che adesso è una situazione di difficile
gestione, ma è ovvio che bisogna spostare al più presto queste
persone. Ci deve essere una suddivisione, io non penso...adesso
farò delle ulteriori verifiche, fino adesso su internet non l'ho
trovato...ma in nessun altro comune c'è una percentuale così alta
di profughi migranti o immigrati, chiamiamoli come vogliamo.
Sulla questione della sicurezza sanitaria magari prima di
parlare un colpo di telefono lo suggerirei anche all'Assessore
Marguerettaz su quello che è stato constatato sui migranti che sono
arrivati. Adesso io non faccio allarmismi, però magari prima di
dire: "va tutto bene" diamo anche un colpo di telefono a chi ha
fatto gli accertamenti sanitari, perché, se da una parte non
bisogna fare gli allarmismi, da un'altra parte non bisogna neanche
sottovalutare le cose, perché poi, per carità, abbiamo già detto
una volta, di scabbia non si muore, ma beccarti la scabbia è
comunque una cosa che ti dà fastidio, no? Io penso che dia fastidio
e allora bisogna essere anche seri quando si affrontano gli
argomenti, perché sennò...non è che noi vogliamo fare
l'esportazione del razzismo, l'esportazione del razzismo...
(interruzione del Consigliere Donzel, fuori
microfono)
Presidente -
Collega Donzel, per cortesia...
Ferrero (M5S)
- ...se il collega Donzel, se l'Assessore
Donzel mi lascia parlare, io vorrei continuare a parlare, mi sono
portato avanti un po' con il lavoro... Posso proseguire quindi,
benissimo, quindi stavo dicendo che non si tratta di esportare il
razzismo: si tratta di non far sorgere il razzismo perché se tu ne
metti 74 in un posto e invece magari ne metti dei piccoli gruppetti
che riescono ad integrarsi, è cosa ben diversa, quindi anche lì il
discorso è stato completamente fuorviato, ma, per carità, ho capito
che ognuno qui fa il gioco...e difende anche l'indifendibile. Fatto
sta che il problema sussiste, queste 74 persone, secondo noi, non
possono stare concentrate lì a rischio e a costo che succedano poi
delle questioni spiacevoli. Vi assumete quindi la responsabilità,
noi abbiamo detto modestamente quello che andava fatto, perché alla
fine il razzismo lo alimentate voi...ognuno si assume le proprie
responsabilità!
Presidente
- La parola al Consigliere Bertschy.
Bertschy (UVP)
- Grazie Presidente.
Su questa questione non è che non intervenendo con precedenti
iniziative si segnala un disinteresse o si segnala una mancanza di
attenzione, anche perché tanti di noi sono stati amministratori
locali, hanno seguito precedenti discussioni al riguardo e hanno
seguito soprattutto il fatto che la volontà di arrivare ad un piano
per gestire questi problemi è sempre stata lasciata un po' al caso
e soprattutto alla situazione. La situazione vuole che oggi questo
problema di tipo...è grande per il mondo, per l'umanità e
soprattutto per noi che siamo vicini così a questa situazione...si
sta riversando su una piccola comunità come la nostra e si sta
riversando su piccole comunità. Allora, è per quello che ieri
facevo una battuta, perché è vero che questa mattina...che il
Presidente è stato molto preciso, è stato anche molto preciso nel
non farsi capire prima e i titoli del giornale non li abbiamo
scritti noi della minoranza! E in certi momenti certi titoli
andavano bene, poi se questi titoli non sono stati spiegati e se la
gente ha voluto capire solo per un certo periodo quello che ha
voluto capire...non vorrei che questo venisse confuso perché è
stato detto che sui migranti qualcuno ha fatto campagna elettorale
e qualcun altro oggi si offende. No, però sono temi sui quali
bisogna essere seri. Ci sono stati addirittura scontri
istituzionali, il giorno della visita del Presidente del Consiglio
c'era molto timore su quest'argomento.
Cancelliamo quindi la parte politica e veniamo invece alla parte
di gestione e condivido assolutamente l'intervento del collega
Guichardaz, nel senso che vanno preparate le comunità, vanno
preparate le persone, bisogna fare un lavoro, ma proprio per questo
ha senso questa risoluzione: perché ci troviamo in emergenza dopo
che da anni e negli ultimi mesi...da mesi si sa che questi problemi
si possono verificare. Le due cose quindi non sono in
contraddizione, ma vanno insieme. Oggi si vuole segnalare le
preoccupazioni che ogni Consigliere aveva e chi abita magari più
vicino più a questi luoghi li sente in maniera maggiore...sono le
preoccupazioni di quei Consiglieri, di quei cittadini che oggi sono
anche diventati amministratori, che nella fase di predisposizione
del loro programma hanno fatto dei ragionamenti che ha fatto prima
il Consigliere Guichardaz. Non facciamo crescere delle comunità
nelle comunità, gestiamo i problemi! Non andiamo dietro alle
infrastrutture: più sono grandi più possono essere sistemati o a
chi deve gestirle...il problema è ben più profondo e va alla radice
proprio perché non sarà un fenomeno che si arresta semplicemente
facendo qualche intervista al momento giusto e al posto giusto. Noi
quindi sosteniamo quest'interpellanza non tanto nei suoi contenuti:
due di qua, due di là, non tanto in questo, ma perché ci si prepari
veramente a fare un lavoro, a pianificare un lavoro e a fare in
modo che queste persone vengano in certi momenti non
sopportate...qualcuno dice: "e senza andare ad esasperare...",
parole che è inutile...che rientrino...e che portiamo all'interno
delle famiglie, delle nostre comunità, ma certo che gestito così
diventa un problema e basta, diventa solo un problema e non se ne
può venir fuori. Sono anche state nominate recentemente le nuove
amministrazioni, i nuovi sindaci, facciamo sì che si lavori perché
la Valle d'Aosta faccia la sua parte, ma soprattutto che si spieghi
bene che questa parte non ha nessun'altra finalità che cercare di
gestire un problema che non è un problema che possiamo gestire
semplicemente, appunto, dicendo: "no" al momento giusto e dicendo:
"sì" invece quando poi il problema ti si riversa addosso e non puoi
più fare niente.
Allora, per quello che ci riguarda, rimane viva l'interpellanza,
ci dispiace che, come al solito, certe informazioni arrivino anche
un po' tardive durante i nostri lavori, il fatto che queste persone
stiano trovando una nuova collocazione non vuol dire che queste
persone siano in una fase di gestione come quella che abbiamo
annunciato. In ogni caso i numeri sono lì ben presenti, gli annunci
su quante persone sono ancora in queste condizioni li conosciamo
tutti, se da questa risoluzione si lavorerà da domani mattina per
far sì che fatti quelli che sono accaduti in questi due giorni non
si ripetano, intanto, è servita per fare un po' di educazione anche
in Consiglio regionale.
Presidente -
Grazie collega. Non ci sono altre
dichiarazioni? Chiudiamo...passiamo alla votazione? La parola al
collega Marguerettaz.
Marguerettaz (UV) -
Mi complimento per questo colpo di
reni di ragionevolezza da parte del collega Bertschy, quando
sostanzialmente considera questa risoluzione non per i suoi
contenuti, perché ovviamente è insostenibile, ma per la funzione
che ha di sollecitare e di fare una formazione al Consiglio
regionale.
(interruzione del Consigliere Bertschy, fuori
microfono)
...è quello che hai detto tu. Allora, mi perdoni, lei ha detto:
"noi sosteniamo non tanto per i suoi contenuti...", però abbia
pazienza, non è che devo fare l'esegesi di quello che lei ha detto,
da questo punto di vista, trovo ragionevole che si faccia una
discussione di questa risoluzione, anche per fare chiarezza, così
come il Presidente della Regione non ha mai detto che la Valle
d'Aosta si rifiutava, lasci perdere i titoli dei giornali, perché
va esattamente nella direzione che ha detto lei! Allora, il
Presidente della Regione ha detto: "noi in questo momento non siamo
preparati per accoglierli, ci stiamo attrezzando per..." e il fatto
che un bando scada alla fine del mese vuol dire che c'è un percorso
dove la Regione si sta attrezzando per dare una soluzione a dei
problemi.
Seconda cosa: per quel che concerne Verrès, le comunicazioni
sono state delle comunicazioni improvvise, il pullman doveva
scaricare i profughi in un solo posto, dovevano essere visitati,
dovevano essere gestiti. Quando quindi vi dico che in questo
momento c'è un percorso, un'attività per decongestionare Verrès e
per creare delle condizioni diverse rispetto a quelle che si sono
create in emergenza, vi sto rappresentando gli sforzi che si stanno
facendo: ecco perché dico a coloro che vivono a Verrès, ma anche a
tutti i valdostani che l'Amministrazione regionale: a) si è sempre
presa le sue responsabilità; b) sta cercando di risolvere
ragionevolmente il problema, e non è necessario fare l'appello al
Consigliere di Verrès, della Bassa Valle o dell'Alta Valle, a
seconda di dove ci sono i profughi, perché è un'attività, che
diventerebbe anche un po' antipatica, cioè se tu sei di Verrès, sei
contro quelli che arrivano a Verrès, se sei di Aosta, sei contro
quelli che arrivano ad Aosta, cioè istituiremmo un modo un po'
strano di ragionare nel Consiglio regionale a seconda di dove sei
residente. Collega Ferrero, non faccio torto alla sua intelligenza,
però è ovvio che, da questo punto di vista, lei stesso facendo
questi appelli, insomma, non credo faccia un discorso di sistema,
ma faccia un ragionamento di speculazione...
(interruzione del Consigliere Ferrero, fuori
microfono)
...no, ma io, guardi, così come la maggioranza, andiamo ovunque,
anche perché c'è la consapevolezza di lavorare per risolvere dei
problemi, non per lanciare degli slogan.
Presidente -
La parola al collega Donzel.
Donzel (PD-SIN.VDA) -
Scusi Presidente per prima, ma
francamente avevo frainteso che interveniva un collega del Cinque
Stelle, ero convinto che il collega Ferrero avesse già aderito alla
Lega Nord per alcuni suoi passaggi, in cui, con tutto l'impegno di
raccontarci come lui non vuole assolutamente creare allarmismo,
citava tutte quelle cose che possono creare il massimo di
apprensione possibile nella popolazione.
Colgo invece l'occasione per ringraziare i medici dell'Igiene
pubblica dell'USL, la Croce Rossa che ieri sera hanno
tempestivamente portato i primi soccorsi, controlli e visite, che
sono obbligatorie. Come bene ha spiegato il collega Guichardaz, si
tratta di una serie di protocolli molto rigidi che vanno espletati
e in particolare di questo se ne occupano i funzionari che sono
addetti appunto alla Prefettura in Valle d'Aosta e non sono delle
procedure così semplici. Adesso che qualcuno sappia che i migranti
devono essere gestiti due a due, tre a tre, quattro a
quattro...l'altitudine, l'altezza, il clima, eccetera, qual è la
collocazione migliore, io francamente non sono un esperto di questo
e mi fido delle persone competenti: i medici, gli esperti, che
devono gestire un'accoglienza di persone che alle volte non sono in
grado di comunicare in nessuna lingua... Per fortuna che Ferrero ha
trovato un migrante che...naturalmente molti hanno fatto degli
studi e riescono a comunicare, altri fanno fatica a comunicare e
hanno bisogno di psicologi, non è così semplice l'approccio, alcuni
hanno dei familiari, bisogna individuare questi rapporti di
parentela, questi rapporti di affettività, quindi non possono
essere proprio smistati come degli oggetti, delle scatolette, per
cui tre scatolette di tonno vanno a Cervinia, due le mandiamo a
Courmayeur, sono esseri umani, bisogna capire anche le relazioni
che si sono venute a creare anche solo durante un viaggio, un
viaggio terrificante, terribile. Siamo di fronte ad avvenimenti che
personalmente io che avevo insegnato storia nei licei...la tratta
degli schiavi...non avrei mai immaginato di assistere ad una forma
moderna di tratta degli schiavi, dove probabilmente tantissimi
lucrano sulla disperazione, questa volta, invece di strapparli a
forza, devono scappare e si lucra, si specula, si compiono atti
terribili contro queste persone, che hanno subito spesso
drammatiche violenze sin dal luogo di partenza, poi altre violenze
per attraversare il deserto, poi immaginatevi come sia possibile in
un Paese dove c'è una guerra terribile, invece loro riescono a
passare perché naturalmente ciò alimenta traffici, mafie, interessi
terribili, vengono usati come un'arma demografica sparata contro
l'Europa.
Ci sono quindi anche scenari politici molto più grandi di noi di
cui io francamente non mi sento all'altezza, non ho la sicurezza di
altri colleghi che qui ci hanno dato una lezione, hanno fatto
formazione al Consiglio regionale cercando di raccattare quattro
voti che hanno perso in queste elezioni qua e là alimentando un po'
di paura e dicendo: "almeno ci pensiamo poi noi". Allora, io non
voglio addentrarmi in questa cosa qui, perché è terribilmente
delicata, però uno che ripete tre volte: "non alimentiamo il
razzismo", mi sembra che quasi lo evochi come una possibilità per
poi chissà quale altra tigre cavalcare e fare magari un'assemblea
pubblica di gente arrabbiata e questa volta non più con la scuola,
ma arrabbiata con gli immigrati e prendersi degli applausi a dire:
"via tutti, perché il popolo ci chiama". Allora, invece di fare
queste cose qui, bisognerebbe veramente avere il coraggio di
incontrare i cittadini, come fa il politico, parlando uno per uno,
cercando di spiegare che va fatto uno sforzo di accoglienza, che
non c'è nessuna intenzione di gravare su una singola comunità, ma
tutta la Valle d'Aosta, tutti insieme gli abitanti della Valle
d'Aosta fanno uno sforzo unitario per accogliere questi profughi e
tutti devono fare la loro parte ed è bene che lo faccia anche il
Consiglio regionale, è bene che...
Il Consigliere Guichardaz, quando non c'era l'allarmismo, quando
non c'erano da cavalcare delle pance, dei mal di pancia, aveva già
posto per tempo il problema in maniera seria, in maniera corretta.
Per quanto ci riguarda, quindi siamo assolutamente d'accordo con il
fatto che in questo Consiglio regionale si possa parlare, si debba
parlare di migranti, ma penso che non ci sia qui la competenza e
l'autorevolezza in questo momento per dire che bisogna fare piccoli
gruppi di questo e di quello, lo decideranno le persone competenti,
faranno i riscontri necessari e capiranno se magari devono essere
smistati a gruppi di cinque, o stare in gruppi di dieci, o di
trenta e decideranno quali sono le comunità che sono in grado di
accoglierli. Io penso che tutta la comunità valdostana accolga
questi profughi e, tanto per citare la questione della situazione
di Verrès, vorrei semplicemente ricordare che a Verrès nelle scuole
elementari da anni si svolge una delle feste interculturali più
importanti che siano state svolte in Valle d'Aosta. Io quindi non
so perché sia stato scelto Verrès, però se c'è un luogo dove per
caso si sta creando una cultura dell'integrazione che in altre
comunità...in altri comuni non ho mai visto la Festa dei migranti,
non siamo mai andati ad avere le opportunità che sono state date
lì, io le ho proprio trovate in quel di Verrès. Da questo punto di
vista, quindi, per quanto ci riguarda, noi non sosterremo
quest'impegno, come diceva il collega Bertschy, quell'impegno non
ci convince, il parlare dei migranti sì... Grazie.
Presidente -
Grazie. La parola al collega Cognetta.
Cognetta (M5S)
- Sì, grazie. Solo una mozione d'ordine.
Io credo che ci voglia un maggiore rispetto dei tempi da parte di
tutti, quindi, per cortesia, Signor Presidente, lei tenga in
maggior conto i tempi che si danno in quest'aula. Grazie.
Presidente -
Grazie collega Cognetta per averlo
ricordato. Visto che questa mattina almeno cinque volte ho lasciato
più di un minuto anche ai Consiglieri dell'opposizione...penso di
aver fatto la stessa cosa. Grazie. La parola al collega La
Torre.
La Torre (UV) -
Grazie Presidente.
Io ho sentito la necessità di intervenire. Dichiaro subito che
mi asterrò su questa risoluzione, ma che non condivido molte delle
cose che ho sentito anche da parte del Consigliere Donzel, quindi,
siccome penso che si asterrà anche lui, io non vorrei che la mia
astensione fosse confusa con la sua posizione. La mia è una
posizione completamente diversa, che tiene assolutamente conto
della dignità delle persone, dei profughi, dei migranti, che sono
uomini e devono essere trattati con dignità, ma non accetto e non
penso che chi si prende a cura le difese dei cittadini italiani e
dei loro diritti debba essere accusato di razzismo, perché gli
italiani hanno diritto di rappresentare e di veder rappresentati i
loro diritti e chi si fa cura di difenderli sul territorio, nei
comuni, nel rispetto della legalità, nel rispetto della sanità, nel
rispetto di quelle che sono le norme non è un razzista: è
semplicemente un italiano che ha a cura il proprio Paese e non per
questo chi ha a cura il proprio Paese e difende gli italiani è una
persona che ha meno attenzione al rispetto dei profughi e della
loro dignità.
Il suo discorso quindi io non lo condivido, probabilmente ci
troveremo nella stessa posizione di astensione, ma la sua
astensione è un'astensione diversa dalla mia. Io sono contro
l'accoglienza diffusa: sono contro l'accoglienza diffusa perché
questo Paese non è pronto ad un'accoglienza così onerosa, così
imponente come sta avvenendo; questo Paese non ha ancora una radice
culturale che è in grado di interagire, ma nemmeno chi viene qui è
in grado di interagire, perché non parla neanche la lingua e quindi
siamo su posizioni completamente diverse e ritengo che i cittadini
di Verrès abbiano anche ragione di lamentarsi e vanno anche difesi
perché è un loro diritto lamentarsi. La libertà di esprimere il
proprio pensiero è una libertà che in questo Paese finora c'è
ancora. I cittadini di Verrès quindi hanno il diritto di lamentarsi
e io personalmente sono con i cittadini di Verrès.
Presidente-
Altri? Non ci sono altri interventi, mettiamo
in votazione... La parola alla collega Péaquin.
Péaquin (UV) -
Siccome io ho una mia opinione su
quest'argomento, non parteciperò alla votazione. Grazie.
Presidente -
Altri? Non ci sono altre richieste, apriamo
la votazione sul punto 45.01, il Consiglio è pregato di votare. La
votazione è chiusa.
Presenti: 33
Votanti: 14
Favorevoli: 14
Astenuti: 19 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, Lanièce, La Torre,
Marguerettaz, Marquis, Perron, Restano, Rini, Testolin, Marco
Viérin)
Il Consiglio non approva.
Punto 45.02 all'ordine del giorno.
