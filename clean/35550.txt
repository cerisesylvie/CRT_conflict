Classificazione
GIUNTA REGIONALE



Oggetto del Consiglio n. 50 del 24 luglio 2013 - Resoconto
OGGETTO N. 50/XIV - Interpellanza: "Interventi per garantire
la parità di genere nella composizione dell'organo di governo
regionale".
Presidente -
La parola alla collega Fontana.
Fontana (PD-SIN.VDA)
- Grazie Presidente.
Il principio di democrazia e di pari opportunità tra uomini e
donne nelle istituzioni rappresentative riveste un carattere di
attualità. Quest'attualità riguarda sia l'attività amministrativa
nazionale, dove la presenza femminile sia, pur a piccoli passi, è
in aumento, sia la Valle d'Aosta, ma in questo caso in negativo,
regione in cui la differenza di genere non è minimamente
considerata e non solo non viene considerata, ma addirittura viene
detto che sono le stesse donne a sottrarsi a tale responsabilità. I
partiti che oggi compongono la maggioranza in questo Consiglio
hanno riportato di non aver trovato donne disposte a svolgere
funzioni amministrative di rilievo per sopperire a questa carenza.
Vi proporrei di fare un appello attraverso gli organi di
informazione per verificare se effettivamente sia come avete
riportato, chiedete alle donne valdostane se tra loro c'è una donna
che sia disposta a sacrificarsi per gestire un Assessorato.
Fortunatamente a livello nazionale si intravvede un cambiamento
di rotta, la componente femminile è aumentata del 30 percento. Mi
auguro che questo sia il preludio per un'inversione di rotta che
porti l'Italia verso una reale trasformazione culturale. Purtroppo
si assiste ancora oggi, troppo spesso, a violenze psicologiche e
verbali anche nelle istituzioni verso le donne che cercano di
svolgere il loro operato con passione e serietà. Non da meno è però
la loro esclusione dall'assegnazione di Assessorati o la
minimizzazione ad una presenza minima solo a sostegno delle tesi
che si è tenuta in considerazione la parità di genere. Pari
opportunità significa anche creare un contesto di accoglienza,
oltre che di sostegno e di supporto...chiunque si senta
discriminato e deriso...ha ingiustamente la tendenza a rifiutare
qualsiasi tipo di incarico. Questa politica al maschile e
dell'emarginazione deve finire!
Tutte le amministrazioni locali o nazionali che siano, compresa
la nostra, dovrebbero vedere nelle donne una risorsa, un valore
aggiunto, che, attraverso una diversa sensibilità, è in grado di
apportare un arricchimento sensibile alle istituzioni. Mettere un
numero limitato di donne per garantire la richiesta minima della
parità di genere non è garantire questa parità, tutt'altro,
significa solo accontentare una lecita richiesta, rispettare un
obbligo, non è assolutamente una reale apertura verso un modo
diverso di vedere le cose, figuriamoci poi neanche metterne una! La
Valle d'Aosta ha scelto di proporre una Giunta tutta al maschile,
ripeto: tutta al maschile e soprattutto ha fatto un enorme passo
indietro. Non mi si venga nuovamente a dire che non ci sono donne
che vogliono assumersi certe responsabilità. Nella passata
legislatura avete fatto la scelta dell'Assessore tecnico per una
questione di incompatibilità, questo dimostra che i mezzi per
raggiungere i propri fini li avete e li conoscete molto bene. Mi
domando allora perché non sia stata considerata ed attuata la
stessa procedura. Credo purtroppo di sapere il perché: perché la
politica proposta da questa maggioranza non è una politica in
funzione dell'interesse della nostra Regione e dei valdostani, è
una politica "della" e soprattutto "per" la poltrona, così intesa
giustifica l'egoismo di fondo che vi ha portato a non avere nemmeno
una donna in Giunta.
Immaginate la vostra vita senza donne...sarebbe impossibile, non
sareste nemmeno nati, però la politica può fare benissimo a meno di
loro, per questo non servono. Sono proprio le differenze e
soprattutto le differenze di genere che consentono un dialogo ed
una concertazione più costruttiva ed arricchente. Da un confronto
alla pari possono sicuramente emergere più facilmente nuove idee,
idee capaci di apportare un contributo più nobile per gestire le
problematiche che quotidianamente ci chiedono di essere affrontate
con diverse sensibilità. Fortunatamente ci sono Regioni che hanno
una visione aperta...stavo per dire: più aperta della nostra, il
più non fa per noi. Pensiamo alla Regione Lazio, la nuova Giunta è
composta da quattro uomini e sei donne, alla Regione Lombardia su
quattordici Assessori ci sono sette donne e sette uomini, in Friuli
Venezia Giulia la Serracchiani ha varato la Giunta con otto
Assessori di cui quattro donne, mentre alla Regione Campania su
undici Assessori vi è solo una donna e il Consiglio di Stato ha
censurato la Regione per violazione dell'articolo 46 dello Statuto,
che contempla il principio di equilibrata presenza fra i generi. Ho
riportato qualche esempio per farvi comprendere che, se non si è in
grado di arrivarci col ragionamento, a volte copiare può essere
utile.
Volevo sapere dal Presidente della Regione Valle d'Aosta, dal
momento che la sentenza stabilisce espressamente una violazione
dell'articolo 17 dello Statuto della Regione Autonoma della
Sardegna:
"è elettore ed eleggibile al Consiglio regionale chi è
iscritto nelle liste elettorali della Regione"
, se non sia da
ravvisarsi evidentemente una violazione dell'articolo 16 dello
Statuto della Regione Autonoma Valle d'Aosta:
"il Consiglio
della Valle è composto di trentacinque Consiglieri, eletti a
suffragio universale, uguale, diretto e segreto"
in ragione del
medesimo principio che postula il suffragio universale
nell'elezione dei Consiglieri che il TAR considerava appunto in tal
modo violato. Se intenda in qualche modo provvedere per porre
rimedio a tale palese violazione delle norme che garantiscono
parità di genere nelle istituzioni...violazione attestata in
circostanze del tutto analoghe a quelle che si sono prodotte con la
nomina della nostra Giunta regionale. Grazie per l'attenzione.
Président
- Pour la réponse, la parole au Président
Rollandin.
Rollandin (UV)
- Sì, grazie Presidente.
Le considerazioni della collega che traggono origine da una
sentenza del TAR della Sardegna e da questo con un
excursus
che è stato fatto sicuramente nell'ambito di quello che è il
discorso della situazione di genere, cioè della presenza femminile
nei vari settori...credo che, per quanto riguarda una serie di
attività e anche nel lavoro, per la presenza di genere la Valle
d'Aosta sia ai primi posti in assoluto. Per quanto riguarda il
discorso più in generale, noi condividiamo assolutamente quelle che
sono le espressioni che lei ha usato, della valorizzazione della
donna non è la prima volta che ne parliamo, condividiamo meno il
discorso che questa maggioranza nella scelta della Giunta abbia
qualcosa contro la questione di genere, la dimostrazione è stata
che comunque c'è il Presidente del Consiglio, io credo che
rappresenti tutto il Consiglio...quante ne volete? È previsto
solo...il Presidente del Consiglio...bastava mettere anche un
Vicepresidente femmina...perché non hanno messo lei? Perché
l'opposizione non ha nominato Carmela Vicepresidente? O la Certan,
per carità! Io non voglio escluderla...la Morelli era già candidata
alla Presidenza...
(interruzione di alcuni Consiglieri, fuori microfono)
...e quindi non poteva accettare quella da Vicepresidente...
(nuova interruzione di alcuni Consiglieri, fuori
microfono)
...
ma non è divagare è rispondere puntualmente a quelle
che sono...
(nuova interruzione di alcuni Consiglieri, fuori
microfono)
...
le centralità di quella che è la rappresentanza
femminile. La sentenza del TAR Sardegna che lei ha richiamato
sicuramente è significativa, ma è riferita ad un contesto
sostanzialmente diverso dal nostro. Leggendo la sentenza infatti
appare assolutamente chiaro che le nomine della Giunta regionale
sarda contestata sono avvenute in un momento in cui mancava la
legge statutaria a seguito della sentenza di incostituzionalità
della legge regionale 15/2007, avvenuta con sentenza della Corte
costituzionale 149 del 2009; di conseguenza, il TAR Sardegna ha
ritenuto che il principio di pari opportunità all'accesso agli
uffici pubblici e alle cariche elettive di cui all'articolo 51
della Costituzione fosse di diretta applicazione a prescindere
dall'esistenza dello Statuto e nella legge statutaria di uno
specifico articolo in materia di pari opportunità.
Premesso che la sentenza del TAR Sardegna non è stata appellata
davanti al Consiglio di Stato, quindi il principio ivi enunciato
rimane fermo ad un pronunciamento di primo grado, la situazione
valdostana è sostanzialmente diversa. La legge statutaria, come lei
sa, noi ce l'abbiamo e vi dobbiamo dare applicazione. Per riferirci
al nostro Statuto, la questione non riguarda l'articolo 16, ma
l'articolo 15, che dice:
"...la legge regionale, approvata con
la maggioranza assoluta dei Consiglieri regionali, determina la
forma di governo della Regione e, specificatamente, le modalità di
elezione del Consiglio regionale, del Presidente della Regione e
degli Assessori... Al fine di conseguire l'equilibrio della
rappresentanza dei sessi, la medesima legge promuove
- promuove
-
condizioni di parità per l'accesso alle consultazioni
elettorali"
, questo dice lo Statuto ed è quello che noi abbiamo
applicato. Non vedo che per quest'aspetto possano sostenersi quindi
violazioni di alcun tipo e di alcun genere, considerato che la
legge regionale n. 3 del 1993, come modificata dalla legge 22/2007,
ha previsto che ogni genere sia rappresentato nelle liste
elettorali per almeno il 20 per cento; poi, come ho già detto in
altre occasioni, i gruppi hanno presentato il 20 per cento, ma
alcune non sono state elette, questo è evidente, in alcuni gruppi
che sono presenti qui non ci sono donne.
Vi è di più: lo Statuto sardo e quello valdostano sono simili,
ma ben diversa è la rispettiva forma di governo. Gli Assessori
della Giunta regionale della Sardegna sono nominati e revocati con
atto del Presidente della Regione, eletti a suffragio universale e
diretto, mentre, come è noto, questo Consiglio elegge il Presidente
della Regione e gli Assessori come previsto dalla legge regionale
21, che nulla dispone in merito alla presenza di genere nella
Giunta regionale; peraltro, sulla legge regionale 21 del 2007 non
vi è stata né impugnativa del Governo, né richiesta di referendum
come previsto dall'articolo 15 dello Statuto.
Credo si possa ritenere che il Consiglio regionale abbia agito
in conformità delle norme vigenti di rango costituzionale che
prevedono forme di promozione delle pari opportunità nell'accesso
alle cariche pubbliche elettive, così come credo che in alcun modo
sia mai stato posto un ostacolo alla realizzazione del principio
delle pari opportunità, tanto più che lo stesso Consiglio, come
dicevo, ha deciso, per quanto riguarda la Presidenza
dell'Assemblea, di indicare una donna. Io credo che adesso, al di
là della situazione che si è venuta a creare, obiettivamente in
Valle d'Aosta nei vari settori la presenza femminile stia
crescendo, ritengo quindi che l'attenzione al discorso della giusta
parità sia in evoluzione, penso che sia un discorso essenzialmente
culturale più che di imposizione, credo sia inutile ritornare a
solo il discorso delle quote rosa o di altre discussioni che hanno
già fatto oggetto di dibattito. Sotto questo profilo, quindi io
capisco le affermazioni della collega Carmela, però credo che nel
nostro caso non ci sia un qualcosa di non conforme a quella che è
una chiara evidenza di quella che è la volontà del Consiglio.
Presidente
- Grazie. Per la replica, la parola alla
collega Fontana.
Fontana (PD-SIN.VDA)
- Devo dire, Presidente, che la sua
risposta non mi ha soddisfatto per niente, anche perché lei è molto
bravo, devo darle merito che è veramente bravo, io mi ricordo
l'altra legislatura quando ha voluto mettere l'Assessore tecnico ha
fatto la votazione tre volte pur di ottenere quello che lei aveva
in mente! Questa volta non ha lottato per niente, la donna ce
l'avevate, adesso ho visto che gli avete dato l'incarico su quattro
Commissioni, penso che non sia un incarico da poco, ritengo che
aveva le capacità di portare avanti...
(interruzione di alcuni Consiglieri, fuori microfono)
...
un Assessorato e che qualche maschietto, purtroppo,
doveva fare anche un passo indietro, ma le poltrone fanno bene,
perché vedo che siete attaccati talmente forti che non ve ne frega
niente della parità di genere! Glielo devo questo, davvero, perché
in cinque anni l'ho visto lavorare e ho visto che dove vuole
ottiene quello che vuole. Stavolta non c'è stato da parte di
nessuno la volontà di mettere un Assessore donna. Mi rivolgo anche
alla Presidente Rini: nel 2008, se si ricorda, siamo state al Forum
delle donne elette, dove ha partecipato per la Valle d'Aosta, sul
lavoro, sulla parità di genere, facendo anche un documento con
l'impegno che si portava avanti questo...ma vedo che nemmeno lei ha
avuto una parola per mettere una donna in Giunta! Sono veramente
amareggiata, mi auguro che fuori veramente questa volta la stampa
ci dia un po' di attenzione, perché l'altra volta ha scritto solo
una riga su questo problema; comunque noi ci attiveremo adesso con
i nostri legali, vedremo se c'è la possibilità di fare ricorso. Mi
dispiace tanto, perché da lei mi aspettavo un pochino di più...
(interruzione del Presidente della Regione, fuori
microfono)
...no, Presidente, questa volta c'erano troppi "appetiti",
ditelo pure chiaro, le poltrone andavano date ai maschietti, sennò
veniva fuori un pasticcio, perché se qualcuno di voi poteva fare
come fanno le donne che si mettono lì in un angolo, perché le fate
sentire sempre che non sono all'altezza...e questo non sarebbe
successo...peccato perché avete perso un'occasione!
Presidente
- Punto 34 all'ordine del giorno.
