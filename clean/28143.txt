Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 141 del 13 luglio 1970 - Resoconto
OGGETTO N. 141/70 - Concessione all'Unione Sportiva - Sezione
Calcio - di Aosta, di un ulteriore contributo di lire 10.000.000
nelle spese per la partecipazione della squadra di calcio al
Campionato di serie D per l'anno 1969/1970.
Milanesio
(P.S.I.)
- Quest'oggi tocca a me
tediarvi lungamente. Questo è un altro degli argomenti, così, da
prendere con le pinze perché ci sono delle diverse difformi
interpretazioni sulla necessità e l'opportunità di contribuire
nelle spese sostenute dall'Unione Sportiva Aosta per partecipare al
campionato di serie D.
Io ricordo che in questo Consiglio, in data 30 luglio 1969,
cioè, circa un anno fa, venne portata la concessione di un
contributo di 11.500.000 con l'impegno di ripresentare in Consiglio
la concessione di un ulteriore contributo quando ci fosse stata una
verifica contabile tecnico-amministrativa sulla gestione
dell'Unione Sportiva Aosta e soprattutto sulla oculatezza di questa
gestione.
Ricordo che fu in quella sede, mi pare, che il Consigliere
Savioz sollevò questo problema.
Ebbene, l'amministrazione regionale si è preoccupata di dare una
risposta a queste domande e a questi problemi e ha inviato un
proprio rappresentante nella persona del Rag. Berard Fiorentino,
economo dell'amministrazione regionale a fare un sopralluogo e a
verificare la situazione contabile e amministrativa dell'Unione
Sportiva Aosta.
Questo sopralluogo è avvenuto il 9.12.1969, cioè alla fine
dell'anno 1969; poi, per varie vicende collegate alla crisi non si
è più potuto venir in Consiglio per proporre una deliberazione
conseguente.
Oggi la Giunta regionale propone al Consiglio di approvare un
ulteriore contributo di 10 milioni, che sommati agli 11.500.000
farebbero in tutto 21.500.000, all'Unione Sportiva Aosta, per
l'anno sportivo 1969/70.
Ora, perché proponiamo di concedere ulteriori 10 milioni? Perché
dall'esame da noi effettuato è risultato in primo luogo che la
gestione dell'Unione Sportiva Aosta è oculata, cioè, per intendersi
i dirigenti della squadra hanno risparmiato dove era possibile
risparmiare; ad esempio non hanno fatto spese di trasferta, cioè
vale a dire che si sono accollati essi stessi l'onere del
trasferimento dei giocatori e dei pasti che essi dovevano consumare
nelle trasferte; non hanno impiegato, cioè, né mezzi privati, né
mezzi pubblici pagando per questi trasporti e che sono state fatte
tutte le economie possibili e immaginabili.
Al 9.12.1969 il disavanzo accertato e preventivato per la fine
dell'anno sportivo era di circa 13 milioni, comprendendo già gli
11.500.000 concessi dalla Regione. Questo disavanzo però poi è
andato aumentando dal dicembre del 1969 ad oggi, tenuto conto che
l'Aosta è stata squalificata.  Il campo dell'Aosta è stato
squalificato per alcune partite, quindi gli incassi previsti sono
stati falcidiati e quindi il disavanzo, a detta del Rag. Berard,
sarebbe aumentato a sicure 15 milioni. La società ha presentato
recentemente un rendiconto in cui ha previsto altre voci che noi
non avevamo accettato come ammissibili, diciamo così, nella parte
passiva e comunque non ammissibili nel contributo della Regione, ci
ha presentato un bilancio dove si denuncia una situazione debitoria
molto pesante e che si concreta esattamente in lire 32.935.000,
così suddivisi 16.500.000 debiti verso il Banco valdostano Berard;
7.040.000 debiti verso privati; 6.995.539 verso fornitori vari;
2.350.000 verso giocatori, con tutte le pezze giustificative che
sono qui allegate e che sono in visione dei Consiglieri che
intendono vederle.
La Regione si è trovata di fronte ad una scelta, si trova di
fronte ad una scelta; contribuire o non contribuire, perché è
chiaro che una volta che si ammette l'oculatezza della gestione,
trovandosi di fronte a questi deficit così preoccupanti ci si pone
una domanda e cioè: come mai ci sono tutti questi debiti? La
ragione principale va ricercata nel fatto che ad Aosta, per il
calcio non ci sono mecenati, cioè, Aosta è una città industriale,
d'accordo, ma la sola industria è una industria di Stato ed è la
Cogne; non accade, come in altre parti d'Italia in cui vi è la
presenza di diverse industrie, di diversi industriali, gente che
vuole finanziare e finanzia queste attività di prestigio. Qui in
Valle d'Aosta, e in Aosta nella fattispecie, i dirigenti di questa
società possono essere dei benestanti, ma non sono certamente dei
miliardari, e quindi tireranno fuori di tasca loro diversi
quattrini, ma non certe decine di milioni o le centinaia di milioni
che sono tirati fuori in altre parti d'Italia. Del resto il
tessuto, così, sociale della nostra Regione è quello che è e non
possiamo inventarci i miliardari se non li abbiamo; ora, però il
problema rimane vivo e attuale; come fare a sopperire alle esigenze
dell'Aosta? Con questo contributo noi non risolviamo i problemi
dell'Aosta; del resto non ce la sentiamo di proporre un contributo
più alto anche perché sappiamo che vi sono delle resistenze
variamente motivate in Consiglio, su interventi maggiori; pensiamo
che con un contributo di questo tipo riusciamo, per il momento, a
tamponare una falla, e poi, però io propongo che il Consiglio, che
la Giunta in primo luogo e poi il Consiglio, assumano una
determinazione, una decisione per quanto riguarda l'avvenire,
perché è chiaro che se l'amministrazione regionale, tutte le volte
che c'è una iniziativa opportuna, come è, come può essere quella
dell'Unione Sportiva Aosta, o come potranno essere tante altre
iniziative che si assumeranno e se poi l'unico ente a dover far
fronte ai deficit che si registreranno nella gestione,
nell'attività di questi sodalizi, questi deficit debbano essere
coperti sempre ed esclusivamente dalla Regione, io, non so più, a
questo punto, dove andremo a finire. Il bilancio dell'Assessorato
al Turismo è quello che è, quest'anno non è aumentato rispetto
all'anno scorso; le richieste invece sono notevolmente aumentate;
ora, non possiamo dissanguarci in contributi. Io proprio lancio un
grido di allarme che mi auguro venga compreso dal Consiglio e anche
dall'opinione pubblica, cerchiamo di contenere certe spese,
altrimenti noi non sapremo più dove andremo a finire. Questo
contributo ulteriore che la Giunta propone di 10 milioni, mi pare
abbastanza motivato e giustificato, però è necessario che il
Consiglio regionale, da oggi in avanti, nei confronti di questa e
di altre società adotti nel settore dello sport un criterio e un
atteggiamento per quanto riguarderà i comportamenti futuri, perché
noi non possiamo, ripeto, sanare i deficit di tutti coloro i quali
fanno una certa attività e che chiedono alla Regione questo
intervento solo perché non vi sono altri enti, operatori pubblici o
privati che possono farlo.
Quindi, con questa relazione molto preoccupata, io propongo al
Consiglio di concedere un ulteriore contributo di 10 milioni
all'Unione Sportiva Aosta per quanto riguarda il 1969/70,
riservandosi la Giunta di proporre un atteggiamento definitivo
dell'amministrazione regionale per quanto riguarderà sia l'Unione
Sportiva Aosta, negli anni a venire e le altre squadre di calcio, e
gli altri sodalizi, in genere, che vengono a chiedere contributi,
sempre, alla fine di una gestione che si presenta sempre
immancabilmente passiva, con dei passivi che aumentano in modo
vertiginoso e spaventoso.
Savioz
(P.C.I.)
- Oggi io sono un po' di turno,
Milanesio, dovrai avere pazienza, ma, io qui ho qualche cosa da
dire e mi dispiace anche di doverlo dire.
La relazione dell'Assessore ad un certo punto dice: "Il
Consiglio assuma una determinazione". Io sono d'accordo che il
Consiglio deve assumere una determinazione, ma vorrei ancora
ricordare all'Assessore competente però il fatto che un anno fa o
giù di lì avevamo chiesto una relazione completa, dettagliata e la
relazione non ci è mai stata consegnata, e insomma finché la tenete
voi nei cassetti noi non possiamo certamente dare il nostro parere
e tanto meno studiarla per dare i nostri suggerimenti, se questi
possono essere dati. Quindi quella relazione doveva essere presa e
mandata ai Consiglieri, così come era stato deliberato dal
Consiglio a suo tempo. Io francamente pensavo che non era stata
fatta e portavo pazienza, aspettando che arrivasse.
Ad ogni modo, questo non suoni a rimprovero, suoni soltanto,
così, a sollecitare le cose che certe volte rimangono ferme negli
angoli delle scrivanie; però, il problema di fondo di questa
società sportiva che si chiama l'Aosta, e dove purtroppo un nucleo
ristretto di persone vuole ad ogni costo che escano dei campioni e
campioni non sono, i campioni non si fanno dando dei milioni, ma i
campioni si fanno con ben altri sistemi, con ben altri mezzi, e non
dimentichiamo che siamo una città di 30.000 abitanti, che non può
certamente permettersi il lusso di città di 3, 4, 5, 600.000
abitanti, tipo Torino, Milano e via di questo passo qui. Ora, io
dico, lo sport del calcio, ormai è diventato lo sport di massa ed è
una faccenda che ad un certo punto si perde perfino i lumi della
ragione perché si sta giocando una partita a Rio de Janeiro o giù
per lì nel Messico, non so dove, sono pazzi perché girano la città
anche quando perdono, con campane, claxon e campanacci e via di
questo passo, tole rotte, eccetera. Quindi, a parte il fatto di
quegli estremismi che non riesco a capire e che francamente giudico
male, per non dire di più, io dico che dobbiamo per forza vedere
una volta per sempre, chiaramente nella questione di queste società
di calcio; non è possibile continuare a dare tutti gli anni dei
milioni senza avere nessun risultato pratico. La verità è questa;
noi stiamo dando dei milioni perché qualcuno possa andare a vedere
qualcun altro che sta prendendo a calci una povera palla disegnata
con due colori.
Qui, nel 1960 o 1961, l'allora Giunta preoccupata di questa
situazione aveva dato l'incarico ad un competente tecnico ed era
stata fatta una relazione che a suo tempo era stata distribuita in
Consiglio e l'allora Assessore al Turismo e il sottoscritto avevamo
fatto delle proposte al Consiglio per risolvere questo problema; ma
come tante volte, il Consiglio, nella paura di urtare qualcuno che
poteva essere il beniamino del calcio o giù di lì, ha preferito
rimanere tutto chiuso come la lumaca quando si toccano le due
cornette e il problema non è stato sviscerato e tanto meno è stato
risolto; quindi il problema è ancora in aria. Io sono d'accordo, il
Consiglio deve prendere una determinazione, ma allora Assessore,
prima ci mandi una relazione completa e dettagliata, in modo che si
possa vedere definitivamente la situazione vera, che c'è in questo
momento, perché l'ultima relazione che è in mio possesso risale,
non so, al 1961 o 1962. Ora, io sarei del parere che il calcio va
aiutato, sono del parere che dobbiamo fare quello che è necessario,
ma io sono decisamente contrario a voler mantenere una squadra in
una determinata posizione quando non ci sono i mezzi per poterla
mantenere; non si può e non si deve spendere il denaro pubblico
così, per avere la gloria di dire, la nostra squadra di calcio è in
serie B o C o D, così, per il piacere di fare delle sbruffonate.
No, noi dobbiamo spendere i nostri milioni per preparare dei campi
sportivi, per preparare dei giovani, per dare la possibilità di
giocare a tutti, indistintamente, e anche qui io non sono d'accordo
per la programmazione di fare dei campioni di calcio; i campioni di
calcio vengono fuori per conto loro, se vogliono, ma non con il
denaro pubblico.
Io insisto perché la questione sia portata anche in Commissione
Turismo, dove una volta tanto si riunisca e si vedano certe cose, e
si possa dare dei contributi per migliorare le condizioni della
situazione calcistica in Valle d'Aosta e soprattutto per dare la
possibilità a tutti i comuni e ai giovani della Valle d'Aosta di
fare dello sport sano, che li renda il tanto per cento al loro
fisico e il tanto per cento del denaro che va dato da parte della
Regione.
Fosson
(U.V.)
- Ha già detto l'Assessore Milanesio
che questi 10 milioni in più che si propone di dare
all'Associazione calcio Aosta servono per il momento a tamponare
una falla; questo è stato detto.
Ora, in passato si sono usate altre parole, perché molti anni fa
non solo si è tamponata la falla, ma si è sanata una situazione ed
è bene che noi ce le ricordiamo queste cose qui perché ogni volta
che parliamo dei contributi all'Associazione calcio Aosta dobbiamo
ripetere le stesse cose, facciamo dei proponimenti di non più
peccare in un certo senso e poi ricadiamo sempre nello stesso
peccato; ed allora anche a costo di essere impopolari, è bene che
chiariamo, che diciamo molto chiaramente qual è il nostro
pensiero.
Prima di tutto, solo tamponare le falle, non serve a niente,
perché poi ci si ritrova con le falle più grosse in un secondo
tempo; nel passato, ad un certo momento ricordo che l'Associazione
calcio Aosta aveva 30 e più milioni di deficit ed è stato proposto
all'Amministrazione regionale che se si fosse sanato quel deficit
una volta per tutte l'Associazione calcio Aosta sarebbe andata
avanti con quelli che erano i contributi annuali che dava la
Regione.
L'Amministrazione regionale, sensibile a questa cosa ha detto:
"per toglierci una spina una volta tanto", la prima volta, prima
ancora, una volta l'abbiamo fatto...
(voce)
...molto tempo
prima, quindi abbiamo sanato completamente la situazione.
È passato qualche anno e poi la situazione è ritornata quella di
prima ed è stata fatta di nuovo la stessa proposta al Consiglio
regionale, all'Amministrazione regionale e hanno detto,
dimenticando completamente quello che era stato sanato prima, hanno
detto, adesso, in questa situazione se voi sanate di nuovo la
situazione noi ricominceremo da zero e non avremo più niente da
chiedere e allora non abbiamo più aderito perché abbiamo ricordato
che una volta si era già fatto questo e non aveva dato
risultati.
Ora, non facciamola più lunga; l'anno scorso quando abbiamo
parlato del contributo all'Associazione calcio di Aosta abbiamo
detto "noi dobbiamo stare su quella che era la cifra che avevamo
dato negli anni precedenti", cioè 11.500.000, se ci sarà da fare
qualche cosetta lo vedremo, ma non possiamo aderire a quella che
era stata la richiesta.
Penso con questo, ricordando questi precedenti posso anche
accettare di dare ancora una volta questo contributo di 10 milioni
in più di quello che abbiamo dato, però bisogna che ad un certo
momento noi poniamo una parola fine a questa cosa. Prima di tutto
dobbiamo essere molto chiari e non confondere quello che è lo
sportivo con il tifoso, perché praticamente, quando noi diamo alle
piccole società di calcio dei contributi, noi diamo dei contributi
per fare giocare della gente e quindi giocando fanno dello sport;
mentre dando ad una società di questo genere, non è che diamo per
fare giocare, ma diamo per uno spettacolo e quindi veniamo incontro
a dei tifosi e non a degli sportivi.
Fatta questa premessa quest'anno diamo pure questi 10 milioni,
visto che l'Assessore probabilmente si è anche impegnato di dare
questi contributi, saniamo pure, cioè, tamponiamo pure questa
falla, però, io dico, bisogna che noi siamo chiari con la Società
sportiva Aosta, vedere la Giunta che porti in Consiglio la cifra
annuale che noi possiamo dare alla Società Aosta, poi glielo si
dica prima di iniziare il campionato e si dica altrettanto
chiaramente che noi non potremo, a fine campionato, sanare ogni
anno le situazioni deficitarie, e praticamente noi sappiamo come
vanno avanti tutte le squadre di calcio, anche più importanti,
vanno avanti con dei mecenati, d'accordo, qui non ci sono dei
miliardari, ma dei mecenati per lo sport si possono trovare anche
qui. Probabilmente c'è stato questo: certi mecenati che c'erano per
l'Associazione sportiva Aosta hanno deviato le loro forze, il loro
mecenatismo su una questione politica attualmente, su delle
questioni politiche: prima, si capisce, facendo i mecenati
politici, non vogliono più fare i mecenati sportivi. Ma, ad ogni
modo questa è una battuta, quindi quello che è interessante e che
ritengo che noi dobbiamo avere idee chiare sulla cifra che noi
dobbiamo dare all'Associazione sportiva Aosta, in maniera che loro
possano farsi il calcolo preventivo e sappiano che alla fine
campionato non avranno nessuna sanatoria da parte nostra, perché
altrimenti noi, con questo sistema saremo tutti gli anni a
riportare un aumento del contributo per sanare o tamponare le
falle; questo è quanto volevo dirvi.
Manganoni
(P.C.I.)
- Io, a quanto ha detto da
Savioz e Fosson non voglio aggiungere molto e neanche ripetere.
Però ha detto l'Assessore che non possiamo sanare i deficit, che
bisognerà rivedere i criteri, belle parole, sante parole che
ripetiamo in questo Consiglio da più di 20 anni; tutte le volte che
parliamo della squadra di calcio di Aosta le litanie sono sempre le
medesime. I fatti però sono diametralmente opposti alle litanie.
Allora io mi dico, vogliamo continuare a fare così? Tutte le volte
i Consiglieri, io compreso, si alzano e dicono: "così non va, e il
relativo Assessore, che non è sempre il medesimo, dice, sì, è vero,
però in avvenire e in avvenire si continua come prima. Abbi
pazienza Milanesio, io non te ne faccio una colpa perché è da 20
anni che si continua così. Ora, vogliamo cambiare? E allora
cambiamo; ma se noi continuiamo così per altri 20 anni saremo
sempre al punto di partenza.
Allora, i fondi destiniamoli allo sport, non al tifo, perché il
tifo non è sport. Ora, fin quando destinate i fondi, e ti spiego...
(voce)
...è una malattia, esatto, esatto, è una malattia.
Allora, chi è affetto da questa malattia, se la paghi; io che ho le
manie di giocare, non so, di andare in bicicletta, ebbene, mi
compro la bicicletta, mi compro i pantaloncini, la Regione non mi
dà nessun contributo e vado in bicicletta. Chi vuole vedere
giocare, chi è tifoso, chi è affetto da quella malattia, si paghi
questa sua mania, come io mi pago il cinema, o l'operetta, o il
night club se voglio andarlo a vedere. Va bene? Quindi, io dico,
partiamo da un criterio differente, ma non limitandoci ad
affermarlo. Io proporrei che l'Assessore ci porti qui, un po'
presto, non so, un criterio da seguire, che lo stabilirà e noi
discuteremo, però stabiliamo questo criterio e i soldi diamoli allo
sport, cioè a quelli che lo sport lo fanno, perché quelli sono
degli sportivi, ed ha uno scopo anche sociale; perché se i giovani
fanno dello sport, in genere non vanno ad ubriacarsi nelle piole,
perché quando io facevo dello sport mi dicevano, guai se bevi, guai
se fumi, se no non sei uno sportivo; ed io allora, per fare dello
sport non bevevo e non fumavo, invece ho incominciato dopo,
comunque allora non bevevo e non fumavo... ne ho fatto tanto,
allora, ai miei tempi. Vi cito solo un altro caso: mi diceva
Cretier, cacciatore, che anche loro hanno le loro manie, come i
tifosi, perché per me la caccia non è uno sport, checché ne dicano,
invece di andare ad ammazzare quelle povere bestiole, perché se è
uno sport è uno sport da bruto, scusami cacciatore, ma io la penso
così, scusami Macheda, ma io la vedo così, per me lo sport, anch'io
vado a spasso nei boschi, ma anziché il fucile mi porto un bastone,
si capisce, mi serve per camminare, ma il fucile per ammazzare i
poveri uccelletti, lascali vivere questi uccelli, ma comunque
questo, è questione di punti di vista. Ebbene, i cacciatori, il
loro sport, come lo chiamano loro, se lo pagano e, mi dicevano i
cacciatori, che prima la licenza era di 6.000 lire; poi l'hanno
portato a 8, aumentato di 3.000, che fa sei milioni all'anno, e
parlano di portarlo a 13.000 così mi hanno detto. Ora, secondo me è
giusto che se lo paghino questo specie di sport, quello che loro
chiamano lo sport, se lo paghino, perché bisogna ripopolare,
bisogna pagare le guardie per proteggere la selvaggina che poi
vanno loro ad ammazzare, giusto, se la paghino però, e se la pagano
e perché i tifosi non si pagano queste loro manie, queste squadre,
lasciamo perdere, allora, perché noi usiamo due pesi e due misure.
Ai cacciatori diciamo, cacciateli fuori i soldi e ai tifosi, no, li
cacciamo fuori noi; guardateveli, non è un criterio di equità? Non
so, voi direte che io ragiono a modo mio, però io la vedo così;
dimostratemi che non è vero, dimostratemi che sbaglio e io
rettificherò.
Quindi, concludendo, noi siamo sempre al punto di partenza. Io
inviterei veramente l'Assessore, la Giunta, a studiare un criterio
sano e poi a quei signori, parlar molto chiaro, dicendo: noi
stanziamo 10, però sono 10 e non 11, è inutile che ci presentiate
dei bilanci che, secondo i nostri accertamenti sono fatti con dei
criteri sani, hanno economizzato, non hanno fatto delle spese
superflue: per me questo è tutto discutibile; comunque, diamolo
pure per buono questo; però gli si dice: noi stanziamo 10, se poi
spendete 20, ve li pagate, non pensate nella generosità di Madre
Regione, come avete sempre fatto fino adesso. Io finisco con
questo, ripetendo per la terza volta questo invito all'Assessore,
di stabilire dei criteri chiari, precisi, in modo che nessuno ci
possa giocare sopra.
Personnettaz
(D.P.) (ff. Presidente)
- Allora
mettiamo ai voti l'oggetto.
Tonino (P.S.I.U.P.)
- Io do ragione all'Assessore
Milanesio quando dice che la Giunta e il Consiglio dovranno
affrontare il problema; anzi io direi che si devono affrontare
tutti i problemi dello sport, in modo particolare dello sport di
massa: stabilire una somma X, per ogni società, a secondo della sua
importanza, tenendo conto dello sviluppo positivo di queste
società, di modo che non ci siano, ogni volta che si devono
discutere dei contributi di questo genere, delle lunghe discussioni
che sovente poi non trovano nella discussione medesima una
conformità di idee, altrimenti qui tutti chiedono soldi, insomma,
io so di Consiglieri che sono anche amici, perché dirigenti di
queste società e così l'altalena delle richieste dei contributi
continua, senza che il Consiglio abbia qualcosa di preciso in mano
e possa intervenire in modo ordinato e con i piedi per terra.
Bisogna vedere e sincerarsi se le società sportive sfruttano tutte
le risorse che potrebbero sfruttare e che non si limitino solo a
rivolgersi alla Regione per avere dei contributi, e magari altre
piccole squadre che hanno anche loro le loro necessità fanno dei
sacrifici immensi per poter gareggiare. Quindi occorre fare uno
studio approfondito di tutti i problemi dello sport ed in modo
particolare dello sport di massa, ma così nella sua globalità un
po' tutta, invece qui, discutiamo sempre sulle stesse cose.
Montesano (P.S.D.I.)
- Io pregherei l'Assessore... chi è
che chiede la parola? Ramera allora.
Ramera (D.C.)
- Desidererei sapere, dato che non ho visto
il rendiconto, quanto stanziano i dirigenti della Società.
Montesano (P.S.D.I.)
- Allora, Assessore Milanesio,
sarebbe intenzione di larghi strati del Consiglio di chiudere
questa seduta alle 19,30. Scusi Ramera, io ho avvertito che molti
Consiglieri mi hanno pregato di chiudere la seduta alle 19,30,
perché effettivamente fa molto caldo e molti aspirano a sentire un
po' di fresco fuori, però effettivamente i lavori bisogna che
vadano un po' avanti sollecitamente, quindi pregherei tutti,
Assessori e Consiglieri di fare degli interventi brevi.
Milanesio
(P.S.I.)
- Gli argomenti che stiamo
affrontando sono un pochettino scabrosi e i Consiglieri fanno delle
domande, intervengono, giustamente e non è che io posso non
rispondere altrimenti potrei essere tacciato di insensibilità, o
peggio, di ignoranza in materia.
Comunque, comincio da Ramera che è stato l'ultimo. Io leggo qui,
nella relazione che il Rag. Berard ci ha fatto, apro una piccola
parentesi per Savioz: nell'allegato, Savioz, io non voglio
rimproverarti perché oltretutto, diciamo così, non dovrei e non
potrei farlo anche per ragioni di età, però c'è scritto "in seguito
alle indicazioni emerse in sede di discussione da parte del
Consiglio regionale del provvedimento sopra richiamato, con il
quale eccetera eccetera l'Assessorato al Turismo ha provveduto a
controllare presso l'Unione sportiva Aosta, la gestione del
sodalizio per la partecipazione della squadra di calcio al
campionato di serie D, per la stagione 1969/1970, il disavanzo
delle spese di esercizio è dovuto, eccetera". Avresti potuto
richiedere copia, io ne ho una copia, non ne abbiamo fatto 35
copie, però eravamo a disposizione dei Consiglieri; il fatto che si
dica che abbiamo provveduto a controllare e che esiste una
relazione, ebbene, ogni Consigliere interessato poteva richiederla;
molto spesso si tratta di fare delle pubblicazioni anche costose,
forse non interessanti per molti Consiglieri.
Comunque c'era, era affermato questo nella relazione
all'oggetto. Comunque, non è su questo certo che polemizzeremo.
A Ramera, io qui leggo, nella parte Entrate, questo era al
31.12.1969, data dell'accertamento, allora, "incassi partite
amichevoli e campionati previsti 11.502.000. Indennizzi federali
549.000. Abbonamenti 1.890.000; contributo dell'amministrazione
comunale Aosta 5.000.000. Offerte dirigenti e soci 2 milioni", cioè
1.892.000; contributo amministrazione regionale, in allora 11
milioni e mezzo.
C'è da aggiungere, a questa voce di circa 2 milioni, tutte le
spese che i dirigenti sostengono nelle trasferte che non vengono
mai caricate alla società, cioè loro mettono a disposizione a turno
i mezzi e, diciamo così, i pasti, pagano quello che è necessario
per queste trasferte.
Ramera (D.C.)
- Io non sono contro a quei 10 milioni, per
carità, però si sta verificando quanto già aveva affermato
l'Assessore Milanesio e cioè, noi siamo una città che non ha
possibilità, però siamo una città dove i dirigenti nascono come
funghi, e se il collega Savioz se lo ricorda, ebbi con lui, quando
lui era Sindaco di Aosta e io ero all'opposizione, una polemica
feroce, proprio sui contributi del Comune di Aosta alla squadra
della Città, tanto è vero che il sottoscritto non mette piede al
campo sportivo di Aosta, proprio da quella volta, in quanto i
dirigenti dell'Aosta mi aggredirono al campo sportivo,
dichiarandomi un antisportivo, e io chiesi loro di mostrarmi almeno
una ricevuta del contributo dato alla squadra per farla vivere.
Erano 4 o 5 dirigenti e nessuno mi fece mai vedere niente, per cui
è troppo comodo fare i dirigenti e chiedere i soldi agli enti, noi
lo vediamo, noi dovremmo dare 21 milioni come Regione, 5 milioni li
dà il Comune di Aosta, e quanto costa questo famoso campo sportivo
che qualunque squadra italiana paga agli enti per affittarlo? Il
Campo sportivo Puchoz, caso strano è monopolio di una sola società,
perché se fosse un impianto sportivo del quale possono godere tutte
le società calcistiche di Aosta, io sarei perfettamente d'accordo,
ma caso strano, il campo sportivo viene dato gratis, costa la
manutenzione e se andiamo a vedere il bilancio del Comune di Aosta
mi sembra che il campo sportivo costi sui 13/14 milioni; cinque
milioni li diamo come contributo, 21 milioni li diamo come Regione
e allora, caro Assessore al Turismo, io ti dico, fai anche il
Presidente dell'Aosta, perché non occorrono certi dirigenti capaci
solo di sentenziare al campo o nei caffè, per poi avere certi
risultati. L'Assessore al Turismo deleghi una sua persona dato, che
paghiamo noi, perché quando i dirigenti avranno dimostrato di
contribuire concretamente ad una squadra, allora avranno voce in
capitolo; quando poi mi si viene a dire, c'è un disavanzo di 37
milioni, e noi ne diamo 10, questo disavanzo diventa 27, ma il
prossimo anno il disavanzo sarà di 50 perlomeno, se vediamo che
questi versamenti, che questi contributi di questi dirigenti
ammontano al prestito, magari, della macchina, o cose del genere.
Questo non è fare dello sport.
Ora, ritorniamo al discorso di prima. Manca una programmazione
sportiva. Io sono d'accordo con te, Milanesio, quando mi dici che
in certi sport vanno presi i bambini dalle elementari; ma caso
strano, i bambini delle elementari vengono già comprati per partite
di calcio a 500 lire o 1000 lire alla domenica, questo è lo sconcio
che si nota in questa città di Aosta, grazie alla politica di certi
contributi, per cui ragazzi che potrebbero diventare effettivamente
qualcuno in altre discipline sportive vengono sottratti a queste
discipline sportive per soddisfare le ambizioni di qualcuno che
vuole fare il dirigente e poi viene da te a chiedere il contributo
totale per le spese del suo sport. Ora, io non ho niente in
contrario, perché la volta scorsa parlai a favore di questo
contributo, è giusto, abbiamo una squadra che milita in serie D, ma
non dimentichiamo, quando ci sono magari in altri sport squadre che
militano in serie A e potrebbero chiedere qualcosa di più, ma noi,
in ogni modo, non stiamo a discutere su questo. Però allora
l'Assessorato al Turismo dica, la comando io, o nomino io un
Commissario a diriger questa squadra. Scusa, se siamo noi padroni
di tutto e vediamo che praticamente questa squadra vive tra Comune
e Regione, mi si venga a dire che ho torto e poi, con delle ragioni
e, io, naturalmente recedo da tutto quello che ho detto. Sono
d'accordissimo, nell'approvare questo provvedimento, però tra un
anno ci troveremo 45 o 50 milioni di disavanzo.
Montesano (P.S.D.I.)
- Allora, Assessore Milanesio, vuole
concludere? Germano.
Germano (P.C.I.)
- Io volevo dire questo: sono d'accordo
con molte osservazioni fatte, però non vorrei che la cosa fosse
vista tragicamente come l'ha esposta adesso il Consigliere Ramera.
È vero che sono 37 milioni di deficit, c'è un parco calciatori che
vale molto di più, quindi non diamo l'impressione che, per forza,
tutto va a ramengo. È vero che si acquistano i giovani, ma non è un
problema aostano, è un grosso problema nazionale, se vogliamo
essere sinceri, ad Aosta siamo ancora sul terreno abbastanza
pulito; se vai a vedere a Torino o a Milano, che comprano i bambini
di 14 anni a 5, 6, 7 milioni... e diamine, sappiamo quello che è lo
sport in Italia; adesso, non pensiamo di fare piazza pulita
partendo da Aosta altrimenti deformiamo quella che è la realtà
della situazione. Piuttosto, io vorrei sottolineare un aspetto;
c'è, nel nucleo dirigente, da parecchio tempo, si sente, non perché
io non faccio parte di questo nucleo dirigente dell'Associazione
sportiva Aosta, una situazione di crisi, e io in questo concordo
con Ramera, che sarebbe bene che, non l'Assessore al Turismo, ma la
stessa Giunta regionale, che è uno dei maggiori sostenitori di
questa squadra, veda, non so, mi pare che si sono trovate adesso
soluzioni che sono molto criticate nell'opinione pubblica. Non
penso che Dujany o Milanesio debbano diventare i Presidenti
dell'Aosta, hanno ben altro da fare; penso però che sia giusto fare
sentire il peso della Regione che dà un contributo che è veramente
in modo specifico molto importante; sarebbe bene vedere.
Savioz
(P.C.I.)
- Io volevo solo ribattere un
momento a Milanesio; questa relazione qui io me la sono letta
attentamente; ho visto che avete chiesto il rendiconto eccetera, ma
non è su questo che siamo stati d'accordo l'anno scorso, l'anno
scorso abbiamo parlato di un documento riepilogativo completo, con
delle proposte per la soluzione definitiva del problema dell'Aosta;
quindi questo, quando tu hai letto questo, non dice niente. Anche
se io vado a vedere il rendiconto che ha fatto Berard, non risolve
il problema; deve essere fatto un rendiconto, come è stato fatto
nel 1961/62, che è stato portato in Consiglio e che il Consiglio,
ripeto, non ha voluto prendere determinati provvedimenti, perché
solo così risolviamo il problema. Il fatto che voi controlliate non
c'è neanche bisogno di dirlo, questo lo sappiamo, per esperienza
personale, ma la questione definitiva è di sapere se vuoi che il
Consiglio ci dia quello che tu hai chiesto, cioè delle decisioni,
devi portare qui una situazione generale dell'Aosta, tenuto conto
di tutte le voci che interessano la medesima, con delle proposte di
soluzione da parte dell'Assessorato; se vuoi portala in Commissione
turistica e discuteremo lì.
Milanesio
(P.S.I.)
- Io vorrei concludere
replicando ai Consiglieri che sono ancora intervenuti. Ma, Savioz,
insomma, noi abbiamo detto che c'è una relazione; i Consiglieri a
cui interessava questo argomento potevano richiedere questa
relazione, del resto noi proponiamo e proponevamo la concessione di
un contributo di 10 milioni, di un ulteriore contributo; perché io
ho voluto e ho ritenuto che fosse opportuno che il Consiglio desse
delle indicazioni, nel corso di questa discussione, prima di
arrivare a formulare delle proposte definitive? Innanzi tutto
perché questo è un problema su cui, consentitemi di dirlo, non
esistono, né maggioranza, né minoranza, è un problema che, caso
mai, spacca in due il Consiglio, se è il caso di spaccarlo in due,
non secondo una linea verticale, cioè che passa tra certe forze
politiche, ma passa all'interno di tutte le forze politiche,
perché, nel mio Partito, come nel tuo Partito, Savioz, come
nell'Union Valdôtaine, come nei democraticipopolari, nella D.C. e
negli altri movimenti, ci sono idee diverse, opposte, all'interno
degli stessi, delle stesse forze politiche; ad esempio io posso
dire che Dolchi è certamente favorevole alla concessione di questo
contributo, non altrettanto lo sei tu, e per niente lo è Manganoni;
ma perché questo? Perché certamente è un argomento su cui, così, ci
sono delle valutazioni di natura personale, ci sono quelli che
seguono lo sport, ci sono quelli che non lo seguono.
Ora, io volevo sentire il Consiglio nella sua interezza, proprio
perché, io l'ho detto prima, e accolgo volentieri il consiglio del
Consigliere Fosson, è necessario che l'amministrazione regionale si
comporti da oggi in avanti, non dando un contributo alla fine di
una gestione, a saldo o totale o parziale di quella gestione, ma
che dica prima quale contributo darà per l'anno successivo, per cui
i dirigenti di questa società dovranno giostrare le cose e
arrangiarsi con il contributo promesso dall'inizio, fin dall'inizio
dall'amministrazione regionale; altrimenti diventiamo dei
tappabuchi, diventiamo dei grandi elemosinieri, cosa che non è
possibile fare, insomma. Ora io quindi, personalmente accolgo il
consiglio che Fosson prima ha così, enunciato, stabiliamo e ha dato
questo incarico, evidentemente alla Giunta, io sono dell'avviso di
sentire la Commissione turismo, per indicare l'ammontare di questi
problemi e di questi contributi ed evidenziare in modo migliore
questi problemi; stabiliamo che prima dell'inizio di ogni anno
sportivo l'amministrazione regionale dica già in via ufficiosa
quali saranno i contributi che darà per l'attività dell'anno
agonistico che gli sta davanti e che quindi, a questo punto, in
questo modo, non vi siano equivoci, insomma, non vi siano più
equivoci, perché altrimenti le richieste saranno in aumento e do
ragione a Ramera quando dice che è facile fare i dirigenti con i
soldi degli altri, in questo caso con i soldi della Regione o del
Comune ed effettivamente, ed è una cosa che io ho già rimproverato
ai dirigenti dell'Aosta, l'ho già rimproverato in sede riservata,
effettivamente i 2 milioni, su 32 delle entrate previste, i due
milioni di contribuzione dei dirigenti sono molto pochi.
Corrispondono, non lo so, corrispondono neanche al 10% insomma, non
corrispondono neanche al 10% di quelle che sono le entrate della
squadra; è troppo facile fare i dirigenti in questo modo! Ha
ragione Ramera, dice, tanto vale allora che regionalizziamo, mi
pare ha proposto, regionalizziamo l'Aosta, mettiamo i dirigenti che
vogliamo, no, non vogliamo prenderci questa gatta da pelare,
certamente no, né Dujany, né altri, tanto meno il sottoscritto,
hanno l'intenzione di voler perdere il loro tempo e la loro
attività in questo grosso pasticcio, pasticcio
finanziario-economico, sia ben chiaro, non voglio offendere i
giocatori dell'Aosta e i dirigenti, che però è l'Aosta. Ciò detto
io prego il Consiglio di concedere questo contributo con l'impegno
che verrà riunita la Commissione Turismo per decidere in via
preventiva i contributi che verranno dati alle squadre e società
sportive per l'anno 1971, questo in corso l'abbiamo già dato. In
verità non è che questo problema si pone per tutte le squadre, si
pone solo ed essenzialmente per l'Aosta e per l'ASIVA? Perché per
le altre squadre c'è una Commissione composta dai responsabili di
tutte le federazioni che di comune accordo stabilisce l'entità di
questi contributi, e quindi, e non ci sono mai stati dei reclami,
perché sono i dirigenti delle varie federazioni che si controllano
e condizionano, e stabiliscono, in via consultiva stabiliscono, poi
spetta alla Giunta decidere.
Io quindi propongo che si approvi.
Montesano (P.S.D.I.)
- Altri interventi? Allora il
Consiglio è chiamato a votare. Chi approva alzi la mano. Contrari?
Astenuti? Astenuto il Consigliere Segretario Andrione.
Il Consiglio approva.
(Voce)
...Lei Signora Siggia ha votato.
Allora si passa all'oggetto n. 19.
